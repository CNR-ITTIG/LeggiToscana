Provvedimenti per  l'esercizio, l'ammodernamento e lo sviluppo di
funicolari e funivie.

Il Consiglio Regionale ha approvato il 24-10-1978
Il Commissario del Governo ha apposto il visto il 27-11-1978
Il Presidente  della Giunta  Regionale promulga la seguente legge
regionale:

ARTICOLO 1

La Regione  Toscana, al  fine di  assicurare la  regolarità e la
sicurezza  dell'esercizio   e  la   migliore   funzionalità   ed
economicità dei  servizi, nonchè  di favorire la costruzione di
nuovi impianti che rispondano ad esigenze territoriali e sociali,
può concedere  contributi in  conto capitale per la costruzione,
l'ammodernamento di  funicolari e  funivie, nella  misura massima
dell'80% della spesa riconosciuta ammissibile.

ARTICOLO 2

I  contributi  di  cui  all'articolo  precedente  possono  essere
assegnati ad  Enti, aziende  od imprese  di diritto  privato, che
eserciscano o intendano esercire funicolari o funivie, sulla base
di progetti  e  piani  finanziari  presentati  alla  Regione  dai
soggetti richiedenti.

Sono escluse  dai contributi  della presente  legge le sciovie di
qualsiasi tipo  e le  funivie che  funzionano  nei  soli  periodi
invernale e primaverile, quali impianti di risalita per esclusivo
uso sportivo.

La misura  del contributo  da  erogare  sarà  fissata  per  ogni
singolo impianto  tenendo conto  dell'importanza  territoriale  e
sociale di  esso, delle  sue caratteristiche tecniche e del piano
finanziario presentato unitamente al progetto.

I contributi  saranno concessi  con deliberazione  del  Consiglio
regionale  ed   erogati  mediante   deliberazione  della   Giunta
Regionale,  in   una  o  più  rate,  previo  accertamento  della
rispondenza dei  progetti  e  delle  opere  alle  approvazioni  e
prescrizioni della  Regione, nonchè  della effettiva  esecuzione
delle commesse e dei lavori.

ARTICOLO 3

Per le  stesse finalità  e con  i limiti  di cui  ai  precedenti
articoli, agli enti, aziende ed imprese che gestiscono funicolari
e funivie  che non  potessero  comunque  conseguire  l'equilibrio
economico della  gestione con  i soli proventi dell'esercizio, la
Regione Toscana può concedere sussidi integrativi di esercizio.

La  misura  del  sussidio  sarà  determinata  sulla  base  delle
risultanze del  piano finanziario  di cui  all'articolo seguente,
tenuto  conto   degli  accertamenti   sulle  relative   cifre   e
dell'importanza territoriale e sociale dell'impianto.

ARTICOLO 4

Le domande  relative ai  sussidi di  cui al  precedente  articolo
debbono essere  indirizzate al Presidente della Giunta regionale,
entro il  10 novembre  dell'anno precedente  a quello  a  cui  il
beneficio  si   riferisce  corredate   di  un  piano  finanziario
predisposto  sulla   base  del   tasso  ufficiale   di  sconto  e
comprendente,

all'attivo:

a) l'importo annuo presunto dei prodotti dell'esercizio;
b) gli eventuali sussidi e contributi corrisposti per l'esercizio
   dagli enti locali o da altri soggetti;

al passivo:

c) l'importo annuo presunto delle spese di esercizio;
d) le  quote  annue  di  ammortamento  e  interessi  riconosciute
   ammissibili;
e) le  quote   annue  che    saranno  stabilite  per  il  rinnovo
   dell'impianto.

Tali domande dovranno essere inoltre corredate:

1) dei  programmi di  esercizio per  l'anno in corso e per quello
   successivo cui  sarà riferito  il sussidio,  con i  prospetti
   degli orari dei servizi effettuati e da effettuare, nella loro
   eventuale diversa articolazione stagionale;
2) le  tariffe in  atto e  le eventuali  variazioni  che  fossero
   proposte per l'anno di riferimento del sussidio;
3) una  relazione    sull'attività    dell'impianto  nell'ultimo
   triennio.

I  sussidi  concessi  verranno  concessi  con  deliberazione  del
Consiglio regionale  ed erogati  con deliberazione  della  Giunta
regionale, per rate trimestrali posticipate.

ARTICOLO 5

La Giunta  regionale,  nel  concedere  l'eventuale  sussidio,  ha
facoltà di  disporre modifiche  di orari, tariffe e programmi di
esercizio degli  impianti in  oggetto; ferme  restando,  in  ogni
caso, le  potestà ad  essa attribuite dal DPR 14-1-72 n. 5 e dal
DPR 24-7-77 n. 616.

ARTICOLO 6

Gli Enti,  le aziende  e  le  imprese  che  nel  corso  dell'anno
riducono il programma di esercizio o modificano le tariffe, senza
preventiva  autorizzazione  della  Giunta  regionale,  perdono  i
sussidi previsti  dall'art. 3  della  presente  legge  per  tutto
l'anno stesso.

ARTICOLO 7

Gli Enti,  le aziende  e le  imprese che eserciscono funicolari e
funivie hanno  obbligo di  dare adeguata pubblicità agli orari e
tariffe  vigenti   attenendosi  in  proposito  alle  disposizioni
impartite dagli  uffici regionali  competenti, anche  per  quanto
riguarda la  tempestiva comunicazione  ai  fini  dell'inserimento
nell'Orario Regionale.

ARTICOLO 8

Gli oneri derivanti dalla presente legge per gli anni dal 1979 in
poi, sia per i contributi di cui all'art. 1, sia per i sussidi di
cui all'art. 3, saranno determinati con legge di bilancio.

ARTICOLO 9
(Norma transitoria)

In sede di prima applicazione della presente legge il termine per
la presentazione  delle domande  di cui al precedente articolo 4,
è fissato al 31 dicembre 1978.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 4 dicembre 1978

La presente  legge è  stata approvata dal Consiglio Regionale il
24-10-1978 ed è stata vistata dal Commissario del Governo il 27-
11-1978.



TRASPORTI

