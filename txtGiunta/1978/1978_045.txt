Contributo straordinario  alle imprese  private concessionarie di
pubblici servizi di linea per l'attuazione nel periodo 1-1-1976 -
31-12-1977   del    contratto   nazionale    di   lavoro    degli
autoferrotranvieri, internavigatori  e lavoratori delle autolinee
private. (Testo Unico).

Il Consiglio Regionale ha approvato il 13-6-1978
Il Commissario del Governo ha apposto il visto il 4-7-1978
Il Presidente  della Giunta  Regionale promulga la seguente legge
regionale:

ARTICOLO 1

Per consentire  l'applicazione in  sede regionale  del  contratto
nazionale di  lavoro degli  Autoferrotramvieri, Internavigatori e
Lavoratori delle autolinee private (Testo unico) del 4-6-1976, la
Regione Toscana,  in relazione  all'accordo siglato  il 28-3-1978
dalle rappresentanze sindacali di  categoria e dalla Sezione ANAC
della  Toscana,  concede  alle   imprese  private  con   sede  in
Toscana,  concessionarie   di  pubblici   servizi  di   linea  di
competenza regionale,  un contributo  straordinario  dell'importo
complessivo  di   Lire  560.000.000   che  le   imprese  dovranno
utilizzare per:

A) Erogare  ai dipendenti che hanno prestato la propria attività
   nel periodo 1-1-1976 - 31-12-1977 un importo forfettario di L.
   240.000 al  lordo  delle  ritenute  a  carico  dei  dipendenti
   stessi,  a   saldo  e   stralcio  di  ogni  spettanza  per  la
   applicazione del nuovo trattamento economico ed in conformità
   a quanto stabilito dall'accordo del 28-3-1978;
B) liquidare  ai dipendenti  collocati a  riposo  con  diritto  a
   pensione  nel   periodo  1-1-1976   -  31-12-1977,   in  luogo
   dell'importo forfettario  di cui  al precedente  punto  A)  le
   competenze mensili  spettanti in  base al trattamento previsto
   dal testo unico, limitatamente all'effettivo servizio prestato
   in quel periodo.

Qualora l'ammontare  del contributo  indicato al  comma 1 non sia
sufficiente per erogare a tutti i dipendenti che ne hanno diritto
le somme  indicate alle  lettere A) e B) del comma precedente, le
imprese dovranno con propri finanziamenti assicurare l'erogazione
di tali somme a tutti i dipendenti aventi diritto.

Sono escluse  dai benefici  di cui alla presente legge le imprese
che gestiscono  soltanto autolinee  di gran  turismo o  servizi a
contratto.

ARTICOLO 2

Le quote del contributo regionale di cui al precedente articolo 1
sono  attribuite   alle  imprese   in   proporzione   al   numero
medio/biennale dei dipendenti iscritti nel libro paga di ciascuna
impresa negli  anni 1976  e 1977,  con esclusione  del  personale
trasferito ad altre imprese per cessione di linee.

Dal computo  di tale  contributo verranno escluse le presenze per
periodi inferiori ai 15 giorni.

ARTICOLO 3

Le imprese  che intendano beneficiare del contributo regionale di
cui al  precedente art.  1, devono  inoltrare al Presidente della
Giunta regionale,  entro il  termine di  15 giorni  dalla data di
entrata  in   vigore  della  presente  legge,  domanda  in  bollo
corredata dalla seguente documentazione:

1) dichiarazione  sottoscritta dal  legale rappresentante  con la
   quale l'impresa  o sede  regionale della  stessa, si impegna a
   dar corso  nei confronti  di tutti i dipendenti aventi diritto
   agli adempimenti  indicati alla lettera A) e B) del precedente
   art. 1 entro 15 giorni dall'erogazione dei contributi previsti
   dalla legge  e di  aver applicato con decorrenza dal 1 gennaio
   1978, il  trattamento  economico  e  normativo  integrale  del
   contratto nazionale (Testo unico).

2) elenco  nominativo del personale in servizio nel periodo 1976-
   1977, distinto  per qualifica e con l'indicazione a margine di
   ciascuno:
   - del numero di matricola;
   - della data di assunzione;
   - della  data di cessazione del servizio con la specificazione
     della causa;
   
3) prospetto  riepilogativo mensile  del numero dei dipendenti in
   servizio con l'esclusione delle presenze per periodi inferiori
   ai 15 giorni.

ARTICOLO 4

All'erogazione in  unica  soluzione  del  contributo  di  cui  al
precedente art.  1 sarà  data esecuzione  da parte  della Giunta
Regionale, a norma dell'art. 46 dello Statuto.

ARTICOLO 5

Gli  oneri  derivanti  dalla  presente  legge,  ammontanti  a  L.
560.000.000, faranno  carico al  Cap. 58250 del bilancio 1978 che
viene istituito con la variazione di cui al successivo comma.

Agli stati di previsione di competenza e di cassa sono apportate,
per analoghi importi, le seguenti variazioni:

In diminuzione
Cap. 64700
   Fondo di riserva per spese obbligatorie     L.     560.000.000
   
Di nuova istituzione
Cap. 58250
   Contributo   straordinario   alle   imprese
   private concessionarie  di pubblici servizi
   di linea  per l'attuazione nel periodo 1-1-
   76 -  31-12-77 del  contratto nazionale  di
   lavoro      degli       autoferrotramvieri,
   internavigatori    e    lavoratori    delle
   autolinee private                            L.    560.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente per  gli effetti  e con le
modalità  di  cui  al  secondo  comma  dell'articolo  127  della
Costituzione e dell'articolo 28 dello Statuto, entra in vigore il
giorno stesso della sua pubblicazione.

Firenze, 11 luglio 1978.

La presente  legge è  stata approvata dal Consiglio Regionale il
13-6-1978 ed è stata vistata dal Commissario del Governo il 4-7-
1978.



TRASPORTI

