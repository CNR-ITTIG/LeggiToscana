Partecipazione della  Regione  Toscana  alla  Società  Aeroporto
Toscano SAT Galileo Galilei SpA.

Il Consiglio Regionale ha approvato il 18-7-1978
Il Commissario del Governo ha apposto il visto il 14-8-1978
Il Presidente  della Giunta  Regionale promulga la seguente legge
regionale:

ARTICOLO 1

Al fine  di promuovere  lo sviluppo  economico  e  sociale  e  la
riorganizzazione del  territorio regionale,  anche attraverso una
più razionale  e produttiva  operatività gestionale dei servizi
degli scali  aeroportuali ricadenti  nel territorio  toscano,  la
Regione -  a mente  dell'art. 57, comma  4, del proprio Statuto -
assume una  partecipazione  azionaria  della  Società  Aeroporto
Toscano (SAT)  "G. Galilei"  SpA con sede in Pisa, costituita con
atto pubblico in data 13-5-1978, tra il Comune, l'Amministrazione
Provinciale e  la Camera di Commercio, Industria e Agricoltura di
Pisa, e  regolata nel  suo funzionamento  dallo Statuto  allegato
alla presente legge.

ARTICOLO 2

La Giunta  regionale è  autorizzata  a  compiere  le  operazioni
necessarie a  consentire la partecipazione della Regione alla SAT
"G.  Galilei"   SpA  con   l'acquisizione  di   n.   350   azioni
dell'ammontare complessivo  di L.  35.000.000  corrispondenti  al
10,52315% del  capitale azionario,  fissato in  L. 332.600.000  e
suddiviso in 3326 azioni da L. 100.000 cadauna.

ARTICOLO 3

All'acquisto delle  azioni di  cui al  precedente art.  2,  sarà
fatto fronte con i fondi di cui al Cap. 39800 che viene istituito
con la variazione di cui al successivo articolo.

ARTICOLO 4

Allo stato  di previsione,  di competenza  e di cassa della parte
"Spesa" del  bilancio del corrente esercizio, sono apportate, per
analoghi importi, le seguenti variazioni:

In diminuzione

Cap. 64700
   Fondo di riserva per spese obbligatorie     L.      35.000.000
   
Di nuova istituzione

Cap. 39800
   Quota  regionale   per  la  formazione  del
   capitale sociale  della "Società Aeroporto
   Toscano (SAT) G. Galilei SpA                L.      35.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 19 agosto 1978.

La presente  legge è  stata approvata dal Consiglio Regionale il
18-7-1978 ed  è stata vistata dal Commissario del Governo il 14-
8-1978.

ALLEGATO
                     <Si omette la pubblicazione della relazione>
                                                                 
                STATUTO DELLA SOCIETA' PER AZIONI
                                
TITOLO I
DENOMINAZIONE - SEDE - OGGETTO - DURATA

ARTICOLO 1

E' costituita una Società per Azioni a prevalente partecipazione
regionale e  degli Enti  Locali con  la  denominazione  "Società
Aeroporto Toscano  (SAT) Galileo Galilei SpA" per la gestione dei
servizi relativi all'esercizio dell'Aeroporto di Pisa S. Giusto.

ARTICOLO 2

La Società  ha sede legale presso l'Aeroporto Galileo Galilei di
Pisa. Il  domicilio legale  dei soci  per ogni  rapporto  con  la
Società, è quello risultante dal libro dei soci.

ARTICOLO 3

La società ha per oggetto sociale le seguenti attività:

a) Gestione,  in  regime  di  concessione  statale,  dei  servizi
   relativi all'esercizio  dell'Aeroporto G.  Galilei di  Pisa  e
   degli eventuali  altri aeroporti  toscani ad  esso sussidiari,
   compresa  la  gestione  dei  servizi  di  collegamento  con  i
   maggiori centri  della  Regione;    provvedendo  a  tutti  gli
   adempimenti che la concessione statale prevederà;
b) Attuazione  di qualsiasi  operazione commerciale e finanziaria
   mobiliare  od   immobiliare,  che   abbia   attinenza,   anche
   indiretta, con  lo scopo  sociale e  che sia ritenuta utile al
   raggiungimento dei  fini sociali,  ivi compresa l'emissione di
   obbligazioni e  l'accensione di  prestiti anche  garantiti  da
   pegno sugli introiti di gestione.

ARTICOLO 4

La durata  della Società è fissata in 30 (trenta) anni e potrà
essere ulteriormente  prorogata con  deliberazione dell'Assemblea
dei Soci.

TITOLO II
CAPITALE SOCIALE - AZIONI

ARTICOLO 5

Il Capitale  Sociale  è  fissato  in  L.  332.600.000  (trecento
trentadue milioni  seicentomila) ed  è rappresentato da n. 3.326
(tremilatrecentoventisei) azioni  da lire  L. 100.000 (centomila)
ciascuna.

ARTICOLO 6

Le azioni sono ripartite tra Regione Toscana, Comuni, Provincie e
loro aggregazioni,  Camere  di  Commercio,  Casse  di  Risparmio,
Istituti di  Credito di  diritto pubblico, Istituti Finanziari di
diritto  pubblico,   Enti  in   genere   di   diritto   pubblico,
Associazioni per la tutela di categorie economiche.

In conformità  a quanto  stabilito dall'art. 57, IV comma, dello
Statuto Regionale,  è assicurata  la  prevalente  partecipazione
della Regione,  dei Comuni,  Province e  loro aggregazioni,  che,
comunque,  anche   in  caso  di  future  variazioni  delle  norme
statutarie,  non  potrà  essere  inferiore  al  51%  dell'intero
capitale.

Le azioni  sono nominative  e indivisibili. Le azioni non possono
essere  alienate  dai  soci  se  non  previa  autorizzazione  del
Consiglio di  Amministrazione, il quale sarà tenuto a deliberare
in  proposito   entro  sessanta   giorni  dal  ricevimento  della
richiesta,  effettuata   a  mezzo  di  lettera  raccomandata.  La
mancanza di  delibera nel detto termine equivarrà ad autorizzare
l'alienazione.

Il  trasferimento  anche  per  girata,  non  preceduto  da  detta
autorizzazione, è  privo di alcuna efficacia nei confronti della
Società. Verificatosi  il consenso alla alienazione da parte del
Consiglio di  Amministrazione,  ove  trattasi  di  alienazione  a
titolo oneroso, dovrà essere osservato il diritto di prelazione,
a favore degli altri soci.

In caso  di pluralità  di soci  che  esercitino  il  diritto  di
prelazione, le  azioni da  alienare  saranno  ripartite  tra  gli
stessi, in proporzione a quelle rispettivamente possedute.

L'Organo amministratore  provvede alla  chiamata  dei  versamenti
sulle azioni mediante avvisi pubblicati sulla Gazzetta Ufficiale,
con preavviso  non inferiore  a giorni  sessanta. A  carico degli
azionisti in ritardo nei versamenti richiesti decorre l'interesse
corrispondente a quello previsto per le "prime rate" dal cartello
interbancario in  ragione d'anno  dalla data  in cui i versamenti
avrebbero dovuto  eseguirsi, salvo  i diritti  della  società  a
norma di legge.

TITOLO III
ASSEMBLEA

ARTICOLO 7

L'Assemblea,    regolarmente     costituita,    rappresenta    la
universalità  dei   soci  e   le  sue  deliberazioni,  prese  in
conformità alla  legge e  al presente Statuto, obbligano tutti i
soci.

ARTICOLO 8

Le assemblee  ordinarie e  straordinarie  saranno  convocate  dal
Consiglio  di  Amministrazione,  anche  fuori  della  sede  della
società, con  avviso da  pubblicarsi  sulla  Gazzetta  Ufficiale
almeno  15   giorni  prima  di  quello  fissato  per  l'adunanza.
Nell'avviso devono  essere indicati  il luogo,  il giorno,  l'ora
dell'adunanza e  l'elenco delle  materie da  trattare. Lo  stesso
avviso potrà  indicare (qualora la prima andasse deserta), l'ora
il luogo  e il  giorno per  l'adunanza di seconda convocazione la
quale non  potrà avere  luogo nello stesso giorno fissato per la
prima.

Possono intervenire  all'Assemblea  gli  azionisti  iscritti  nel
libro dei  soci almeno  cinque giorni prima di quello fissato per
l'Assemblea e  che abbiano  depositato nello  stesso  termine  le
azioni  presso  la  Sede  sociale  o  presso  gli  Enti  indicati
nell'avviso di convocazione.

ARTICOLO 9

L'assemblea è  convocata quando  il Consiglio di Amministrazione
lo ritenga  opportuno. Il  Consiglio  è  tenuto  a  disporre  la
convocazione quando ne sia presentata richiesta da tanti soci che
rappresentino almeno  la quinta  parte del capitale sociale e che
nella domanda indichino espressamente gli argomenti da trattare.

L'assemblea ordinaria deve essere convocata almeno una volta ogni
anno, entro quattro mesi dalla chiusura dell'esercizio sociale.

ARTICOLO 10

I soci  possono farsi  rappresentare nell'assemblea  soltanto  da
altri soci.  La rappresentanza deve essere conferita per iscritto
anche mediante  semplice delegazione  in  calce  alla  scheda  di
ammissione. Gli amministratori ed i dipendenti della Società non
possono rappresentare i soci nell'assemblea.

Spetta al  Presidente dell'assemblea di constatare la regolarità
delle singole  deleghe ed  in genere  il  diritto  di  intervento
all'assemblea.

ARTICOLO 11

L'assemblea, in  prima convocazione,  sia in  sede ordinaria  che
straordinaria, è validamente costituito con la presenza di tanti
soci che rappresentino almeno il 75% del capitale sociale.

L'assemblea in  seconda convocazione è validamente costituita in
sede ordinaria  qualunque sia la parte del capitale rappresentata
e in  sede straordinaria  con  la  presenza  di  tanti  soci  che
rappresentino più del 50% del capitale sociale.

Essa delibera a maggioranza di voti, in sede ordinaria e delibera
con le  maggioranze prescritte dagli artt. 2368 - 2369 CC in sede
straordinaria.

Per la  nomina dei  membri del Consiglio di Amministrazione sarà
sempre  necessario   il  voto   favorevole  di   tanti  soci  che
rappresentino più della metà del capitale sociale.

Ogni azione dà diritto ad un voto.

ARTICOLO 12

L'assemblea  è   presieduta  dal  Presidente  del  Consiglio  di
Amministrazione ed  in sua  assenza da uno dei Vice Presidenti, a
ciò designato volta per volta.

L'assemblea, su  proposta del  Presidente, nomina  il  Segretario
anche non  azionista, a  meno che il verbale non venga redatto da
un  notaro,   la  cui   designazione  compete   al  Consiglio  di
Amministrazione. L'assemblea  può designare  due scrutatori  tra
gli azionisti presenti.

ARTICOLO 13

Compete  al   Presidente  dell'assemblea   l'accertamento   della
regolarità di  costituzione dell'assemblea,  la direzione  della
discussione, la determinazione delle modalità per le votazioni.

Le votazioni  per la  nomina delle  cariche sociali  possono aver
luogo per  acclamazione, ovvero,  ove il  Presidente  lo  ritenga
opportuno mediante scrutinio a voto segreto.

ARTICOLO 14

Le   deliberazioni    dell'assemblea   risultano    dal   verbale
sottoscritto dal  Presidente nonchè, se del caso, dal Segretario
e dagli scrutatori.

Il verbale è steso sull'apposito libro.

Le copie  del verbale sono dichiarate autentiche, secondo i casi,
dal Presidente del Consiglio di Amministrazione o dal notaro.

TITOLO IV
AMMINISTRAZIONE E RAPPRESENTANZA

ARTICOLO 15

La società  è amministrata  da un  Consiglio di Amministrazione
composto  da   30  (trenta)   membri,   dei   quali   24   eletti
dall'Assemblea dei soci, 3 (tre) nominati dalla Regione Toscana a
norma dell'art. 2459
CC, 1  (uno) nominato  dalla Provincia  di Pisa, 1 (uno) nominato
dal Comune di Pisa, ed 1 (uno) nominato dalla Camera di Commercio
di Pisa.

Gli amministratori  restano in  carica 3  (tre) esercizi  e  sono
rieleggibili.

ARTICOLO 16

Ogni consigliere  di  amministrazione  deve  prestare,  ai  sensi
dell'art. 2387  cc, una cauzione pari a L. 200.000 (duecentomila)
al valore nominale delle azioni o dei titoli.

ARTICOLO 17

Il Consiglio  di Amministrazione  nomina il Presidente e due Vice
Presidenti i  quali costituiscono  l'Ufficio  di  Presidenza.  Il
Presidente deve essere designato dalla Regione Toscana.

ARTICOLO 18

Nell'atto costitutivo  si provvederà ad indicare i termini della
prima   convocazione    dell'assemblea   e   del   Consiglio   di
Amministrazione.

ARTICOLO 19

Il Consiglio  si riunirà,  sia nella  sede  della  società  che
altrove, tutte  le volte che il Presidente lo giudichi necessario
e quando ne sia fatta domanda da oltre la metà dei suoi membri.

La convocazione del Consiglio si farà dal Presidente con lettera
tre giorni  liberi prima  e, nei  casi d'urgenza,  con telegramma
almeno  un   giorno  libero   prima,  al   domicilio  di  ciascun
consigliere.

Per la validità delle deliberazioni del Consiglio si richiede la
presenza della maggioranza dei membri in carica.

Le deliberazioni  sono prese con la maggioranza assoluta dei voti
dei presenti.  In caso  di parità  di voti  ha la  prevalenza la
decisione a cui accede il Presidente.

A cura  del Presidente  del Consiglio  di Amministrazione  e  del
Segretario  è   tenuto  il   libro  delle   adunanze   e   delle
deliberazioni del  Consiglio stesso;   essi ne sottoscriveranno i
verbali.

ARTICOLO 20

Il Consiglio di Amministrazione può nominare nel proprio seno un
comitato esecutivo.  Esso sarà composto complessivamente di n. 5
consiglieri tra  cui entrano  a far parte, come membri di diritto
il Presidente ed i due Vice Presidenti.

Uno dei  membri del Comitato sarà nominato tra i consiglieri del
consiglio  di   amministrazione  designati  da  Regione,  comuni,
province e loro aggregazioni partecipanti alla Società.

Uno dei  membri del Comitato sarà nominato tra i Consiglieri del
Consiglio d'amministrazione  designati dagli  altri  partecipanti
alla Società.

Per la convocazione e per le deliberazioni del Comitato esecutivo
valgono le norme del precedente art. 19.

A cura  del Presidente  verrà tenuto  il libro  delle adunanze e
delle deliberazioni del Comitato esecutivo.

ARTICOLO 21

Il Consiglio  è investito  dei più  ampi poteri per la gestione
ordinaria, e  straordinaria della  società, senza  eccezione  di
sorta e  più segnatamente  gli sono  conferite tutte le facoltà
per l'attuazione ed il raggiungimento degli scopi sociali che non
siano per  legge in  modo tassativo  riservati all'assemblea  dei
soci.

Il  Consiglio   di  Amministrazione   può  delegare  le  proprie
attribuzioni al Comitato Esecutivo o all'Ufficio di Presidenza.

ARTICOLO 22

Al Presidente  o, in  caso di  sua assenza o impedimento, al Vice
Presidente a  ciò designato  spettano  la  firma  sociale  e  la
rappresentanza  della  Società  di  fronte  ai  terzi  anche  in
giudizio.

ARTICOLO 23

Ai  componenti   l'Ufficio  di   Presidenza,  il   Consiglio   di
Amministrazione e  il Comitato  Direttivo, oltre  ad un eventuale
assegno annuo  fisso per  indennità di  carica,  da  determinare
dalla assemblea,  spetta la  refusione  delle  spese  occasionate
dalla   carica,    da   conteggiarsi    nelle   spese    generali
dell'esercizio.

TITOLO V
COLLEGIO DEI SINDACI

ARTICOLO 24

Il Collegio  dei  Sindaci  è  composto  da  5  (cinque)  sindaci
effettivi e da 2 (due) sindaci supplenti nominati dall'Assemblea.

Un sindaco  effettivo e  uno supplente devono essere scelti tra i
nominativi designati dai partecipanti alla Società diversi dalla
Regione, comuni, province e loro aggregazioni.

L'Assemblea determina la retribuzione da corrispondere ai Sindaci
effettivi ed al Presidente del Collegio.

TITOLO VI
BILANCI ED UTILI

ARTICOLO 25

L'esercizio si chiude al 31-12-di ogni anno.

ARTICOLO 26

Gli utili  risultanti dal bilancio annuale saranno ripartiti come
segue:

a) il cinque per cento alla riserva legale fino al raggiungimento
   di una riserva pari al quinto del capitale sociale;
b) il residuo, al netto di quanto l'Assemblea abbia a destinare a
   riserva straordinaria  o a  particolari  accantonamenti,  alle
   azioni per dividendi.

ARTICOLO 27

I dividendi  non incassati  entro cinque  anni dal  giorno in cui
sono divenuti esigibili, sono prescritti a favore della Società.

ARTICOLO 28

Addivenendosi in  qualsiasi tempo  e  per  qualsiasi  causa  allo
scioglimento  della   Società,   l'assemblea   determinerà   le
modalità della  liquidazione e nominerà uno o più liquidatori,
fissandone i poteri e gli eventuali compensi.

ARTICOLO 29

Per ogni qualsiasi vertenza fra i soci e la società e i soci fra
loro, resta convenuta la competenza del Tribunale di Firenze.

ARTICOLO 30

Per tutto  quanto non  è previsto  dal presente statuto verranno
osservare le disposizioni di legge.

TRASPORTI
PARTECIPAZIONI

