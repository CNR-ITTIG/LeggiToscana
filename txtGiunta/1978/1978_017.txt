Norme  per  l'esercizio  delle  funzioni  delegate  alla  Regione
relativamente   alla    tenuta   dell'Albo    Provinciale   degli
autotrasportatori di merci. Subdelega alle Province.

Il Consiglio Regionale ha approvato il 31-1-1978
Il Commissario del Governo ha apposto il visto il 6-3-1978
Il Presidente  della Giunta  Regionale promulga la seguente legge
regionale:

ARTICOLO 1

La  presente   legge  disciplina   l'esercizio   delle   funzioni
amministrative delegate  dallo Stato  alla Regione  con l'art. 96
comma secondo, lett. B) del DPR 24 luglio 1977, n. 616.

Le  funzioni  amministrative  delegate  concernono  le  attività
istruttorie relative  alla tenuta  degli albi  provinciali  degli
autotrasportatori  di   cose  per  conto  di  terzi,  secondo  la
disciplina dettata  dalla legge  6  giugno  1974  n.  298  e  dal
relativo regolamento  di esecuzione  approvato con  DPR 3 gennaio
1976, n. 32.

Negli articoli  seguenti per  indicare la legge 6 giugno 1974, n.
298 sono usate le parole "legge statale".

ARTICOLO 2

L'esercizio delle  funzioni amministrative  di  cui  all'articolo
precedente  è   subdelegato  alle  Province  che  vi  provvedono
nell'ambito della propria organizzazione.

I Comitati  provinciali preposti,  a norma  della legge  statale,
alla  tenuta  dell'albo  degli  autotrasportatori  di  merci,  si
avvalgono dell'attività istruttoria svolta dalle Province.

ARTICOLO 3

Le direttive impartite dal Governo, ai sensi dello art. 4 del DPR
24 luglio  1977, n. 616, per l'esercizio delle funzioni delegate,
sono  comunicate   alle  Province  dal  Presidente  della  Giunta
regionale, a norma dell'art. 4 dello Statuto.

Direttive ulteriori  di attuazione  possono essere  impartite  in
ogni tempo  dal Consiglio regionale ai sensi dell'art. 8 della LR
30 aprile 1973 n. 30.

Le Province  trasmettono annualmente  alla Giunta  regionale  una
relazione sull'esercizio delle funzioni amministrative delegate.

ARTICOLO 4

Con separati  successivi provvedimenti, da adottarsi in relazione
al disposto degli artt. 112, 122, 131 del
DPR  24  luglio  1977  n.  616  in  corso  di  attuazione,  sarà
provveduto d'intesa con le Amministrazioni provinciali:

1) alla determinazione ed erogazione delle quote di finanziamento
   alle Province  a fronte degli oneri gravanti su di esse per lo
   svolgimento delle mansioni di cui alla presente legge;
2) alla  messa  a    disposizione  delle    Province  stesse  del
   contingente  di   personale  strettamente  indispensabile  per
   l'esercizio delle funzioni amministrative subdelegate.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 17 marzo 1978.

La presente legge è stata approvata dal Consiglio Regionale il 7
febbraio 1978  ed è stata vistata dal Commissario del Governo il
13 marzo 1978.



ALBI
TRASPORTI
ATTRIBUZIONI DELEGHE

