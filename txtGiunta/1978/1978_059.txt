Studio del farmaco sull'uomo.

Il Consiglio Regionale ha approvato il 19-7-1978
Il Commissario del Governo ha apposto il visto il 21-8-1978
Il Presidente  della Giunta  Regionale promulga la seguente legge
regionale:

ARTICOLO 1

La  presente  legge  stabilisce  i  criteri  e  le  modalità  di
organizzazione  dell'attività   di  sperimentazione   clinico  -
farmacologica  che   viene  svolta  negli  ospedali,  compresi  i
complessi convenzionati  ospedali -  università, negli  ospedali
psichiatrici e  negli istituti  di ricovero  e cura  a  carattere
scientifico esistenti nel territorio della Regione.

Si considera sperimentazione clinico - farmacologica:

a) la  somministrazione  di  sostanze  farmacologicamente  attive
   delle quali  ancora non  sia ammessa la vendita, quale che sia
   la  via   di  somministrazione   o  la  sede  di  applicazione
   nell'organismo e la modalità di rilevazione degli effetti;
b) la  somministrazione   o    l'applicazione    di      sostanze
   farmacologicamente  attive   già  ammesse  alla  vendita,  da
   impiegare in  difformità alle  indicazioni, alla  posologia o
   alle vie  di somministrazione o sedi di applicazione stabilite
   nel  decreto   di  registrazione,   al  fine   di  controllare
   indicazioni, posologie,  vie di  somministrazione  o  sedi  di
   applicazione  diverse,  nonchè  per  verificare  la  relativa
   tollerabilità.

ARTICOLO 2

Il consiglio  di amministrazione  dell'ente ospedaliero  ovvero i
competenti organi  di amministrazione degli altri enti o istituti
adottano  le   misure  necessarie   per  lo   svolgimento   della
sperimentazione  clinico   -  farmacologica  alla  stregua  degli
accertamenti e  dei controlli del Ministero della Sanità, di cui
alla legge  7 agosto 1973, n. 519 e della relativa documentazione
sulla sperimentazione  farmaco - tossicologica preclinica, previo
accertamento del programma di sperimentazione con indicazione dei
farmaci  e   delle  altre  sostanze  da  usare,  degli  obiettivi
proposti, dei criteri metodologici e tecnici di esecuzione, della
durata dei rischi e dei dispositivi di protezione predisposti.

Gli  organi  di  cui  al  presente  articolo  sono  indicati  nei
successivi  articoli   con   l'espressione   "il   consiglio   di
amministrazione".

ARTICOLO 3

Per i provvedimenti previsti dal precedente articolo il consiglio
di amministrazione si attiene ai seguenti criteri:

a) consentire  la sperimentazione solo se conforme alle finalità
   di assistenza dell'ente limitatamente alle attività sanitarie
   esistenti, ivi  compresi gli  studi atti  ad  approfondire  le
   conoscenze  per   un  più   razionale  impiego   dei  farmaci
   nell'uomo,  nel   rispetto  del  diritto  costituzionale  alla
   salute;
b) verificare se la sperimentazione sia compatibile con il numero
   e la  competenza del  personale e con l'idoneità dei locali e
   delle attrezzature;
c) accertare  che le condizioni di salute, psicologiche e sociali
   dei pazienti, su cui dovrebbe svolgersi la ricerca, siano tali
   da consentire l'espressione di un libero consenso richiesto ed
   ottenuto  secondo   le  procedure   stabilite  dal  successivo
   articolo 7.  Tale consenso  può essere  revocato in qualsiasi
   momento  della  sperimentazione.  La  sperimentazione  non  è
   consentita  sui   minori  senza   autorizzazione  esplicita  e
   congiunta dei  genitori o  del tutore;   sui  reclusi;   sulle
   donne incinte  salvo che per farmaci destinati alla cura della
   patologia della gravidanza;  sui pazienti le cui condizioni di
   salute o psicologiche non consentano la richiesta del consenso
   o non  ne garantiscano  comunque  la  libera  espressione.  In
   questo  ultimo   caso   la   sperimentazione   potrà   essere
   autorizzata solo  previo consenso  del coniuge non separato, o
   in mancanza,  dei figli  se di età non inferiore a 18 anni, o
   in mancanza  di  questi  ultimi,  dei  genitori  e  su  parere
   conforme del medico curante;
d) verificare  le condizioni di garanzia predisposte a favore dei
   pazienti;
e) assicurare  in ogni caso, l'osservanza delle norme di legge in
   materia  e   delle  disposizioni   emanate  dalle   competenti
   autorità statali, nonchè la conformità con gli accertamenti
   dell'Istituto superiore di sanità.

ARTICOLO 4

Il consiglio  di amministrazione,  ove ritenga  la documentazione
sufficiente, la trasmette, entro quindici giorni dal ricevimento,
alla commissione  di cui  all'art.  8  per  la  formulazione  del
relativo parere.

Il   consiglio    di   amministrazione,    qualora   ritenga   la
documentazione insufficiente, ne informa gli interessati entro lo
stesso termine di quindici giorni.

Ricevuto il  parere favorevole della commissione, il consiglio di
amministrazione  autorizza  con  apposito  atto  deliberativo  lo
svolgimento della sperimentazione.

L'autorizzazione non  può essere  concessa nel  caso  di  parere
negativo o  se non  sia possibile  assicurare il  rispetto  delle
condizioni alle quali il parere positivo è subordinato.

ARTICOLO 5

La deliberazione di autorizzazione deve contenere:

a) l'indicazione  dei   presupposti    e  degli  obiettivi  della
   sperimentazione sulla  base delle determinazioni dell'Istituto
   Superiore di  Sanità e  del parere  della commissione  di cui
   all'art. 8;
b) il  programma della  sperimentazione con  la precisazione  dei
   metodi e  delle tecniche da seguire e dei tempi e dei modi con
   i quali dovranno essere riferiti i risultati della ricerca;
c) la  nomina del  responsabile della sperimentazione, scelto dal
   consiglio di amministrazione fra i sanitari in servizio presso
   l'ente, previo consenso dell'interessato;
d) l'indicazione  delle unità  operative destinate  alla ricerca
   con  specificazione   del  personale,   dei  locali   e  delle
   attrezzature, nonchè  della relativa  spesa  e  dei  modi  di
   copertura o rimborso della stessa;
e) la  prescrizione dei criteri di ammissione o di esclusione dei
   pazienti su  cui effettuare  la ricerca  e dei  dispositivi di
   protezione e di garanzia per i rischi conseguenti;
f) ogni  altra prescrizione  necessaria o  utile per garantire il
   rispetto dei  diritti dei  pazienti e  il  corretto  andamento
   della sperimentazione.

ARTICOLO 6

Spetta al  consiglio di amministrazione stabilire, caso per caso,
i rapporti  con le  imprese o  con istituti  o altri organismi di
ricerca   eventualmente    interessati   all'attività   di   cui
all'articolo 1, stipulando apposita convenzione da approvarsi con
atto deliberativo,  secondo uno  schema -  tipo predisposto dalla
Giunta regionale.

I  sanitari   incaricati  di   programmare  e   di  eseguire   la
sperimentazione possono avere con le imprese interessate soltanto
contatti di carattere tecnico - scientifico.

ARTICOLO 7

Oltre  alle   prescrizioni  contenute   nella  deliberazione   di
autorizzazione, il  personale addetto  alla sperimentazione  deve
attenersi alle seguenti disposizioni:

a) ogni  paziente a  cui  sia    proposto    di  sottoporsi  alla
   sperimentazione  deve  essere  adeguatamente  informato  sulle
   finalità e  sugli  eventuali  rischi  della  sperimentazione,
   tenendo presente il suo grado di cultura, la sua età e la sua
   situazione psicologica;
b) l'informazione  sulle  caratteristiche  della  sperimentazione
   deve essere  contenuta in  forma succinta  ma esauriente in un
   modulo con  il  quale  viene  espresso  il  consenso  a  norma
   dell'art. 3. Il modulo, oltre che dal paziente o dalle persone
   indicate all'art.  3 lettera c, è firmato anche dal sanitario
   responsabile della sperimentazione;
c) i pazienti hanno diritto alla consulenza del proprio medico di
   fiducia il  quale è  autorizzato  a  seguire  tutte  le  fasi
   dell'intervento;
d) il sanitario responsabile della sperimentazione deve compilare
   un elenco  dei pazienti  che vi parteciperanno rimettendolo al
   consiglio di amministrazione le dichiarazioni di consenso;
e) salvo   diversa    indicazione    nell'autorizzazione,      la
   sperimentazione di  un nuovo farmaco o trattamento deve essere
   eseguita per  confronto con  il  farmaco  o  trattamento  più
   efficace  già  usato  nella  terapia  specifica,  ovvero  con
   farmaci o  trattamenti  già  usati,  in  maniera  che  nessun
   paziente rimanga  senza una  terapia valida. In nessun caso il
   mancato  trattamento   con  farmaco  ad  efficacia  nota  deve
   costituire un rischio per il malato;
f) il  sanitario responsabile  e ogni    altro    addetto    alla
   sperimentazione deve  immediatamente segnalare al consiglio di
   amministrazione dell'ente  i fatti  che possono consigliare la
   sospensione  o   la  modificazione   della   ricerca   e,   in
   particolare, informare  del ritiro  del consenso  da parte  di
   taluno dei  pazienti, anche  se espresso  non  formalmente,  o
   dell'insorgere di  rischi imprevisti.  In via  cautelativa nei
   casi   precedenti    è    contemporaneamente    sospesa    la
   sperimentazione;
g) il  sanitario responsabile  deve riferire dell'andamento della
   ricerca ogni  volta che  ne sia  richiesto  dal  consiglio  di
   amministrazione;     deve  inoltre  presentare  una  relazione
   scritta al termine della sperimentazione, allegandovi tutta la
   documentazione relativa.

Il consiglio  di amministrazione,  tramite gli  organi dell'ente,
vigila sull'osservanza  delle prescrizioni generali e particolari
e può  sospendere o  revocare l'autorizzazione nel caso che esse
risultino violate.

ARTICOLO 8

E'  istituita   presso  i   complessi  convenzionati  ospedali  -
università dell'Arcispedale  S. Maria  Nuova di  Firenze, di  S.
Maria  della  Scala  di  Siena  e  di  S.  Chiara  di  Pisa,  una
commissione  consultiva   per  il  rilascio  del  parere  di  cui
all'articolo  4,   sulle   richieste   di   autorizzazione   alla
sperimentazione clinico  - farmacologica  e, in  genere, su  ogni
argomento attinente tale materia.

La commissione  è nominata  dalla Giunta  regionale  e  dura  in
carica due  anni. Essa è composta da 5 membri permanenti e da un
numero variabile  da 2  a 4 membri aggregati. I membri permanenti
sono:

- un medico internista ospedaliero;
- un docente universitario di materia clinica;
- un medico docente universitario di farmacologia;
- un medico legale;
- un membro non medico.

I primi quattro membri sono nominati sulla base di terne indicate
d'intesa dai consigli di amministrazione degli enti ospedalieri e
dalle università di cui al primo comma.

La commissione  è altresì  integrata dal presidente o da un suo
rappresentante membro  del consiglio di amministrazione dell'ente
nel quale dovrà essere svolta la sperimentazione.

I membri  aggregati sono chiamati volta per volta a seconda delle
specializzazioni  richieste   dagli  argomenti   sui   quali   la
commissione deve deliberare e sono scelti dai membri permanenti.

I membri  della commissione  non devono  avere nessun rapporto di
lavoro, di  consulenza o  di interesse  con  imprese  o  istituti
produttori o  interessati al  commercio di prodotti farmaceutici,
biologici, chimici,  dietetici e di attrezzature e presidi medico
- chirurgici,   pena  la  decadenza  del   membro  interessato  e
l'annullamento del parere formulato dalla commissione.

La commissione  elegge nel  proprio seno il presidente ed ha sede
presso  il   rispettivo  ente   ospedaliero.  Un  funzionario  di
quest'ultimo è nominato segretario della commissione.

ARTICOLO 9

Gli enti  compresi nelle  province di  Firenze e  Pistoia  devono
chiedere i  pareri preventivi  di cui all'art. 3 alla commissione
presso il  "complesso" con  sede a  Firenze;   gli enti  compresi
nelle province  di Pisa,  Livorno, Lucca  e  Massa  Carrara  alla
commissione con sede a Pisa;  gli enti compresi nelle province di
Arezzo, Grosseto e Siena a quella con sede a Siena.

La commissione  esamina la  domanda con  i relativi  allegati, la
eventuale documentazione  fornita dall'ente  e  gli  accertamenti
compiuti dall'Istituto  superiore di sanità ed esprime, entro 30
giorni,  il   suo  giudizio   sul  programma  di  sperimentazione
proposto, tenendo conto dei seguenti elementi:

a) opportunità  della sperimentazione e adeguatezza delle scelte
   metodologiche di indagine in rapporto alle esigenze degli enti
   di cui all'articolo 1 della presente legge;
b) competenza  del personale  ed idoneità  dei  locali  e  delle
   attrezzature a disposizione degli sperimentatori;
c) grado di rischio per i pazienti o per i terzi.

Il  parere   positivo  può   essere  subordinato  a  particolari
condizioni o cautele.

Nel parere  possono inoltre essere indicati altri diversi reparti
in cui  condurre la  sperimentazione e  possono  essere  avanzate
proposte rivolte  alla Giunta  regionale, relative all'estensione
della sperimentazione  ad  altri  enti,  limitatamente  a  quelli
previsti all'art.  1, allo  scopo di consentire più approfonditi
controlli sull'esito della sperimentazione.

La commissione  nel corso  della sperimentazione  può richiedere
verifiche  o   informazioni   all'ente   o   ai   proponenti   la
sperimentazione. Deve  inoltre segnalare  alla Giunta regionale i
dati relativi  alle  sperimentazioni  effettuate  nella  zona  di
competenza e  le proprie  istruzioni in proposito. La Giunta può
chiedere alla  commissione  relazioni  su  tali  punti  e  pareri
comunque attinenti la materia. I protocolli della sperimentazione
devono poter  essere resi  pubblici ed  a  tal  fine  si  ritiene
acquisita l'autorizzazione  del paziente  attraverso il  consenso
alla sperimentazione.

Per  la  partecipazione  ad  ogni  seduta  della  commissione  è
corrisposta  a   ciascun  membro,   a   carico   della   Regione,
un'indennità  definitiva   annualmente  con   deliberazione  del
Consiglio regionale.

ARTICOLO 10

Entro sessanta  giorni  dall'entrata  in  vigore  della  presente
legge, la  Giunta  regionale  provvederà  a  nominare  i  membri
permanenti  delle   tre  commissioni  consultive,  come  previsto
dall'art. 8.

Gli   enti    provvederanno   ad   adeguare   le   attività   di
sperimentazione clinico  - farmacologica  alle disposizioni della
presente legge  entro centoventi  giorni  dalla  sua  entrata  in
vigore.

ARTICOLO 11

Agli oneri  finanziari di  cui all'art. 9, ultimo comma, valutati
in L.  30.000.000 per  l'esercizio 1978,  sarà provveduto  con i
fondi di  cui al  cap. 06300  del bilancio del corrente esercizio
che presenta la necessaria disponibilità.

Per gli  anni successivi  gli oneri  di cui  al comma  precedente
saranno determinati dalla legge di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 25 agosto 1978

La presente  legge è  stata approvata dal Consiglio Regionale il
19-7-1978 ed  è stata vistata dal Commissario del Governo il 21-
8-1978.



FARMACI
RICERCA

