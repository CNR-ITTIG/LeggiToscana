Norme per  l'esercizio delle funzioni trasferite alla Regione con
legge 349  del 29-6-1977  in materia di assistenza sanitaria già
di competenza  degli enti,  casse, servizi  e gestioni  autonome,
estinti e posti in liquidazione.

Il Consiglio Regionale ha approvato il 2-5-1978
Il Commissario del Governo ha apposto il visto il 5-6-1978
Il Presidente  della Giunta  Regionale promulga la seguente legge
regionale:

ARTICOLO 1

L'esercizio delle  funzioni trasferite  alla Regione con Legge 29
giugno 1977,  n. 349  in materia  di assistenza sanitaria già di
competenza  degli  enti,  casse,  servizi  e  gestioni  autonome,
estinti e posti in liquidazione, è temporaneamente disciplinato,
ai sensi  dell'art. 21,  lettera p) dello Statuto, dalla presente
legge.

Le disposizioni  della presente legge restano in vigore fino alla
emanazione, nella materia di cui al precedente comma, della legge
per la  delega delle funzioni agli enti locali di cui all'art. 64
dello Statuto  e, in mancanza, fino a quando la Regione non abbia
provveduto, con  propria legge,  a dettare  una nuova  disciplina
organica delle funzioni trasferite.

ARTICOLO 2

Il Consiglio regionale esercita le seguenti funzioni:

a) approva gli orientamenti generali relativi alla programmazione
   e al  coordinamento dell'organizzazione dei servizi, presidi e
   attività degli  enti, istituti  e gestioni  autonome posti in
   liquidazione, sulla  base di quanto disposto dall'art. 5 della
   Legge 29 giugno 1977, n. 349;
b) approva  gli indirizzi  generali relativi all'attuazione delle
   direttive del  comitato centrale di cui all'art. 4 della Legge
   29 giugno 1977, n. 349;
c) approva  gli   indirizzi  generali    per  l'attuazione  delle
   convenzioni nazionali  uniche di cui all'art. 7 della Legge 29
   giugno 1977, n. 349;
d) approva  gli indirizzi  generali relativi all'attuazione degli
   adempimenti di competenza regionale previsti dalle convenzioni
   nazionali uniche;
e) emana  gli atti  relativi alla nomina dei Comitati di gestione
   delle convenzioni  nazionali uniche  di cui  all'art. 7  della
   Legge 29 giugno 1977, n. 349.

ARTICOLO 3

La Giunta regionale:

a) esercita  tutte  le  funzioni  relative  all'attuazione  degli
   indirizzi  e   degli  atti   attribuiti  alla  competenza  del
   Consiglio regionale  trasmettendo le  relative disposizioni ai
   commissari ed  ai dirigenti  provinciali degli  enti posti  in
   liquidazione, ai sensi del II comma dell'art. 5 della Legge 29
   giugno 1977, n. 349;
b) rilascia,  sulla   base  degli  orientamenti    approvati  dal
   Consiglio   regionale,    le   autorizzazioni    che   fossero
   eventualmente previste  dalle direttive  del comitato centrale
   di cui all'art. 4 della Legge 29 giugno 1977, n. 349;
c) esercita  tutte le  funzioni  che  non  siano    espressamente
   attribuite alla competenza del Consiglio regionale;
d) dà  comunicazione al  Consiglio regionale  dei  provvedimenti
   adottati ai sensi del precedente alinea.

ARTICOLO 4

Il Presidente  della Giunta  regionale emana  gli  atti  di  mera
esecuzione delle deliberazioni della Giunta.

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 8 giugno 1978.

La presente  Legge è  stata approvata dal Consiglio Regionale il
2-5-1978 ed  è stata vistata dal Commissario del Governo il 5-6-
1978.



ENTI SANITARI
ORDINAMENTO

