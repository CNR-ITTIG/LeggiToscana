Istituto  zooprofilattico  sperimentale  delle  regioni  Lazio  e
Toscana.

Il Consiglio Regionale ha approvato il 12-9-1978
Il Commissario del Governo ha apposto il visto il 27-9-1978
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

In attesa  della entrata  in vigore  della riforma  sanitaria, la
presente  legge   detta  disposizioni   per  la  ristrutturazione
regionalizzata  dell'Istituto  zooprofilattico  sperimentale  del
Lazio e della Toscana.

Le  funzioni  trasferite  con  la  legge  23-12-1975,  n.  745  e
riordinate con  la presente  legge, sono esercitate dalla Regione
Lazio e  dalla Regione  Toscana, d'intesa,  ai sensi  del secondo
comma dell'art. 1 della legge 22-7-1975, n. 382.

ARTICOLO 2
(Competenze regionali)

La  Regione  Toscana,  per  le  competenze  attualmente  affidate
all'istituto zooprofilattico  sperimentale, esercita  le funzioni
stabilite con  la  presente  legge,  nell'ambito  della  funzione
statale di  indirizzo e  coordinamento di  cui all'art.  2  della
legge 23-12-1975,  n. 745,  con le  modalità di  cui all'art.  3
della legge 22-7-1975, n. 382.

Il Consiglio  regionale della  Toscana, d'intesa  con la  Regione
Lazio, trasmette  all'istituto  zooprofilattico  sperimentale  le
direttive  generali   per   dare   attuazione   alle   iniziative
zoosanitarie  necessarie   per  l'intero   territorio   nazionale
trasmesse dal  Governo, ai  piani nazionali  di profilassi per la
difesa e  la lotta contro le malattie infettive e diffusive degli
animali, per  il controllo  degli  alimenti  di  origine  animale
nonchè ai piani nazionali per la profilassi delle epizoozie.

Il Consiglio  regionale della  Toscana, d'intesa  con la  Regione
Lazio, per  i  compiti  conferiti  ai  sensi  del  secondo  comma
dell'art. 5  della legge 23-12-1975, n. 745, autorizza l'istituto
alla preparazione  e distribuzione  dei prodotti  occorrenti  per
l'esercizio delle  misure di  polizia veterinaria  e dei piani di
risanamento, nonchè  alla preparazione  e alla  distribuzione di
particolari prodotti  occorrenti per  l'esercizio  della  polizia
veterinaria  e   per  attuare   i  piani   di  risanamento  e  di
miglioramento del bestiame.

Il Consiglio  regionale della  Toscana, d'intesa  con la  Regione
Lazio nell'ambito dell'approvazione dei piani di miglioramento ed
incremento della  zootecnia, determina  anche gli  obiettivi ed i
contenuti dell'attività dell'istituto per i compiti indicati nel
successivo art. 4.

La Giunta  regionale della  Toscana è  responsabile di fronte al
Consiglio  regionale  del  rispetto  delle  direttive  da  questo
impartite.

ARTICOLO 3
(Denominazione)

L'istituto zooprofilattico sperimentale del Lazio e della Toscana
di cui  alla tabella  allegata alla  legge 23-12-1975, n. 745, è
denominato "Istituto  zooprofilattico sperimentale  delle Regioni
Lazio e Toscana" ed ha sede in Roma.

ARTICOLO 4
(Compiti dell'Istituto)

All'istituto zooprofilattico  sperimentale delle  Regioni Lazio e
Toscana sono attribuiti i seguenti compiti:

1. la ricerca sperimentale sull'eziologia e sulla patologia delle
   malattie infettive, infestive e diffusive degli animali;
2. il  servizio diagnostico  delle malattie  trasmissibili  degli
   animali e delle zoonosi;
3. il  servizio di  laboratorio per gli esami e le analisi di cui
   alle leggi 30-4-1962, n. 283 e 15-2-1963, n. 281, e successive
   modificazioni, nonchè  per  altri  accertamenti  previsti  da
   disposizioni di legge;
4. la  propaganda, la  consulenza e  l'assistenza agli allevatori
   per la  bonifica zoosanitaria  e per il miglioramento igienico
   degli allevamenti e delle produzioni animali;
5. la  formazione del  personale specializzato per l'espletamento
   dei compiti  di cui al presente articolo anche presso istituti
   e laboratori  di paesi  esteri nel  rispetto delle  competenze
   già attribuite  o che  verranno attribuite ad altri organismi
   con leggi  regionali e  nel quadro  dei programmi  generali di
   formazione, aggiornamento  e  riqualificazione  del  personale
   sanitario;
6. la  cooperazione tecnico  - scientifica  e  didattica  con  le
   università e  con altri  istituti scientifici.  Qualora  tale
   cooperazione si svolga con istituti esteri ed investa problemi
   di politica  sanitaria  veterinaria  nazionale,  questa  avrà
   luogo previa opportuna intesa con il Ministero della sanità;
7. i  pareri tecnici  e le consulenze nelle materie di competenza
   dell'istituto, su richiesta della Regione Toscana.

Il Consiglio  regionale della  Toscana, d'intesa  con la  Regione
Lazio,  può   altresì  attribuire,   all'Istituto,  i  seguenti
compiti:

a) la  produzione di  sieri, vaccini,  virus, anatossine, tossine
   diagnostiche, nonchè  la produzione  di vaccini stabulogeni e
   di ogni  altro  prodotto  occorrente  nella  lotta  contro  le
   malattie trasmissibili  degli animali con particolare riguardo
   a quelle  localmente più  diffuse, nel  rispetto dell'art.  5
   della legge 23-12-1975, n. 745;
b) la  produzione di  farmaci  per  uso  veterinario  nonchè  di
   disinfettanti e disinfestanti;  la produzione di integratori e
   di integratori medicati;
c) lo  svolgimento  di  particolari  indagini  epizoologiche,  la
   raccolta e la elaborazione di dati statistici;
d) lo  studio    e    l'assistenza  tecnica  sui  problemi  della
   riproduzione animale  con particolare  riguardo alla patologia
   della sfera genitale ed alle malattie carenziali e comunque di
   origine alimentare;
e) in  particolari   casi e    soprattutto  nei  grandi  impianti
   comprensoriali regionali  o  interregionali,  l'organizzazione
   tecnica  ed   il  funzionamento  di  laboratori  annessi  agli
   impianti di macellazione, di trasformazione e di conservazione
   delle carni,  nonchè di laboratori destinati ai controlli sul
   latte;
f) ogni  altro compito  di    carattere  tecnico  -  scientifico,
   igienico - profilattico e sanitario.

ARTICOLO 5
(Organizzazione)

L'istituto zooprofilattico  sperimentale delle  Regioni  Lazio  e
Toscana è organizzato in laboratori.

Il numero,  le attribuzioni, l'organizzazione ed il funzionamento
di tali  laboratori sono  stabiliti nel  regolamento  di  cui  al
successivo  art.   17,  sulla  base  di  direttive  ed  indirizzi
stabiliti dal  Consiglio regionale della Toscana, d'intesa con la
Regione Lazio,  seguendo criteri  di equilibrata ripartizione dei
servizi tra le due regioni.

Deve  essere  comunque  garantito  al  territorio  della  Regione
Toscana il  servizio per  gli esami  e le analisi dei campioni di
carne e  degli  altri  alimenti  di  origine  animale,  prelevati
d'ufficio ai  sensi della legge 26-2-1973, n. 441, ed il servizio
per l'analisi  dei campioni  di mangimi per l'alimentazione degli
animali e degli integratori per mangimi, prelevati ai sensi della
legge 15-2-1963, n. 281.

Possono essere  istituiti laboratori  speciali per lo svolgimento
di particolari compiti tecnico - scientifici e specialistici, sia
per patologia  di  specie,  che  per  settori  particolari  della
diagnostica e della ricerca applicata.

Con deliberazione  adottata dal Consiglio regionale della Toscana
d'intesa con  la Regione Lazio, possono essere istituiti appositi
reparti per  lo svolgimento  di attività  produttive, ed aziende
speciali per la produzione di farmaci.

Il Consiglio regionale può provvedere all'istituzione di sezioni
provinciali  dell'istituto   assumendone  i   conseguenti   oneri
finanziari.

Su richiesta dell'istituto può essere concesso il comando presso
l'istituto stesso  di  personale  regionale,  di  enti  locali  o
sanitari.

ARTICOLO 6
(Rapporti con gli organismi sanitari di base)

L'istituto zooprofilattico  sperimentale delle  Regioni  Lazio  e
Toscana, svolgendo  i compiti  di cui al precedente art. 3, opera
in un  rapporto coordinato,  territoriale e tecnico - funzionale,
con i consorzi socio - sanitari.

I  laboratori   diagnostici  zooprofilattici  svolgono  i  propri
compiti nell'ambito del territorio di uno o più consorzi socio -
sanitari, possono  inoltre  svolgere  altri  compiti  particolari
nonchè speciali  servizi in  ambiti territoriali  più ampi  o a
livello regionale.

La  Regione   può  istituire,   per  i   laboratori  diagnostici
zooprofilattici che  insistono  nel  proprio  territorio,  organi
promozionali aperti alla partecipazione delle forze sociali e dei
settori produttivi  agricolo - zootecnici per le attività svolte
dai  suddetti   laboratori  nell'ambito   dei  rispettivi  bacini
d'utenza.

ARTICOLO 7
(Indirizzi e direttive generali)

L'organizzazione e la gestione dei laboratori dovrà tenere conto
dei  laboratori  annessi  agli  impianti  di  macellazione,  alle
centrali  del   latte  ed   ai  caseifici  dei  laboratori  delle
associazioni degli  allevatori e,  in particolare, dei laboratori
provinciali d'igiene  e profilassi e di altri laboratori analoghi
dipendenti sia direttamente dalla Regione che dagli enti locali.

Dovrà inoltre  essere tenuto  conto dell'indirizzo  specifico di
lavoro, delle attrezzature e del personale del quale dispongono i
laboratori  di   cui  al   precedente  comma,   per  evitare   la
duplicazione degli  esami  e  dei  controlli,  razionalizzando  e
integrando tutti i servizi.

ARTICOLO 8
(Organi)

Sono  organi  dell'Istituto  zooprofilattico  sperimentale  delle
Regioni Lazio e Toscana:

1. il consiglio di amministrazione;
2. la giunta esecutiva;
3. il presidente;
4. il collegio sindacale;
5. il comitato tecnico - scientifico.

ARTICOLO 9
(Consiglio di amministrazione)

Il consiglio  di  amministrazione  dell'istituto  zooprofilattico
sperimentale delle  Regioni Lazio  e Toscana  è composta  di  14
membri, di cui 7 eletti dal Consiglio regionale della Toscana con
voto limitato a 4, e 7 dalla Regione Lazio.

I consiglieri  dell'istituto eletti dal Consiglio Regionale della
Toscana scadono,  in caso  di rinnovo,  del  Consiglio  Regionale
stesso.

Tutti i  membri, anche  se scaduti,  rimangono in  carica sino  a
quando non siano stati sostituiti.

L'ufficio di  componente il  consiglio di  amministrazione non è
compatibile  con   la  carica   di  consigliere  regionale  e  di
dipendente regionale.

Sono  chiamati   a  partecipare  alle  sedute  del  consiglio  di
amministrazione, con  funzioni consultive, i responsabili tecnico
- scientifico ed amministrativo dell'istituto.

ARTICOLO 10
(Consiglio di amministrazione. Competenze)

Al consiglio  di  amministrazione  dell'istituto  zooprofilattico
sperimentale delle Regioni Lazio e Toscana compete:

 1.  eleggere, fra i consiglieri, a maggioranza assoluta dei suoi
    componenti, il presidente;
 2.  deliberare il  bilancio preventivo,  lo storno dei fondi, il
    conto  consuntivo   e,  sentito   il   comitato   tecnico   -
    scientifico, il programma annuale e pluriennale di attività;
 3. eleggere tra i propri membri la giunta esecutiva;
 4.  nominare con  la maggioranza dei due terzi dei presenti, sei
    membri del comitato tecnico - scientifico;
 5. approvare la relazione di cui al numero 6 del successivo art.
    13;
 6.  deliberare, a  maggioranza assoluta  dei suoi  componenti, e
    sentite  le   rappresentanze  sindacali   del  personale,  il
    regolamento organico,  lo stato  giuridico del personale e le
    relative modificazioni;
 7. deliberare in ordine ai provvedimenti indicati nel precedente
    art. 5;
 8.  deliberare, sentito  il comitato  tecnico - scientifico e su
    proposta della  giunta esecutiva,  l'esecuzione di ricerche e
    studi non compresi nel programma annuale di attività;
 9. deliberare l'assunzione del personale;
10. deliberare  su ogni  altro oggetto  che interessi l'attività
    dell'istituto,  non   attribuito  alla  competenza  di  altri
    organi.

ARTICOLO 11
(Scioglimento e decadenza del consiglio di amministrazione)

Il consiglio di amministrazione dell'istituto può essere sciolto
dal Consiglio  regionale della  Toscana, d'intesa  con la Regione
Lazio, previa  formale diffida,  nei casi  di inattività,  gravi
inadempienze nell'attuazione del programma annuale di attività e
violazione di legge.

La diffida  deliberata dal  Consiglio regionale indica il termine
entro il  quale il consiglio di amministrazione deve provvedere o
controdedurre.

La riduzione  per dimissioni,  decadenza o  morte del  numero dei
consiglieri a  meno della  metà comporta di diritto la decadenza
del consiglio di amministrazione.

In caso di scioglimento o decadenza, il Consiglio regionale della
Toscana, d'intesa con la Regione Lazio, procede alla nomina di un
commissario e  promuove, entro  90 giorni  dallo  scioglimento  o
dalla decadenza,  il procedimento  per la  costituzione del nuovo
Consiglio di amministrazione.

ARTICOLO 12
(Giunta esecutiva)

La giunta  esecutiva è composta di 5 membri: dal presidente e da
2 membri  per ognuna  delle rappresentanze  regionali eletti  dal
consiglio di amministrazione.

Alla giunta  esecutiva competono,  in ordine alla attribuzioni di
cui  al   precedente  art.   10,  i  compiti  di  esecuzione  dei
provvedimenti ivi  indicati e  gli altri  previsti dalla presente
legge e dal regolamento.

ARTICOLO 13
(Presidente)

Il presidente dell'istituto è scelto alternativamente fra le due
rappresentanze regionali.

Il presidente  cessa qualora  dovesse  scadere  dalla  carica  di
componente del consiglio di amministrazione.

Al presidente compete:

1. rappresentare legalmente l'istituto;
2. convocare  e    presiedere  le    sedute  del    consiglio  di
   amministrazione e  della giunta esecutiva dei quali stabilisce
   l'ordine del giorno;
3. vigilare sull'osservanza della presente legge;
4. sovrintendere    all'attuazione  del  programma    annuale  di
   attività,  nonchè   sovrintendere  alla   esecuzione   delle
   deliberazioni del  consiglio di amministrazione e della giunta
   esecutiva;
5. curare i rapporti con gli organi delle Regioni;
6. presentare  annualmente al  Consiglio regionale  della Toscana
   una relazione su tutta l'attività svolta dall'Istituto;
7. trasmettere  il parere  di cui al numero 3 del successivo art.
   15.

ARTICOLO 14
(Collegio sindacale)

Il collegio  sindacale è  composto di quattro membri, di cui due
nominati dal  Consiglio  regionale  della  Toscana  e  due  dalla
Regione Lazio e dura in carica 5 anni.

Al collegio sindacale compete:

1. controllare  la    regolarità  amministrativa  e    contabile
   dell'istituto;
2. riferire  al Consiglio  Regionale della Toscana in ordine alla
   conformità del  bilancio preventivo  e del  conto  consuntivo
   alle norme di legge;
3. presentare  annualmente al  Consiglio Regionale  della Toscana
   una  relazione   sull'andamento  amministrativo   e  contabile
   dell'istituto;
4. intervenire  alle sedute  del consiglio di amministrazione per
   le deliberazioni di cui al numero 2 del precedente art. 10.

I membri  del collegio sindacale esercitano il loro mandato anche
individualmente.

ARTICOLO 15
(Comitato tecnico - scientifico. Competenze)

Il comitato  tecnico -  scientifico è  organo consultivo  con  i
seguenti compiti:

1. esercita  la consulenza  scientifica per  l'istituto in ordine
   all'individuazione dei temi di ricerca;
2. esprime parere sui programmi di produzione dell'istituto;
3. esprime  parere su  quelle parti  del regolamento  di  cui  al
   successivo art.  17 che  riguardano  le  strutture  tecnico  -
   scientifiche dell'istituto;
4. promuove  la collaborazione  con altri  laboratori degli  enti
   locali, dei  consorzi socio  - sanitari,  e con altri istituti
   scientifici;
5. esprime    pareri    tecnici  sulle    materie  di  competenza
   dell'istituto su richiesta della Regione Lazio e della Regione
   Toscana;
6. esprime  pareri  sui  programmi  per  il  miglioramento  e  il
   potenziamento  delle   strutture  tecniche,   scientifiche  ed
   operative  dell'istituto,   per  l'aggiornamento   tecnico   e
   scientifico del  personale, per  la formazione  del  personale
   specializzato, per  l'aggiornamento delle categorie tecniche e
   professionali, per la propaganda, la consulenza e l'assistenza
   agli allevatori.

Il comitato  tecnico -  scientifico si  compone di 13 esperti dei
quali tre  nominati dal  Consiglio Regionale  della Toscana,  tre
dalla Regione  Lazio, sei dal Consiglio di amministrazione di cui
tre su  designazione del  personale, del  responsabile tecnico  -
scientifico dell'istituto che lo presiede.

La prima  seduta del comitato tecnico - scientifico, è convocata
dal presidente dell'istituto.

Per la trattazione di particolari argomenti tecnici e scientifici
possono essere  invitati alle riunioni del comitato altri esperti
dell'istituto ed  esperti dei  laboratori e  dei servizi sanitari
locali e regionali.

Il comitato tecnico - scientifico stabilisce le modalità del suo
funzionamento, si  riunisce  almeno  due  volte  all'anno  ed  è
convocato dal  suo  presidente  o  su  richiesta  del  presidente
dell'istituto. Il  comitato viene  rinnovato con  il consiglio di
amministrazione.

ARTICOLO 16
(Vigilanza e tutela)

Le deliberazioni  dell'Istituto sono  soggette  al  controllo  di
legittimità di  un comitato  composto di  otto  membri.  Per  la
Regione Toscana fanno parte del Comitato:

a) il Presidente della Giunta regionale o un suo delegato;
b) un rappresentante del Consiglio regionale;
c) un  esperto nelle  discipline giuridico - amministrative ed un
   esperto nelle  discipline veterinarie,  nominati dal Consiglio
   regionale.

Per ciascun  membro di  cui alle  lettere b)  e c) è nominato un
supplente.

Il  comitato,   che   assume   la   denominazione   di   Comitato
interregionale   di   vigilanza   sull'istituto   zooprofilattico
sperimentale delle  regioni Lazio  e Toscana, elegge nel suo seno
il presidente  che dura  in  carica  un  anno.  L'elezione  viene
effettuata alternativamente  tra i  componenti nominati dalle due
Regioni.

Il  Comitato  si  riunisce  presso  la  sede  della  Regione  cui
appartiene il  Presidente di  turno e  delibera a maggioranza. In
caso di  parità di voti prevale il voto del presidente. Esercita
le funzioni  di segretario  un  dipendente  amministrativo  della
Regione cui spetta la presidenza.

Entro dieci  giorni dalla  loro adozione,  le deliberazioni  sono
trasmesse dall'istituto  al comitato  e  diventano  esecutive  se
entro trenta  giorni dalla  data di  recezione non  ne sia  stato
pronunciato l'annullamento con provvedimento motivato.

Il predetto  termine di  trenta giorni è sospeso per non più di
una  volta   se,  prima   della  scadenza,   il  comitato  chieda
all'istituto chiarimenti  o elementi  integrativi di giudizio. In
tal caso  il termine  per l'annullamento  decorre dalla  data  di
ricezione  dei   chiarimenti  o  degli  elementi  integrativi  di
giudizio richiesti.

Sono  soggetti   al  preventivo  esame  da  parte  del  Consiglio
regionale  della   Toscana  d'intesa  con  la  Regione  Lazio,  i
provvedimenti dell'istituto concernenti:

1) il  regolamento di  cui all'art.  17,  la  pianta  organica  e
   relative variazioni;
2) il bilancio di previsione e la relazione programmatica nonchè
   le relative  variazioni ed il programma annuale pluriennale di
   attività;
3) le spese che vincolano il bilancio per oltre cinque anni;
4) le  trasformazioni e  le diminuzioni  patrimoniali  idonee  ad
   incidere sulle strutture e sulla gestione dell'istituto;
5) il  conto  consuntivo  e  la  relativa  relazione  politico  -
   gestionale.

L'esame dei  predetti provvedimenti  va effettuato entro quaranta
giorni dalla  data di  ricezione della  proposta di provvedimento
deliberata dal  Consiglio di  amministrazione  dell'istituto.  In
caso di  esame favorevole, ovvero decorso il termine predetto, il
Consiglio di  amministrazione dell'istituto  provvede ad adottare
la relativa deliberazione.

L'istituto  provvede  ad  inviare  per  conoscenza,  entro  dieci
giorni, l'elenco  di tutte  le deliberazioni adottate alla Giunta
regionale.

La Giunta  regionale  può  disporre  avvalendosi  di  funzionari
all'uopo   incaricati,    ispezioni    su    tutta    l'attività
dell'istituto. Ai  predetti funzionari non può essere opposto il
segreto di ufficio.

ARTICOLO 17
(Regolamento)

Il Consiglio  di amministrazione  in relazione  a quanto previsto
dall'art. 10  della legge  23-12-1976, n.  745,  entro  sei  mesi
dall'entrata  in   vigore  della   presente  legge,   adotta   un
regolamento che dovrà contenere tra l'altro norme concernenti lo
stato  giuridico   ed  economico   del  personale,   le  relative
attribuzioni, l'organizzazione,  le forme  di  pubblicità  degli
atti  dell'istituto,   le  modalità   di  convocazione   ed   il
funzionamento degli  organi dell'istituto, l'amministrazione e la
contabilità,  ed  ogni  altra  disposizione  utile  per  il  suo
funzionamento.

ARTICOLO 18
(Patrimonio)

Il patrimonio  dell'istituto è costituito dai beni in proprietà
al momento  dell'entrata in vigore della legge 23-6-1970, n. 503,
e da quelli trasferiti all'istituto.

In  caso   di  cessazione   dell'istituto,  il  patrimonio  viene
trasferito agli enti o persone che all'origine li trasferirono o,
in difetto,  alla Regione  nel cui  territorio insistono  i  beni
stessi.

ARTICOLO 19
(Finanziamento)

L'istituto zooprofilattico  sperimentale delle  Regioni  Lazio  e
Toscana provvede  agli scopi istituzionali con i mezzi finanziari
indicati agli artt. 9 e 11 della legge 23-12-1975, n. 745.

L'intervento finanziario  della  Regione  Toscana  costituito  da
mezzi propri  e dal  contributo dello  Stato,  sarà  determinato
annualmente con la legge di approvazione del bilancio regionale.

Il contributo  per l'anno  1978 farà  carico al  Cap. 51000  del
bilancio del corrente esercizio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 3 ottobre 1978

La presente  legge è  stata approvata dal Consiglio Regionale il
12-9-1978 ed  è stata vistata dal Commissario del Governo il 27-
9-1978.



ORGANI
ZOOTECNIA
ORDINAMENTO

