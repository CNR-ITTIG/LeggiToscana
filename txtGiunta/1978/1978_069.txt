Norme sul  trasferimento dei  beni e  del personale dei patronati
scolastici e  consorzi provinciali  dei patronati  scolastici  ai
sensi dell'art. 45 del DPR 24-7-77 n. 616.

Il Consiglio Regionale ha approvato il 12-9-1978
Il Commissario del Governo ha apposto il visto il 2-10-1978
Il Presidente  della Giunta  Regionale promulga la seguente legge
regionale:

ARTICOLO 1

I Commissari  liquidatori dei  Patrimoni Scolastici,  nominati ai
sensi  dell'art.  2  della  LR  4-2-78  n.  9,  entro  30  giorni
dall'entrata in  vigore  della  presente  legge,  trasmettono  ai
Comuni  per   l'approvazione  il  rendiconto  della  gestione  di
liquidazione chiusa  al 30-6-78, accompagnata dall'inventario dei
beni,  dalla   ricognizione  dei  rapporti  attivi  e  passivi  e
dall'elenco del  personale in  possesso dei  requisiti di  cui al
successivo art. 2.

L'approvazione da parte dei Comuni di tale rendiconto sostituisce
a tutti  gli effetti  l'approvazione dei rendiconti pregressi, in
quanto ancora non avvenuta.

I Comuni  subentrano di  diritto, con  effetto  dal  1-7-78,  nel
patrimonio  e   nei  rapporti  attivi  e  passivi  del  Patronato
Scolastico avente sede nel proprio territorio.

Le norme di cui ai primi due comma si applicano anche ai Consorzi
provinciali dei  Patronati Scolastici, intendendosi sostituite ai
Comuni, le Province;  i Commissari liquidatori, ai fini di cui ai
comma seguenti,  trasmettono copia  degli atti  indicati al primo
comma anche alla Giunta regionale.

I Comuni sul cui territorio insistono beni immobili di proprietà
- o  rispetto ai  quali esistano  rapporti attivi o passivi - dei
Consorzi provinciali,  subentrano di diritto con effetto dal 1-7-
78 nella proprietà o nei rapporti attivi o passivo suddetti.

Per il patrimonio mobiliare e gli altri rapporti attivi e passivi
dei Consorzi,  con deliberazione della Giunta regionale, adottata
d'intesa con  i Comuni  interessati, saranno individuati i Comuni
cui è  attribuita la  successione con  effetto dalla  data sopra
indicata.

ARTICOLO 2

E' assegnata al Comune nel cui territorio il Patronato Scolastico
aveva sede:

a) con  effetto dal 1-7-78, il personale con rapporto di lavoro a
   tempo indeterminato  assunto prima  del 31  dicembre 1977  dai
   Patronati  Scolastici  che  abbia  continuativamente  prestato
   servizio fino alla data del 30 giugno 1978.

b) con effetto dalla data di inizio dell'anno scolastico 1978/79,
   il personale  amministrativo, ausiliario, quello con qualifica
   di addetto  all'assistenza ai  minorati  psico  -  fisici,  di
   addetto alla  vigilanza nei servizi di trasporto o con analoga
   qualifica, assunto  con rapporto di lavoro a tempo determinato
   per la  gestione  dei  servizi  relativi  all'anno  scolastico
   1977/78, che ha prestato servizio nell'anno scolastico 1976/77
   anche con  diversa qualifica  presso i  Patronati o  presso  i
   Comuni ad  essi subentrati,  per non  meno di  cinque mesi per
   ogni anno scolastico e con un orario di servizio non inferiore
   a diciotto ore di servizio settimanali.

Il personale  dei Consorzi  provinciali dei  Patronati Scolastici
avente i  requisiti di  cui al  comma precedente  è assegnato ai
Comuni interessati  con  deliberazione  della  Giunta  regionale,
d'intesa con i Comuni stessi.

ARTICOLO 3

All'inquadramento del  personale nei ruoli organici dei Comuni di
assegnazione si provvederà con le modalità che saranno indicate
in apposita  legge  regionale  e  comunque  applicando  le  norme
relative allo  stato giuridico  ed economico  del personale degli
enti locali.

I Comuni  possono applicare  la norma  di cui  al primo  comma al
personale  già   in  servizio  presso  i  Patronati  Scolastici,
comunque  assunto   alle  dipendenze   dei  Comuni   stessi   per
l'espletamento delle  funzioni derivanti dalla delega di cui agli
articoli 6 e 7 della legge regionale 7-6-75 n. 71 e dell'articolo
n. 45  del DPR  24-7-77 n.  616, per l'organizzazione dei servizi
previsti dagli  articoli 1  e 2  della medesima  legge e non più
svolti dagli  stessi Patronati  e che  risulti  in  possesso  dei
requisiti indicati al primo comma del precedente articolo.

Fino all'inquadramento  di cui  al primo  comma al  personale dei
Patronati Scolastici  continueranno ad  applicarsi, da  parte dei
Comuni, le  norme relative allo stato giuridico ed al trattamento
economico previste dall'ordinamento di provenienza.

ARTICOLO 4

Nel caso  in cui  il Comune  di assegnazione  elevi,  con  propri
provvedimenti deliberativi,  l'orario di  lavoro  precedentemente
prestato dal  personale presso  il Patronato  o il  Consorzio  di
provenienza, il  trattamento economico  già goduto dovrà essere
maggiorato   proporzionalmente   all'incremento   dell'orario   e
comunque in  misura non  superiore al  corrispondente trattamento
del personale comunale di pari livello.

Il personale  assegnato ai  Comuni in applicazione della presente
legge  non   è  compreso  nei  limiti  di  cui  al  primo  comma
dell'articolo 6 della legge n. 43/1978.

Detto personale,  a decorrere  dalla data  di assegnazione, sarà
iscritto, ai  fini del  trattamento di  quiescenza, previdenza  e
assistenza, alla CPDEL e all'INADEL.

ARTICOLO 5

Agli oneri  derivanti ai  Comuni dall'applicazione della presente
legge  si   provvede  con   le  quote  delle  entrate  aggiuntive
determinate ai sensi dell'art. 133 del DPR 24-7-1977 n. 616.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 6 ottobre 1978

La presente  legge è  stata approvata dal Consiglio Regionale il
12-9-1978 ed  è stata  vistata dal Commissario del Governo il 2-
10-1978.



ASSISTENZA SOCIALE
SISTEMA EDUCATIVO

