Disciplina delle aperture di credito per il pagamento delle spese
regionali.

Il Consiglio Regionale ha approvato il 24-10-1978
Il Commissario del Governo ha apposto il visto il 27-11-1978
Il Presidente  della Giunta  Regionale promulga la seguente legge
regionale:

TITOLO I
APERTURE DI CREDITO

ARTICOLO 1
(Oggetto)

Le norme  della presente  legge  disciplinano  la  materia  delle
aperture di  credito di cui agli artt. 119, 120 e 121 della LR 6-
5-1977, n. 28.

ARTICOLO 2
(Apertura di credito)

La Giunta  regionale può autorizzare aperture di credito, sia in
conto competenza  sia  in  conto  residui,  presso  la  Tesoreria
regionale a favore di dipendenti che assumono la denominazione di
funzionari  delegati,  per  il  pagamento  delle  spese  appresso
indicate:

a) spese  fisse ed  indennità non  prestabilite in  somma certa,
   indennità di missione e di trasferimento;
b) spese  da farsi  in occorrenze  straordinarie per  le quali il
   pagamento debba essere immediato;
c) spese  per   il   funzionamento degli  uffici  e  dei  servizi
   regionali;
d) spese da farsi in economia.

Il Consiglio  regionale può  autorizzare la Giunta ad effettuare
aperture di  credito per  altre spese, con il rispetto del limite
di cui all'art. 3, ultimo comma.

Tale limite  può essere  superato, con successiva deliberazione,
in relazione  a  effettive  esigenze  da  parte  del  funzionario
delegato.

ARTICOLO 3
(Autorizzazione dell'apertura di credito)

La deliberazione  con la  quale  la  Giunta  regionale  autorizza
l'apertura di credito contiene le seguenti indicazioni:

a) l'oggetto dell'intervento;
b) l'ammontare  dell'apertura di credito, l'esercizio finanziario
   ed il capitolo di bilancio di imputazione;
c) la  piazza sulla  quale  l'apertura  di  credito  deve  essere
   accesa;
d) il  dipendente regionale  designato quale funzionario delegato
   per la  gestione delle spese per le quali è stata autorizzata
   l'apertura di credito ed il suo sostituto;
e) la  quota    massima  dell'importo  dell'apertura  di  credito
   utilizzabile in  contanti per  il pagamento di spese di minimo
   ammontare o a carattere urgente.

La deliberazione  di cui  al comma  precedente è tempestivamente
comunicata al  Consiglio regionale,  nonchè alla  Commissione di
controllo di cui all'art. 54 dello Statuto.

L'importo di  ciascuna apertura  di credito  non può superare la
metà dello  stanziamento del  capitolo di bilancio cui la stessa
è imputata.

ARTICOLO 4
(Ordini di accreditamento)

Le aperture  di credito  sono  disposte  a  nome  dei  funzionari
delegati mediante  ordini di  accreditamento presso  il tesoriere
regionale.

Detti ordini  vengono emessi  a cura  del Dipartimento  Finanze e
Bilancio con  le modalità  previste dall'art.  114 della LR 6-5-
1977, n. 28.

L'ordine di accreditamento contiene i seguenti elementi:

a) numero del mandato di pagamento;
b) esercizio al quale si riferisce l'ordine;
c) numero del capitolo di bilancio;
d) imputazione ai residui od alla competenza;
e) nominativo del funzionario delegato;
f) piazza di pagamento;
g) oggetto della spesa;
h) ammontare dell'accreditamento;
i) estremi della deliberazione di cui al precedente art. 3.

L'Istituto che gestisce il servizio di tesoreria apre, al nome di
ciascun funzionario  delegato, apposito conto corrente fruttifero
sul quale  sono accreditati i fondi disposti da ciascuna apertura
di credito.

Gli ordini  di accreditamento  riportano,  nell'apposito  spazio,
l'attestazione,  resa   dal  tesoriere  regionale,  dell'avvenuto
accredito della  somma sul  conto corrente  acceso  al  nome  del
funzionario delegato.  Essi si  intendono  estinti  allorchè  la
somma dei  mandati di  pagamento previsti  al successivo  art. 5,
debitamente quietanzati  dai beneficiari,  coincide con l'importo
dell'ordine di accreditamento.

Gli ordini  di cui ai commi precedenti impegnano provvisoriamente
il bilancio  regionale per  il loro  totale ammontare,  e, a fine
esercizio, vi  fanno imputazione  definitiva solo  per  le  somme
impegnate a  norma di  legge, pagate  mediante gli  ordinativi di
pagamento ovvero  mediante i  buoni di  prelevamento previsti  al
successivo art. 5, o comunque rimaste da pagare.

In sede  di chiusura  dell'esercizio finanziario  in cui è stato
emesso l'ordine  di accreditamento, ovvero alla presentazione del
rendiconto, il tesoriere, su richiesta del Dipartimento Finanze e
Bilancio, apporta le modifiche all'ammontare dell'ordine medesimo
sulla base delle somme pagate nell'esercizio finanziario.

Ai  fini   delle  operazioni  di  cui  al  comma  precedente,  il
funzionario delegato  comunica, entro  il  20  gennaio  dell'anno
successivo all'esercizio  di riferimento, l'ammontare complessivo
delle somme pagate.

L'ordine  di   accreditamento,  nei   limiti  temporali  previsti
dall'art. 124  della LR  6-5-1977, n.  28  per  la  sopravvivenza
dell'impegno di  spesa che  ne  ha  provocato  l'emissione,  può
essere riproposto  nell'esercizio con una nuova numerazione e per
la  somma   rimasta  inutilizzata  nell'esercizio  immediatamente
precedente.

In tal  caso il  mandato relativo all'ordine di accreditamento è
assunto con  le modalità  di cui  all'art. 115,  secondo  comma,
della citata LR n. 28.

ARTICOLO 5
(Impiego delle somme accreditate)

Il funzionario  delegato, nell'ambito delle somme accreditategli,
a seguito  di apertura  di  credito,  effettua  i  pagamenti  con
prelievi dal conto corrente acceso a suo nome:

a) mediante  buoni di  prelevamento in  contanti a proprio favore
   per i  pagamenti diretti,  nei limiti  strettamente  necessari
   alle esigenze di pagamento;
b) mediante  ordinativi  di  pagamento  intestati  ai  creditori,
   pagabili dal  tesoriere regionale  ed estinguibili nelle forme
   previste dall'art.  118, secondo  e terzo comma, della LR 6-5-
   1977, n. 28.

Gli ordini  al  tesoriere  di  pagare  le  somme  al  funzionario
delegato, nell'ipotesi  di cui  al precedente punto a), ovvero ai
creditori nell'ipotesi  di cui  al precedente punto b), sono dati
mediante mandati  sottoscritti dal  funzionario  delegato,  e  da
altro dipendente eventualmente all'uopo designato.

I mandati di pagamento contengono:

a) il numero unico progressivo;
b) esercizio cui si riferisce il pagamento;
c) capitolo di bilancio;
d) imputazione alla competenza od ai residui;
e) indicazione del conto di tesoreria;
f) indicazione dell'Istituto tesoriere;
g) indicazione  del beneficiario  o dei  beneficiari, nel caso di
   ordinativi collettivi;
h) causale del pagamento;
i) importo  totale netto in lettere e cifre e l'importo lordo con
   l'indicazione delle eventuali ritenute;
l) la quietanza;
m) luogo e data di emissione;

I pagamenti  di cui  al primo  comma sono  registrati a  cura del
funzionario  delegato   in  apposito   giornale  -   mastro.   Le
registrazioni dovranno essere cronologiche al fine di riscontrare
immediatamente, per  ogni pagamento,  la  disponibilità  residua
sull'apertura di credito.

ARTICOLO 6
(Aumento, integrazione e diminuzione dell'apertura di credito)

Con il  procedimento previsto  agli artt.  3 e  4 della  presente
legge possono  essere  disposti  aumenti  ed  integrazioni  della
originaria  apertura  di  credito  in  relazione  alle  effettive
esigenze di  pagamento da parte del funzionario delegato. In tali
ipotesi può  essere derogato  il limite  di cui all'ultimo comma
del precedente art. 3.

Con  procedimento   analogo  possono   essere  altresì  disposte
diminuzioni dell'apertura di credito.

ARTICOLO 7
(Compiti della Tesoreria)

Le modalità  ed i  tempi di  pagamento dei  mandati da parte del
tesoriere regionale  sono quelli indicati nel capitolato speciale
che disciplina il servizio di tesoreria.

Entro il  giorno 10  del mese  successivo la  tesoreria regionale
trasmette al  funzionario  delegato,  con  apposita  distinta  di
accompagnamento,  i  mandati  estinti  nel  mese  precedente.  La
tesoreria regionale  trasmette altresì  al funzionario delegato,
mensilmente  copia  del  suo  conto  corrente  e  trimestralmente
l'estratto conto  scalare  con  l'indicazione  dei  numeri  degli
ordinativi di pagamento estinti nel trimestre.

Gli interessi  maturati sul  conto corrente  acceso al  nome  del
funzionario delegato sono, alla fine di ogni esercizio, versati a
cura del tesoriere sul conto unico della Regione.

TITOLO II
SPESE PER IL FUNZIONAMENTO DEGLI UFFICI E DEI SERVIZI REGIONALI

ARTICOLO 8
(Gestione delle  spese per il funzionamento degli uffici e per il
pagamento di competenze accessorie al personale)

Negli  uffici  statali  trasferiti,  nel  Comitato  regionale  di
Controllo e  sue Sezioni  decentrate e  nel Centro Direzionale di
cui all'art.  4 della LR 6-9-1973, n. 55, la gestione delle spese
concernenti il  funzionamento degli  uffici ed  il  pagamento  di
competenze accessorie  al personale,  può essere  affidata ad un
dipendente regionale,  che assume la denominazione di funzionario
delegato,  mediante   accreditamento  in   suo  favore  di  fondi
necessari.

ARTICOLO 9
(Funzionari  delegati   degli  uffici   statali  trasferiti,  del
Comitato regionale di Controllo e sue sezioni decentrate)

I  funzionari  delegati  degli  uffici  statali  trasferiti,  del
Comitato regionale  di Controllo  e delle sue Sezioni decentrate,
nell'ambito  delle  aperture  di  credito  autorizzate  ai  sensi
dell'art. 3  della presente  legge, eseguono  il pagamento  delle
seguenti spese:

a) spese  di  pulizia,  postali,  telefoniche,  telegrafiche,  di
   trasporti;   acquisto cancelleria,  carta e stampati; gestione
   mobili,  macchine   ed  attrezzature   diverse;  spese   varie
   d'ufficio;
b) spese  per acquisto di libri, riviste, giornali, pubblicazioni
   varie;
c) spese  per immobili  destinati ad  uffici e servizi; canoni di
   locazione, oneri  condominiali, illuminazione,  riscaldamento,
   consumi di  gas  ed  acqua;    manutenzione,  installazione  e
   gestione di impianti;
d) spese  per  manutenzione  ordinaria  e  vigilanza  dei  locali
   destinati ad uffici e servizi;
e) spese  per la  gestione  dei  veicoli:  fornitura  carburante,
   manutenzione ordinaria,  tassa di  circolazione ed  oneri vari
   connessi;
f) spese per imposte, sovraimposte e tasse.

I  predetti   funzionari  delegati  possono  assumere  iniziative
relativamente alle  spese di  cui al  primo comma,  nei limiti di
lire 300.000  per ogni  singola fornitura  o prestazione,  e  con
l'osservanza  della  procedura  prevista  all'art.  7,  penultimo
comma, della LR 7-4-1978, n. 23. Il limite di spesa predetto può
essere  superato   per  l'assunzione   di  spese   aventi  prezzi
amministrati, tariffari, o contrattualmente predeterminati.

ARTICOLO 10
(Funzionario delegato del Centro Direzionale)

Le aperture  di credito  a favore  del funzionario  delegato, del
Centro Direzionale sono disposte per il pagamento:

a) delle  spese conseguenti  l'espletamento delle attribuzioni di
   cui all'art. 2 della LR 7-4-1978, n. 23.
b) di  competenze accessorie  al personale  previste dalle  leggi
   vigenti;
c) delle  indennità di  missione e  rimborso spese di viaggio al
   Presidente ed  ai componenti la Giunta previste dalla LR 31-1-
   1972, n. 3 e successive modificazioni.

Il funzionario  delegato del Centro Direzionale è autorizzato ad
assumere  direttamente   iniziative  di  spesa,  disponendone  il
conseguente pagamento,  nell'ambito delle  aperture di credito di
cui al  punto a) del precedente comma, discendenti da contratti o
aventi prezzi  amministrati o  per le  quali  sia  indispensabile
l'immediato pagamento.

ARTICOLO 11
(Fabbisogni di spesa annuali)

I funzionari  delegati di  cui agli  artt. 9  e  10,  secondo  le
rispettive  competenze,   inoltrano  al  Dipartimento  Finanze  e
Bilancio, per  ciascuna delle  voci di spesa di cui agli articoli
precedenti, entro  il 30  ottobre di  ogni  anno,  una  richiesta
analitica  riflettente   il  presumibile   fabbisogno   dell'anno
successivo.

Il Dipartimento Finanze e Bilancio elabora le richieste anzidette
e predispone un "piano generale di ripartizione", corredato delle
osservazioni in  ordine alla  congruità dei singoli fabbisogni e
delle relative  spese. Il piano stesso viene trasmesso, non oltre
il 15 gennaio dell'anno successivo, alla Giunta regionale dal suo
componente preposto  alla Direzione  del Dipartimento  Finanze  e
Bilancio  che  ha  verificato  la  compatibilità  delle  singole
partite  di   spesa  e   del  fabbisogno   complessivo   con   le
disponibilità del bilancio.

Il piano  di ripartizione di cui al precedente comma è approvato
dalla Giunta  regionale con  la deliberazione prevista all'art. 3
della presente  legge. Con tale deliberazione la Giunta autorizza
l'impegno della  spesa sui  competenti  capitoli  di  bilancio  e
l'accreditamento, a  favore dei  funzionari delegati, delle somme
di loro pertinenza.

Per quanto  attiene alle modalità di accreditamento e di impiego
delle somme  accreditate si  osservano le  disposizioni di cui al
Titolo I della presente legge.

TITOLO III
NORME GENERALI

ARTICOLO 12
(Anticipazioni di somme)

Il funzionario  delegato, nell'ambito  delle aperture  di credito
disposte in suo favore, può anticipare somme al Presidente ed ai
componenti  la   Giunta  ed   a  dipendenti   regionali  per   la
effettuazione di  minute spese  d'ufficio o  altre spese  per  le
quali sia  richiesto l'immediato  pagamento, nonchè per spese di
missione o  trasferta che,  in relazione alla loro destinazione o
durata, comportino gravosi esborsi per gli interessati.

Le somme anticipate sono integralmente recuperate dal funzionario
delegato in sede di liquidazione delle relative spese debitamente
documentate.

TITOLO IV
RENDICONTO DELLE SPESE

ARTICOLO 13
(Termini)

Entro 60  giorni dalla  scadenza di ciascun semestre, comunque in
caso di  completo  utilizzo  dell'apertura  di  credito  ed  ogni
qualvolta  venga   meno  per   qualsiasi  causa  la  qualità  di
funzionario  delegato,  quest'ultimo  deve  rendere  alla  Giunta
regionale, tramite  il Dipartimento  Finanze e Bilancio, il conto
delle spese  sostenute, distintamente  per  ciascun  capitolo  di
bilancio, sia in conto competenza che in conto residui.

ARTICOLO 14
(Contenuto dei rendiconti)

I rendiconti,  compilati  su  apposito  modello  approvato  dalla
Giunta regionale, contengono i seguenti elementi:

a) gli  estremi dei  provvedimenti con cui sono stati autorizzati
   l'apertura  di  credito,  eventuali  aumenti,  integrazioni  o
   diminuzioni;
b) gli  estremi dei provvedimenti con i quali sono stati disposti
   gli accreditamenti;
c) l'entità  dei  fondi  amministrati,  costituiti  dalle  somme
   residuali risultanti dal precedente rendiconto;
d) l'elencazione  dei pagamenti  effettuati, distinguendo  quelli
   eseguiti mediante  buoni di  prelevamento da quelli effettuati
   mediante ordinativi di pagamento;
e) riepilogo  generale dal  quale risulti il saldo contabile alla
   data di scadenza del rendiconto.

Ai rendiconti  sono  allegati  i  buoni  di  prelevamento  e  gli
ordinativi  di   pagamento  previsti   all'art.  5,   estinti   e
quietanzati  nei   modi  di   legge,  corredati   della  relativa
documentazione giustificativa.

ARTICOLO 15
(Approvazione dei rendiconti e responsabilità)

Il Dipartimento  Finanze e  Bilancio, eseguiti  i riscontri  ed i
controlli di  competenza, sottopone i rendiconti all'approvazione
della Giunta regionale.

Qualora dall'esame degli atti emergano irregolarità nella tenuta
dei conti  o carenza  nella documentazione  giustificativa  delle
spese,  lo  stesso  Dipartimento  restituisce  il  rendiconto  al
funzionario  delegato  con  invito  a  provvedere  alla  relativa
regolarizzazione entro un congruo termine e comunque non oltre 30
giorni.

La Giunta  regionale provvede all'approvazione dei rendiconti con
proprie deliberazioni,  dando discarico  al funzionario  delegato
delle somme rendicontate.

Il funzionario delegato è personalmente responsabile delle spese
effettuate  e   della  regolarità   dei  pagamenti  disposti  ed
eseguiti.

TITOLO IV
NORMA FINALE

ARTICOLO 16
(Rinvio alla normativa statale. Abrogazione di norme)

Per quanto  non espressamente  previsto dalla  presente legge  si
applicano le  norme di  cui al  RD 18  novembre 1923,  n. 2440  e
successive modifiche ed integrazioni, ed al RD 23 maggio 1924, n.
827 e  successive modifiche  ed integrazioni,  se  ed  in  quanto
applicabili.

Sono abrogate  le disposizioni  legislative incompatibili  con la
presente legge.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 4 dicembre 1978

La presente  legge è  stata approvata dal Consiglio Regionale il
24-10-1978 ed è stata vistata dal Commissario del Governo il 27-
11-1978.



ENTE REGIONE
CONTABILITA' CONTRATTI

