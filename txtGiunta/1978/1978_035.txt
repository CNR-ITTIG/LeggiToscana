Integrazioni e  modifiche della  LR 7-4-1976, n. 15 in attuazione
delle norme del DPR 24 luglio 1977, n. 616.

Il Consiglio Regionale ha approvato il 26-4-1978
Il Commissario del Governo ha apposto il visto il 22-5-1978
Il Presidente  della Giunta  Regionale promulga la seguente legge
regionale:

ARTICOLO 1

In attuazione  del DPR  24 luglio  1977, n.  616 sono  introdotte
nella legge  regionale 7  aprile 1976,  n. 15  le modifiche  e le
integrazioni di cui agli articoli seguenti.

Nella presente  legge, la legge regionale 7 aprile 1976, n. 15 è
indicata con le parole "legge regionale".

ARTICOLO 2

Il  titolo  primo  della  legge  regionale  è  così  modificato
"interventi di sostegno economico e per l'istituzione dei servizi
di assistenza sociale da parte degli enti locali".

ARTICOLO 3

L'articolo 5 della legge regionale è sostituito dal seguente:

   "Art. 5
   (Centri di vacanza)
   
   I comuni autorizzano l'istituzione e la gestione dei centri di
   vacanza di cui alla lettera d) dell'articolo 3.
   
   Apposito regolamento regionale stabilisce i presupposti per le
   autorizzazioni indicate  al primo  comma e  le  modalità  del
   controllo igienico,  sanitario, socio  - educativo e contabile
   nei confronti  degli enti  gestori, sia  pubblici che privati,
   disciplinando altresì l'adozione dei provvedimenti di diffida
   e di  revoca delle  autorizzazioni nel caso di irregolarità o
   di   non    osservanza   delle   disposizioni   impartite.   I
   provvedimenti  di   autorizzazione,  diffida   e  revoca  sono
   adottati dal comune in cui è ubicato il centro di vacanza.
   
   Il regolamento in particolare determina:
   
   - i  requisiti e  le caratteristiche di località, ambienti ed
     attrezzature;
   - il  numero ed  i    requisiti  professionali  del  personale
     addetto ai centri;
   - gli  accertamenti  sanitari  e  le    misure  di  profilassi
     igienica cui devono sottoporsi gli utenti ed il personale;
   - le registrazioni e le documentazioni obbligatorie;
   - i servizi prescritti per diversi tipi di soggiorno;
   - le modalità e la periodicità delle visite ispettive.
   
   Il regolamento  interno degli  enti  gestori  deve  consentire
   l'accesso e le visite, in particolare dei familiari, ai locali
   dei centri di vacanza.
   
   Minorazioni  fisiche,   psichiche  e  sensoriali  non  possono
   costituire motivo di esclusione dal soggiorno nei centri.
   
   Nel caso  in cui  siano  ospitati  soggetti  affetti  da  tali
   minorazioni, i  centri devono istituire o avvalersi di servizi
   idonei di educazione, assistenza e riabilitazione."
   
ARTICOLO 4

L'articolo 6 della legge regionale è sostituito dal seguente:

   "Art. 6
   (Idoneità  delle   strutture  di  ospitalità  e  dei  nuclei
   familiari affidatari o ospitanti)
   
   I criteri  per l'accertamento  e  per  la  determinazione  dei
   requisiti di idoneità delle strutture di ospitalità, nonchè
   dei nuclei  familiari previsti dall'articolo 3, sono stabiliti
   dai comuni,  o, per  gli interventi  di loro competenza, dalle
   province in conformità alle condizioni stabilite con apposita
   legge regionale.
   
   Le strutture  di ospitalità,  di  cui  al  comma  precedente,
   quando non  siano istituite  direttamente  dagli  enti  locali
   territoriali, sono  sottoposte a  preventiva autorizzazione da
   parte del comune ove le strutture medesime sono ubicate."
   
ARTICOLO 5

L'articolo 7 della legge regionale è così modificato:

   "Art. 7
   (Interventi dei comuni)
   
   Gli interventi di competenza dei comuni ai sensi dell'articolo
   25 del  DPR 24 luglio 1977, n. 616, sono attuati dal comune di
   residenza dell'assistito  per i  fini di  cui all'articolo 2 e
   con  le   modalità  indicate  ai  successivi  articoli  della
   presente legge.
   
   Tali interventi  possono essere  attuati anche a favore di non
   residenti, previo  accertamento della  necessità  ed  urgenza
   della prestazione da effettuare. Dell'intervento realizzato è
   data comunicazione al comune di residenza dell'assistito.
   
   I  servizi   e  le  strutture  utilizzati  per  assicurare  le
   prestazioni, pur nella salvaguardia di particolari esigenze di
   specializzazione,  sono   rivolti   alla   generalità   della
   popolazione,  con  esclusione  di  destinazioni  di  carattere
   settoriale o per categorie di cittadini."
   
ARTICOLO 6

L'articolo 8 della legge regionale è così modificato:

   "Art. 8
   (Interventi in materia di assistenza a categorie)
   
   Gli interventi  di cui all'articolo precedente concernono, tra
   l'altro, le attività relative a:
   
   a) l'assistenza  economica in  favore delle famiglie bisognose
      dei detenuti e delle vittime del delitto;
   b) l'assistenza post - penitenziaria;
   c) gli  interventi    in    favore    dei  minori  soggetti  a
      provvedimenti   delle    autorità   giudiziarie   minorili
      nell'ambito della competenza amministrativa e civile;
   d) gli interventi di protezione sociale di cui agli articoli 8
      e seguenti della legge 20 febbraio 1958, n. 75;
   e) gli  interventi in  favore  di    profughi  stranieri,  non
      riservati allo  Stato dall'articolo  24, n.  2 del  DPR  24
      luglio 1977, n. 616.
   
   Tra le  funzioni assistenziali  attribuite ai  comuni ai sensi
   dell'articolo 25  del DPR 24 luglio 1977, n. 616, sono inoltre
   comprese quelle  già di  competenza  regionale  tra  cui,  in
   particolare, quelle in favore:
   
   1) delle  categorie post  - belliche  nei  limiti  di  cui  ai
      decreti legislativi luogotenenziali 31 luglio 1945, n. 425,
      e 28 settembre 1945, n. 646;
   2) dei profughi e dei rimpatriati di cui alla legge 19 ottobre
      1970, n. 744 e successive integrazioni e modificazioni;
   3) degli  inabili al  lavoro ai  sensi dell'articolo  154  del
      testo unico delle leggi di pubblica sicurezza approvato con
      RD 18 giugno 1931, n. 773;
   4) degli  assegnatari di alloggi economici e popolari ai sensi
      dell'articolo 5,  lettera g,  del DPR  30 dicembre 1972, n.
      1036;
   5) degli  hanseniani e  loro familiari a carico ai sensi delle
      leggi 3  giugno 1971,  n. 404  e 12  gennaio 1974,  n. 4, e
      della legge regionale 28 aprile 1977, n. 26;
   6) degli  affetti da  tubercolosi e  loro familiari  ai  sensi
      dell'articolo 5 della legge 14 dicembre 1970, n. 1088;
   7) delle  coltivatrici dirette,  delle lavoratrici artigiane e
      delle lavoratrici  esercenti attività commerciali ai sensi
      degli articoli 1 e 2 della legge regionale 13 gennaio 1973,
      n. 4;
   8) dei  lavoratori emigrati  ai sensi  dell'articolo  4  della
      legge regionale 4 agosto 1977, n. 46."
   
ARTICOLO 7

L'articolo 9 della legge regionale è così modificato:

   "Art. 9
   (Interventi a  favore di minori soggetti a provvedimenti della
   magistratura)
   
   Gli interventi  a favore  dei minori soggetti ai provvedimenti
   di cui  all'articolo 23, lettera c, del DPR 24 luglio 1977, n.
   616, sono  attuati nell'ambito  del servizio  istituito  dalla
   legge regionale  12 marzo 1977, n. 18, indipendentemente dalla
   residenza  anagrafica   dell'assistito,  su  richiesta  ed  in
   collaborazione con  le autorità  giudiziarie  operanti  nella
   Regione.
   
   Il recupero  delle spese  per i  ricoveri  e  gli  affidamenti
   familiari, sostenute  nell'ambito degli  interventi di  cui al
   primo comma,  è attuato,  esclusivamente  nei  confronti  dei
   comuni  non   toscani,  in  base  alle  disposizioni  previste
   dall'articolo 72  e seguenti  della legge  17 luglio  1890, n.
   6972 e successive modifiche e integrazioni."
   
ARTICOLO 8

Sono introdotti dopo l'articolo 9, i seguenti articoli:

   "Art. 9/bis
   (Interventi ai  sensi dell'articolo  154 del TU delle leggi di
   PS)
   
   I provvedimenti  di ricovero  ai sensi  dell'articolo 154  del
   testo unico delle leggi di pubblica sicurezza approvato con RD
   18 giugno  1931, n.  773, sono  attuati  nei  limiti  previsti
   dall'articolo 4  della presente legge e alle condizioni di cui
   al secondo  comma  dell'articolo  7  anche  a  favore  di  non
   residenti."
   
   "Art. 9/ter
   (Funzioni di controllo e vigilanza)
   
   Rientrano tra  le funzioni  attribuite ai  comuni per  effetto
   delle disposizioni  di cui  al DPR  24 luglio  1977,  n.  616,
   quelle relative a:
   
   a)  la   vigilanza  sull'attività   assistenziale  ai   sensi
      dell'articolo 2  della legge  17 luglio  1890, n.  6972,  e
      dell'articolo 4 del RD 5 febbraio 1891, n. 99;
   b) la  vigilanza e il controllo di cui all'articolo 4, punto 4
      e all'articolo 5 del RD 24 dicembre 1934, n. 2316."
   
ARTICOLO 9

L'articolo 13 della legge regionale è così modificato:

   "Art. 13
   (Delega di funzioni concernenti le IPAB.
   
   Tutte le  funzioni amministrative  concernenti le  istituzioni
   pubbliche di assistenza e beneficenza, già disciplinate dalla
   legge 17  luglio 1890,  n. 6972  e successive modificazioni ed
   integrazioni,  nonchè   con   i   relativi   regolamenti   di
   esecuzione, ad  eccezione di  quelle  indicate  al  successivo
   articolo 14,  sono delegate  ai comuni  nel cui  territorio ha
   sede l'istituzione.  In particolare  sono delegate le funzioni
   concernenti  la  vigilanza  ispettiva,  il  coordinamento,  la
   sospensione o lo scioglimento di amministrazioni, la nomina di
   commissari, le  modifiche statutarie,  escluse quelle indicate
   al successivo  articolo 14,  l'autorizzazione all'acquisto  di
   immobili e all'accettazione di donazioni, eredità e legati.
   
   I comuni esercitano la delega, ai sensi dell'articolo 65 dello
   Statuto, attenendosi ai seguenti indirizzi:
   
   a) i  provvedimenti saranno  diretti a superare l'isolamento e
      l'emarginazione dei ricoverati;
   b) sarà assicurato il coordinamento dell'attività degli enti
      e l'adattamento  degli Statuti  alla  disciplina  contenuta
      nella presente legge;
   c) sarà  assicurato il coordinamento degli interventi sociali
      svolti dalle  IPAB con  gli  interventi  sanitari  e,  più
      generalmente, di sicurezza sociale attuati nel territorio;
   d) i servizi sociali delle IPAB saranno organizzati in modo da
      assicurare la  loro apertura  a  tutti  i  cittadini  e  la
      partecipazione alla loro gestione;
   e) saranno  favorite la  riconversione e  l'utilizzazione  dei
      servizi delle  IPAB secondo  le finalità  e  la  modalità
      d'intervento previste dal Titolo I della presente legge.
   
   La gestione  temporanea di istituzioni pubbliche di assistenza
   e beneficenza,  nel caso previsto dall'articolo 49 della legge
   17 luglio  1890,  n.  6972,  è  affidata  ad  un  commissario
   nominato dal comune.
   
   L'indennità   spettante    al   commissario   è   a   carico
   dell'istituzione stessa, salvo rivalsa verso chi di ragione.
   
   Entro  sei   mesi  dalla   nomina  dovrà   provvedersi   alla
   ricostituzione dell'amministrazione ordinaria.
   
   Le disposizioni  di cui  ai commi  precedenti si  applicano ad
   ogni altro  ente pubblico locale operante nella materia di cui
   all'articolo 22 del DPR 24 luglio 1977, n. 616.
   
ARTICOLO 10

Sono introdotti dopo l'articolo 14 i seguenti articoli:

   "Art. 14/bis
   (Delega  delle  funzioni  concernenti  le  persone  giuridiche
   private)
   
   Le  funzioni   concernenti  le   persone  giuridiche   di  cui
   all'articolo 12 del codice civile, le cui finalità statutarie
   si esauriscono  nell'ambito della  Regione e che operano nella
   materia di cui all'articolo 22 del DPR 24 luglio 1977, n. 616,
   sono sub - delegate ai comuni in cui gli enti hanno la propria
   sede legale.  Sono riservate  alla Regione  le funzioni di cui
   all'articolo 14/ter.
   
   La delega concerne in particolare:
   
   1) la  nomina e  la    sostituzione  di  amministratori  e  di
      rappresentanti quando  le disposizioni  contenute nell'atto
      di  fondazione  non  possono  attuarsi  (articolo  25  cod.
      civ..);
   2) la  sospensione dell'esecuzione  di deliberazioni contrarie
      all'ordine pubblico ed al buon costume (articolo 23, ultimo
      comma, cod. civ..);
   3) il  controllo e  la  vigilanza  sull'amministrazione  delle
      fondazioni ivi  compreso l'annullamento delle deliberazioni
      di fondazioni  contrarie a  norme imperative,  all'atto  di
      fondazione, all'ordine pubblico e al buon costume (articolo
      25 cod. civ..);
   4) lo  scioglimento dell'amministrazione delle fondazioni e la
      nomina di commissari (articolo 25 cod. civ..);
   5) l'autorizzazione   all'azione    di    responsabilità  nei
      confronti degli amministratori (articolo 25 cod. civ..);
   6) il  coordinamento    dell'attività    di  più  fondazioni
      (articolo 25 cod. civ..)
   
   Gli enti  delegati  si  atterranno  agli  indirizzi  stabiliti
   dall'articolo 13."
   
   "Art. 14/ter
   (Funzioni concernenti le persone giuridiche private esercitate
   direttamente dalla Regione)
   
   Sono esercitate  dal Consiglio  regionale, su  proposta  della
   Giunta, le  funzioni concernenti le persone giuridiche private
   di cui al precedente articolo, relative a:
   
   1) il riconoscimento giuridico (articolo 12 cod. civ.);
   2) l'approvazione  dello statuto e delle successive modifiche,
      di associazioni e fondazioni (articoli 12 e 16 cod. civ.);
   3) l'unificazione   dell'amministrazione  di  più  fondazioni
      (articolo 26 cod. civ.);
   4) la trasformazione di fondazioni (articolo 28 cod. civ.);
   5) la  devoluzione  dei  beni  di  associazioni  e  fondazioni
      (articoli 31 e 32 cod. civ.);
   6) la dichiarazione di estinzione (articolo 27 cod. civ.)
   
   L'autorizzazione all'acquisto  di immobili  e all'accettazione
   di donazioni,  eredità e  legati è  rilasciata dalla Regione
   secondo le norme fissate per l'attuazione del
   DPR 24 luglio 1977, n. 616."
   
ARTICOLO 11

E' introdotto dopo l'articolo 15 il seguente articolo:

   "Art. 15/bis
   (Individuazione delle  persone giuridiche  private operanti in
   materia di beneficenza pubblica)
   
   Il Consiglio  regionale, agli  effetti dell'applicazione delle
   norme di  cui agli articoli 14/bis, 14/ter e 15, individua, su
   proposta della  Giunta,  le  persone  giuridiche  private  che
   operano nelle materie di cui all'articolo 22 del DPR 24 luglio
   1977, n.  616, le  cui  finalità  statutarie  si  esauriscono
   nell'ambito della Regione."
   
ARTICOLO 12

L'articolo 16  della legge  regionale è  sostituito dai seguenti
articoli:

   "Art. 16
   (Trasferimento ai comuni delle funzioni degli enti comunali di
   assistenza)
   
   Con effetto  dal 30 giugno 1978, le funzioni comunque svolte e
   il  patrimonio   degli  enti   comunali  di   assistenza  sono
   trasferiti ai  rispettivi comuni,  i  quali  subentrano  nella
   titolarità  di  tutte  le  situazioni  giuridiche,  attive  o
   passive, di pertinenza degli enti.
   
   Dalla predetta  data il  personale di  ruolo è  assegnato  ai
   rispettivi comuni.
   
   E' altresì assegnato ai rispettivi comuni il personale non di
   ruolo,  con   rapporto   di   lavoro   subordinato   a   tempo
   indeterminato,  in   servizio  continuativo  presso  gli  enti
   comunali di assistenza alla data del 24 luglio 1977."
   
   "Art. 16/bis
   (Trasmissione  della   documentazione  concernente   gli  enti
   comunali di assistenza)
   
   Entro il  30 giugno  1978,  il  presidente  del  consiglio  di
   amministrazione dell'ente  comunale di assistenza trasmette al
   rispettivo comune:
   
   1) l'inventario dei beni;
   2) l'elenco  delle  carte,  titoli  e  documenti  relativi  ai
      singoli elementi che compongono il patrimonio;
   3)  la   ricognizione  dei  rapporti  giuridici  pendenti  con
      particolare riguardo  alla posizione debitoria e creditoria
      dell'ente;
   4) l'ultimo conto consuntivo deliberato;
   5) il bilancio preventivo relativo all'anno 1978;
   6) l'elenco  del personale  in servizio, con specificazione di
      ruoli, qualifiche,  mansioni  e  trattamento  economico  in
      atto;
   7) il  regolamento dell'ente  con annessa  pianta organica del
      personale;
   8)  il   verbale  di   verifica  della  consistenza  di  cassa
      effettuata successivamente  alla entrata  in  vigore  della
      presente legge;
   9) il contratto per il servizio di tesoreria.
   
   La documentazione  sopraindicata deve essere prodotta altresì
   per  tutte   le  IPAB  concentrate  o  amministrate  dall'ente
   comunale di assistenza.
   
   "Art. 16/ter
   (Scioglimento degli enti comunali di assistenza)
   
   Con effetto  dal 1 luglio 1978 gli enti comunali di assistenza
   sono estinti.  Dalla stessa data gli amministratori degli enti
   cessano da tutte le loro funzioni.
   
   Qualora, alla  detta data, non risultino compiute o completate
   le operazioni  relative al  trasferimento  delle  funzioni,  i
   comuni  provvedono   direttamente  a   tutti  gli  adempimenti
   occorrenti, compresi  quelli rivolti  alla definitiva chiusura
   della gestione degli enti.
   
   Il  comune,   sulla  base   dell'inventario  consegnato  dagli
   amministratori o  delle rilevazioni  direttamente  effettuate,
   provvede a  richiedere le  trascrizioni relative  all'avvenuto
   trasferimento  di   diritti  su   beni   immobili   o   mobili
   registrati."
   
ARTICOLO 13

L'articolo 17  della legge  regionale è  sostituito dai seguenti
articoli:

   "Art. 17
   (Personale degli enti comunali di assistenza)
   
   Il personale  degli enti  comunali di assistenza, assegnato ai
   rispettivi comuni  ai sensi  del precedente  articolo  16,  è
   utilizzato, fino  all'inquadramento nei  ruoli del comune, per
   l'esercizio delle  attività connesse  ai  servizi  sociali  o
   anche, se  necessario, per lo svolgimento di attività proprie
   di altri servizi.
   
   Tale utilizzazione, avverrà, in ogni caso, nel rispetto della
   professionalità di ciascun dipendente e senza pregiudizio del
   futuro inquadramento.
   
   Fino all'inquadramento  nei ruoli  dei  comuni,  al  personale
   degli enti comunali di assistenza continueranno ad applicarsi,
   da parte dei comuni, le norme relative allo stato giuridico ed
   al  trattamento   economico   previste   dall'ordinamento   di
   provenienza.
   
   Tale personale,  a decorrere dalla data di assegnazione, sarà
   iscritto ai  fini del  trattamento di quiescenza, previdenza e
   assistenza alla CPDEL e all'INADEL.
   
   Per i  rapporti di lavoro subordinato aventi natura diversa da
   quelli indicati  all'articolo 16,  i comuni  subentrano  nella
   relativa titolarità già facente capo agli enti estinti."
   
   "Art. 17/bis
   (IPAB amministrate dagli enti comunali di assistenza)
   
   Fino all'entrata  in vigore  della legge  statale  di  riforma
   dell'assistenza  pubblica  o  della  legge  regionale  di  cui
   all'articolo  25   del   DPR   24   luglio   1977,   n.   616,
   l'amministrazione  delle  IPAB  già  concentrate  o  comunque
   amministrate dall'ente  comunale di  assistenza è affidata al
   comune,  che   può  provvedervi   anche  attraverso  appositi
   commissari.
   
   Gli organi  di amministrazione  di IPAB, che siano espressi in
   parte dal  consiglio di  amministrazione dell'ente comunale di
   assistenza,  rimangono  in  carica  sino  all'esaurimento  del
   mandato in corso.
   
   Alla  scadenza,   il  comune   provvede  alla   nomina   degli
   amministratori   già    espressi   dall'ente    comunale   di
   assistenza."
   
   "Art. 17/ter
   (Gestione contabile dell'attività assistenziale)
   
   Il comune  nell'esercizio delle  funzioni  assistenziali  già
   spettanti  all'ente   comunale  di  assistenza  è  tenuto  ad
   osservare il  disposto dell'ultimo  comma dell'articolo 25 del
   DPR 24  luglio 1977, n. 616, e può far ricorso alle procedure
   di erogazione  di cui  all'articolo 11 del RD 5 febbraio 1891,
   n. 99.
   
   I mandati  di pagamento  relativi ad  interventi assistenziali
   possono essere  estinti dal tesoriere del comune, su richiesta
   dell'interessato, anche mediante:
   
   a) commutazione  in assegno bancario non trasferibile a favore
   del creditore o dei creditori, da spedirsi agli stessi a mezzo
   di raccomandata;
   b) assegno postale localizzato."
   
ARTICOLO 14

L'articolo 18  della legge  regionale è sostituito dall'articolo
seguente:

   "Art. 18
   (Consorzi socio - sanitari e coordinamento territoriale)
   
   Le funzioni  attribuite  o  delegate  ai  comuni  per  effetto
   dell'articolo 25  del DPR 24 luglio 1977, n. 616 e delle norme
   della presente  legge, sono  esercitate attraverso  i consorzi
   costituiti ai  sensi della  legge regionale 28 agosto 1974, n.
   50.
   
   Fino alla  costituzione dei  consorzi, i  comuni provvedono ad
   esercitare  direttamente   le  funzioni   loro  attribuite   o
   delegate. Onde  evitare duplicazioni  di servizi ed assicurare
   un'organica  utilizzazione   delle  strutture   esistenti,  le
   province,  fino   all'entrata  in   funzione   dei   consorzi,
   coordinano  i  loro  servizi  con  i  comuni  territorialmente
   interessati,  comunicando   tempestivamente   le   prestazioni
   effettuate o  i contributi  erogati  al  comune  di  residenza
   dell'assistito.
   
   Le istituzioni  pubbliche di  assistenza e  beneficenza e  gli
   enti  ed  associazioni  pubbliche  che  attuano  interventi  a
   carattere locale disciplinati dalla presente legge, comunicano
   tempestivamente  le  prestazioni  effettuate  e  i  contributi
   erogati   al    comune   o   al   consorzio   territorialmente
   interessato."
   
ARTICOLO 15

Gli articoli 19 e 20 della legge regionale sono abrogati.

ARTICOLO 16

L'articolo 21 della legge regionale è sostituito dal seguente:

   "Art. 21
   (Oneri relativi all'esercizio di funzioni delegate)
   
   Entro il 28 febbraio di ogni anno la Giunta regionale, sentiti
   gli enti delegati, sottopone all'approvazione del Consiglio un
   piano relativo a:
   
   a) la  ripartizione fra gli enti delegati dei mezzi finanziari
      per  gli   oneri  aggiuntivi   di  funzionamento   di   cui
      all'articolo 13  della legge  regionale 30  aprile 1973, n.
      30;
   b) il  comando   di    personale  regionale  presso  gli  enti
      delegati, a  norma dell'articolo 30 della legge regionale 6
      settembre 1973, n. 54;
   c) l'assegnazione di beni regionali agli enti delegati.
   
   Il piano  è approvato  entro il  15 marzo  successivo  ed  è
   attuato dalla Giunta regionale.
   
   Per l'anno 1978 il piano è predisposto dalla Giunta regionale
   entro il  30 settembre  ed è approvato dal Consiglio entro il
   31 ottobre."
   
ARTICOLO 17

L'articolo 22 della legge regionale è sostituito dal seguente:

   "Art. 22
   (Finanziamento delle  funzioni già esercitate dalla Regione e
   attribuite ai comuni)
   
   La Regione  provvede all'assegnazione  ai comuni  delle  somme
   necessarie allo  svolgimento delle  funzioni di cui al secondo
   comma dell'articolo  8, già esercitate dalla Regione medesima
   fino al 31 dicembre 1977.
   
   Tale assegnazione  è  effettuata  a  favore  dei  comuni  con
   provvedimento della  Giunta regionale,  in proporzione diretta
   alla  popolazione   residente,   secondo   gli   ultimi   dati
   disponibili  prima   della  ripartizione,  ed  in  proporzione
   inversa alle  condizioni socio - economiche di ciascun comune,
   determinate con deliberazione del Consiglio regionale.
   
   Per  le   funzioni  di   cui  al   punto  8  dell'articolo  8,
   l'intervento finanziario  da parte  della Regione  è  attuato
   secondo le  modalità previste  dalla legge regionale 4 agosto
   1977, n. 46."
   
ARTICOLO 18

L'articolo 23 della legge regionale è sostituito dal seguente:

   "Art. 23
   (Contributi per funzioni proprie dei comuni)
   
   La Regione per l'anno 1978, concorre con contributi alle spese
   sostenute dai comuni o dai loro consorzi per l'esercizio delle
   funzioni di cui all'articolo 3 della presente legge.
   
   I comuni  o  i  consorzi  interessati  alla  ripartizione  dei
   contributi  di  cui  al  comma  precedente  trasmettono  entro
   sessanta giorni  dall'entrata in vigore della presente legge i
   programmi delle attività previste per l'anno 1978.
   
   Scaduto il  termine per  la  presentazione  dei  programmi  di
   attività, il  Consiglio regionale  su proposta  della Giunta,
   approva il  programma regionale  di intervento e provvede alla
   ripartizione dei  fondi fra  i comuni o loro consorzi, tenendo
   conto in particolare:
   
   a) di  situazioni di  particolare arretratezza nel settore dei
      servizi sociali;
   b) di  obiettivi fissati    da  piani,  programmi  o  progetti
      regionali;
   c) dei  servizi svolti anche a vantaggio di altri comuni della
      Regione;
   d) dell'opportunità   di    proseguire  attività  e  servizi
      assistenziali già  realizzati negli anni precedenti con il
      concorso finanziario della Regione;
   e) dei fondi già assegnati ai sensi dell'articolo 22;
   f) delle  assegnazioni di fondi operate in base ad altre leggi
      regionali;
   g) della  necessità di  assicurare la  copertura delle  spese
      relative agli interventi di carattere obbligatorio connessi
      alle funzioni di cui al secondo comma dell'articolo 8;
   h) degli  oneri sostenuti dalla Regione ai sensi dell'articolo
      118 del DPR 24 luglio 1977, n. 616.
   
ARTICOLO 19

L'articolo 24  della legge  regionale è  sostituito dal seguente
articolo:

   "Art. 24
   (Contributi  per   soggiorni   di   vacanza   organizzati   da
   associazioni e istituzioni senza fini di lucro)
   
   La  Regione   eroga  direttamente   contributi  a   favore  di
   associazioni di  fatto ed istituzioni legalmente riconosciute,
   senza fini di lucro, che organizzano a proprie spese soggiorni
   di vacanza per minori residenti in Toscana.
   
   Il contributo  regionale è  determinato anche in relazione ai
   contributi erogati  da altri enti e alla quota eventualmente a
   carico della famiglia.
   
   Le  associazioni  e  le  istituzioni  interessate  trasmettono
   apposita domanda alla Giunta regionale tramite il comune od il
   consorzio in  cui hanno  la  propria  sede  e  alla  fine  del
   soggiorno  fanno   pervenire  una  relazione  sulle  attività
   svolte, vistata  dall'ente che  ha  autorizzato  il  soggiorno
   stesso.
   
   La ripartizione  dei contributi è approvata con deliberazione
   del Consiglio regionale."
   
ARTICOLO 20

L'articolo 25  della legge  regionale è  sostituito dal seguente
articolo:

   "Art. 25
   (Contributi per  funzioni proprie  dei  comuni  per  gli  anni
   successivi al 1978)
   
   Con successiva  legge regionale saranno stabilite le procedure
   di programmazione nel settore dei servizi sanitari e sociali e
   saranno fissate  le modalità  per  l'assegnazione  agli  enti
   locali per  gli anni  1979 e  seguenti dei  contributi di  cui
   all'articolo 23."
   
   ARTICOLO 21
   
   L'articolo  26   della  legge   regionale  è  sostituito  dal
   seguente:
   
   "Art. 26
   (Imputazione della spesa)
   
   Alle spese derivanti dagli interventi di cui agli articoli 21,
   lettera a),  22 e  23 è  fatto fronte  con  gli  stanziamenti
   allocati in  corrispondenza dei  capitoli 27000, 27100 e 27200
   del bilancio  di previsione  per l'anno  1978, la  cui dizione
   viene così modificata:
   
   Cap. 27000
       Finanziamento   delle   funzioni   già
       esercitate dalla  Regione ed attribuite
       ai comuni per effetto del DPR 24 luglio
       1977, n.  616 -  (art. 22  della  legge
       regionale  7   aprile  1976,  n.  15  e
       successive modifiche e integrazioni).
       
   Cap. 27100
       Contributi per  le funzioni proprie dei
       comuni in materia di assistenza sociale
       (articolo 23  della legge  regionale  7
       aprile  1976,   n.  15   e   successive
       modifiche e integrazioni).
       
   Cap. 27200
       Oneri  aggiuntivi  per  l'esercizio  di
       funzioni delegate (articolo 21, lettera
       a della  legge regionale 7 aprile 1976,
       n.  15   e   successive   modifiche   e
       integrazioni).
       
ARTICOLO 22

L'articolo 27 della legge regionale è sostituito dal seguente:

   "Art. 27
   (Determinazione  e   finanziamento  degli  oneri  relativi  ai
   soggiorni di vacanza)
   
   Alla determinazione  e al  finanziamento degli oneri derivanti
   dall'applicazione  dell'articolo   24,  sarà  provveduto  con
   successiva legge  di variazione  al bilancio di previsione per
   l'anno 1978.
   
ARTICOLO 23

Gli articoli 28, 29 e 30 sono abrogati.

ARTICOLO 24

All'articolo 31  della legge  regionale è  aggiunto il  seguente
comma:

   "E' altresì  abrogato l'articolo  20 della legge regionale 12
   marzo 1977, n. 18".

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 30 maggio 1978

La presente  legge è  stata approvata dal Consiglio Regionale il
26-4-1978 ed  è stata vistata dal Commissario del Governo il 22-
5-1978.



ASSISTENZA SOCIALE
ATTRIBUZIONI DELEGHE

