Trattamento  economico   di  missione   e  di  trasferimento  del
personale della Regione Toscana.

Il Consiglio Regionale ha approvato il 4-7-1978
Il Commissario del Governo ha apposto il visto il 5-8-1978
Il Presidente  della Giunta  Regionale promulga la seguente legge
regionale:

TITOLO I
TRATTAMENTO ECONOMICO DI MISSIONE

ARTICOLO 1

Il trattamento  economico di missione del personale della Regione
Toscana è regolato dalle norme della presente legge.

ARTICOLO 2

Le  missioni   vengono  ordinate   dal  Presidente  della  Giunta
Regionale o  suo delegato  e, per  il personale  degli uffici del
Consiglio, dal Presidente del Consiglio regionale o suo delegato.

Per il  personale comandato  ai sensi  dell'art. 30  della  legge
regionale  6-9-1973,   n.  54,   le  missioni   vengono  ordinate
dall'organo competente secondo l'ordinamento dell'ente presso cui
detto personale presta servizio.

ARTICOLO 3

Al  personale   della  Regione   comandato  in   missione   fuori
dell'ordinaria sede  di servizio,  in località  distanti  almeno
dieci chilometri,  spettano, per ogni ventiquattro ore di assenza
dalla sede,  ivi compreso  il tempo occorrente per il viaggio, le
indennità di trasferta sotto indicate:

   Fasce funzionali di inquadramento           Importo indennità
   VII VI e V                                        L.   19.000
   IV III II e I                                     L.   14.000
   
Per le  ore residuali  e per le missioni di durata inferiore alle
ventiquattro ore,  l'indennità di trasferta spetta in ragione di
un ventiquattresimo della diaria intera per ogni ora di missione.
Sulle misure  orarie risultanti  va operato  l'arrotondamento per
eccesso a lira intera.

Ai fini  dell'applicazione del  precedente comma,  le frazioni di
ora inferiori a trenta minuti sono trascurate.

Le altre sono arrotondate ad ora intera.

Per le  missioni effettuate  all'estero spettano  al personale le
diarie nella  misura netta, espressa nella valuta estera riferita
a  ciascun   paese,  secondo  i  criteri  stabiliti  dal  Decreto
Ministeriale 2 marzo 1976.

ARTICOLO 4

Al dipendente  inviato in  missione è data facoltà di chiedere,
dietro presentazione di regolari fatture, il rimborso delle spese
di  vitto   e  di   pernottamento  effettivamente  sostenute.  Il
rimborso, qualunque sia l'importo risultante dalla documentazione
presentata, non  può eccedere il limite di L. 6.000 per ciascuno
dei due  pasti e  l'ammontare della spesa per il pernottamento in
un albergo di seconda categoria della sede di missione.

In tali  casi le  misure delle  indennità di  trasferta  di  cui
all'art. 3  della presente  legge sono  ridotte di  un quarto per
ciascuno dei  due  pasti  rimborsati,  di  un  terzo  se  vengono
rimborsate le  spese di  pernottamento e  di due terzi se vengono
rimborsate le spese di pernottamento e dei due pasti.

Le suddette riduzioni devono essere operate anche nei casi in cui
il dipendente  fruisca di  pasti o pernottamenti gratuiti forniti
dall'amministrazione regionale  o  da  qualsiasi  altro  pubblico
ente.

ARTICOLO 5

Il dipendente  inviato in  missione in località distanti sino ad
ottanta  chilometri   dall'ordinaria  sede   di  servizio,   deve
rientrare giornalmente  in sede,  ogni qualvolta tale rientro sia
consentito da regolari servizi di linea.

ARTICOLO 6

L'indennità di  trasferta e  il rimborso  delle spese di vitto e
pernottamento non sono dovuti per le missioni compiute:

a) quando la durata sia inferiore alle quattro ore;
b) nella  località di abituale dimora, anche se distante più di
   dieci chilometri dalla ordinaria sede di servizio;
c) nell'ambito  della circoscrizione  o zona,  quando la missione
   sia svolta  come normale  servizio d'istituto dal personale di
   vigilanza o di custodia.

ARTICOLO 7

Ai  dipendenti  in  missione  compete  il  rimborso  delle  spese
effettivamente sostenute  per i  viaggi effettuati con servizi di
linea. Il rimborso è limitato al costo dei biglietti di viaggio.

Spetta altresì  il rimborso  dell'eventuale spesa  sostenuta per
l'uso di un posto letto.

E' ammesso  l'uso dei  treni rapidi  normali e  speciali, anche a
prenotazione obbligatoria.

L'uso dei  trasporti  marittimi,  quando  la  destinazione  possa
essere raggiunta  anche per ferrovia, e l'uso dei trasporti aerei
devono  essere   espressamente  autorizzati   da  chi  ordina  la
missione.

Per l'uso  dei mezzi  aerei, sia  all'interno che  all'estero, è
dovuto anche  il rimborso  della spesa di una assicurazione sulla
vita, per  l'uso dei  mezzi stessi,  nel limite  di un  massimale
ragguagliato allo  stipendio  annuo  lordo  moltiplicato  per  il
coefficiente 10, per i casi di morte e di invalidità permanente.

Per i  viaggi sui  mezzi aerei  non è  ammesso l'uso della prima
classe.

I rimborsi  di cui  al presente  articolo competono  per tutti  i
servizi resi  fuori della  ordinaria sede di servizio anche se il
personale non acquista titolo alla indennità di trasferta.

ARTICOLO 8

Quando  vi   sia  una   particolare  necessità   di  raggiungere
rapidamente il luogo della missione, può essere consentito:

a) l'uso dei mezzi di trasporto noleggiati, con il rimborso delle
   relative spese;
b) l'uso di un proprio mezzo di trasporto, con la corresponsione,
   quale rimborso spese di viaggio, di un'indennità chilometrica
   ragguagliata a  un quinto  del costo  di un  litro di  benzina
   super vigente nel tempo.

Il consenso  all'uso di  un proprio mezzo viene rilasciato previa
dichiarazione scritta  dell'interessato dalla  quale risulti  che
l'amministrazione è sollevata da qualsiasi responsabilità circa
l'uso del mezzo stesso.

Al personale  munito di  patente di  guida può  essere  altresì
consentito l'uso di un automezzo di proprietà della Regione, con
il rimborso,  dietro presentazione  di  regolari  fatture,  delle
spese eventualmente sostenute per l'uso di detto automezzo.

Nei casi  previsti dai  precedenti commi  è  rimborsata  inoltre
l'eventuale spesa sostenuta per pedaggio autostradale.

Per i  percorsi compiuti  nelle località di missione per recarsi
dal luogo dove è stato preso alloggio al luogo sede dell'ufficio
o viceversa  e per  spostarsi da  uno ad  altro luogo  di  lavoro
nell'ambito del  centro abitato  non spetta  alcun  rimborso  per
spese di  trasporto,  nè  alcuna  corresponsione  di  indennità
chilometrica.

ARTICOLO 9

Ai fini  della  presente  legge,  le  distanze  chilometriche  si
misurano, per  i viaggi  compiuti in  ferrovia, tra  la  stazione
ferroviaria di  partenza e quella del luogo in cui la missione è
compiuta. Se  la stazione  è fuori  dal centro  abitato o  dalla
località isolata  da raggiungere,  la distanza tra la stazione e
il relativo  centro abitato  o la località isolata viene portata
in aumento.

Per i  viaggi  compiuti  con  mezzi  diversi  dalla  ferrovia  le
distanze si  computano dalla  casa municipale  del comune  ovvero
dalla sede  dell'ufficio nel  caso in  cui questo si trovi in una
frazione o in una località isolata.

Se il  dipendente viene  comandato in  missione in luogo compreso
fra le  località sede  dell'ufficio e quella di abituale dimora,
le distanze  di  cui  ai  precedenti  commi  si  computano  dalla
località più  vicina al  luogo di missione. Nel caso invece che
la località  di missione  si trovi oltre la località di dimora,
le distanze si computano da quest'ultima località.

ARTICOLO 10

Al personale  di missione,  in aggiunta  alle  indennità  ed  ai
rimborsi di cui agli articoli precedenti della presente legge, è
dovuto  anche   il  compenso   per   il   lavoro   straordinario,
limitatamente alle  prestazioni effettivamente  rese  nella  sede
della missione  in eccedenza  al normale  orario  di  servizio  e
corrispondenti alla fascia funzionale di appartenenza.

Le ore  di lavoro  straordinario compiute  in missione concorrono
con  quelle   rese  in  servizio  al  raggiungimento  dei  limiti
autorizzati ai sensi dell'art. 50 della legge regionale 6-9-1973,
n. 54.

Il dipendente  previa sua  richiesta, può  essere autorizzato  a
compensare le  ore di  lavoro straordinario compiute in missione,
fino  a   dodici  ore   mensili  anche  in  eccedenza  al  limite
autorizzato ai  sensi dell'art.  50 della legge regionale 6-9-73,
n. 54, con altrettante ore di lavoro ordinario.

In ogni  caso  la  compensazione  deve  avvenire  entro  il  mese
successivo a quello di effettuazione della missione.

ARTICOLO 11

La decorrenza  retroattiva delle  sistemazioni in  ruolo  non  ha
effetto per  la determinazione  delle indennità da corrispondere
per le  missioni già  compiute e  per i periodi di missione già
decorsi alla data della deliberazione di sistemazione in ruolo.

ARTICOLO 12

A decorrere  dal 1  gennaio 1979,  le misure  delle indennità di
trasferta ed  i limiti  previsti per  i rimborsi  delle spese  di
vitto e  pernottamento, di cui, rispettivamente, agli artt. 3 e 4
della presente  legge, vengono  determinati annualmente, entro il
limite del  10% con  deliberazione  del  Consiglio  Regionale  da
adottarsi  entro   il  mese   di  gennaio   di  ogni   anno.   La
determinazione  è   effettuata  sulla   base  della   variazione
percentuale dell'indice  nazionale del costo della vita accertato
dall'Istituto Centrale  di Statistica  per il  mese  di  novembre
dell'anno  immediatamente   precedente,  rispetto  a  quello  del
novembre 1977, che si considera uguale a cento.

TITOLO II
TRATTAMENTO ECONOMICO DI TRASFERIMENTO

ARTICOLO 13

Al dipendente  che a  seguito di trasferimento ai sensi dell'art.
29 della  legge regionale  6-9-1973, n. 54 trasferisca la propria
residenza nel  comune in cui è situata la nuova sede di servizio
o in un comune a questo viciniore, sono dovute le indennità ed i
rimborsi di  cui agli  articoli successivi,  purchè  l'effettivo
trasferimento della  residenza sia  compiuto  entro  un  triennio
dalla data di decorrenza del provvedimento di trasferimento.

Nulla è  dovuto per  i trasferimenti  nell'ambito  dello  stesso
comune.

ARTICOLO 14

Al dipendente trasferito è corrisposta l'indennità di trasferta
per il  tempo impiegato  nel viaggio.  Analogo trattamento, nella
misura prevista  per la  qualifica rivestita  dal dipendente alla
data del  trasferimento, compete anche per ciascuna persona della
famiglia del dipendente stesso.

Agli effetti  del precedente  comma si  considerano come  facenti
parte della  famiglia, purchè  conviventi  abitualmente  con  il
dipendente ed  a carico di questi: figli legittimi, i figliastri,
i figli  legittimati e quelli naturali legalmente riconosciuti, i
figli adottivi e gli affiliati, di età non superiore ai 25 anni,
il coniuge,  i genitori,  gli affini in linea retta ascendente, i
fratelli minorenni e le sorelle nubili, le figlie rimaste vedove.

ARTICOLO 15

Al dipendente trasferito spetta il rimborso delle spese sostenute
per il  viaggio in  ferrovia o  in piroscafo,  delle  persone  di
famiglia di  cui al  precedente articolo  fino all'ammontare  del
costo del biglietto di viaggio, secondo quanto previsto dall'art.
7 della  presente legge.  Spetta inoltre  il rimborso delle spese
sostenute per il trasporto di un bagaglio, del peso non superiore
ad un  quintale per  ciascuna persona,  e per  la  spedizione  in
piccole partite ordinarie di mobili e masserizie per non oltre 40
quintali complessivamente.

Le spese  di viaggio  per le persone di famiglia devono risultare
dal biglietto di viaggio quelle per il trasporto del bagaglio dal
prescritto scontrino e quelle per il trasporto dei mobili e delle
masserizie dal  bollettino di  consegna. E'  ammessa  a  rimborso
anche l'intera  spesa  sostenuta  per  il  viaggio  delle  stesse
persone compiuto  con mezzi  di linea  su percorsi non serviti da
ferrovia.

Ove manchi  un servizio  di linea  è corrisposta,  a  titolo  di
rimborso delle spese di viaggio una indennità chilometrica di L.
100 per ciascuna persona.

Le spese  per il  trasporto dei  mobili, delle  masserizie e  del
bagaglio sui percorsi non serviti da ferrovia sono rimborsate con
una indennità  chilometrica di  L. 100  a quintale o frazione di
quintale superiore  a 50 chili, fino ad un massimo di 40 quintali
per i  mobili e  le masserizie  e di un quintale a persona per il
bagaglio.

Ove l'itinerario  da percorrere  sia costituito da più tratti di
ferrovia separati da almeno un tratto di via ordinaria e, quindi,
si  rendano   necessari  più   scali,  il   dipendente,   previa
autorizzazione  di  chi  ha  disposto  il  trasferimento,  potrà
servirsi  di  mezzi  di  trasporto  diverso  dalla  ferrovia  per
l'intero percorso.  In tal caso oltre all'importo delle spese che
sarebbero occorse  per il  trasporto ferroviario, a tariffa d'uso
sul percorso  servito  da  ferrovia,  compete  la  corresponsione
dell'indennità chilometrica prevista nel precedente comma per il
percorso non servito da ferrovia.

Il dipendente  trasferito d'autorità può anche servirsi, per il
trasporto dei  mobili e  delle masserizie,  nei  limiti  di  peso
consentiti  e   previa  autorizzazione   dell'amministrazione  di
appartenenza, di mezzi diversi dalla ferrovia, fermo restando che
il rimborso  va effettuato  sulla base  della tariffa ferroviaria
d'uso.

Nei casi  ammessi di  trasporto per  ordinaria il dipendente deve
fare accertare  il peso dei mobili e delle masserizie da una pesa
pubblica  riconosciuta,   possibilmente  del   luogo  di   arrivo
facendosi rilasciare regolare bolletta.

Ove il  trasporto dei  mobili e delle masserizie sia compiuto con
mezzi forniti  gratuitamente dall'amministrazione,  al dipendente
trasferito non compete alcuna indennità chilometrica.

ARTICOLO 16

Le spese  per l'imballaggio per la presa e resa a domicilio e per
il carico  e lo  scarico lungo  l'itinerario  dei  mobili,  delle
masserizie e  del bagaglio escluso quello a mano, sono rimborsate
nella misura  di lire  L. 6.000 a quintale o frazione di quintale
superiore a 50 chili, fino ad un massimo di 40 quintali.

Dal rimborso delle spese per l'imballaggio, per la presa e resa a
domicilio e  per il  carico e lo scarico lungo l'itinerario, sono
escluse le  scorte di  viveri e di combustibili, le automobili, i
motocicli e  quanto altro  non sia  da considerare  come  facente
parte dell'arredamento di una abitazione.

Qualora la  famiglia si  trasferisca nella nuova sede di servizio
da una  località diversa  dalla precedente  sede di servizio del
dipendente trasferito,  le  indennità  previste  dalla  presente
legge spettano  in misura  non eccedente l'importo dovuto qualora
il movimento fosse avvenuto fra le due sedi di servizio.

Le indennità  e  i  rimborsi  relativi  al  trasferimento  della
famiglia, del  mobilio e  delle masserizie vengono corrisposti in
relazione alla  situazione di  famiglia alla data del movimento e
semprechè questo  risulti avvenuto  entro tre anni dalla data di
decorrenza del provvedimento di trasferimento.

Nel caso  di trasferimento  della  famiglia  con  autovettura  di
proprietà compete,  ove non  ricorra  l'applicazione  del  terzo
comma del  precedente art. 15, una indennità chilometrica pari a
quella prevista  dal secondo  comma dell'art.  8  della  presente
legge per il dipendente trasferito.

ARTICOLO 17

Al  dipendente   trasferito   spetta   un'indennità   di   prima
sistemazione nella  misura di  L.  170.000  più  tre  mensilità
dell'indennità integrativa  speciale in  vigore  alla  data  del
trasferimento della residenza.

L'indennità di cui al precedente comma è ridotta alla metà per
il dipendente  senza persone  di famiglia  conviventi ed a carico
alla data di decorrenza del provvedimento di trasferimento.

Al dipendente  che non  abbia  trasferito  nella  nuova  sede  di
servizio la  famiglia è  corrisposta la metà dell'indennità di
prima  sistemazione   di  cui  al  presente  articolo,  salvo  la
corresponsione dell'altra  metà  dopo  l'avvenuto  trasferimento
della famiglia  purchè compiuto  entro un triennio dalla data di
decorrenza del provvedimento di trasferimento.

ARTICOLO 18

Il personale  trasferito che,  per riconosciuta impossibilità di
trovare alloggio  nella nuova  sede di  servizio, trasferisca  la
famiglia, i  mobili e  le  masserizie  in  comuni  viciniori,  è
ammesso ugualmente  a fruire  delle  indennità  e  dei  rimborsi
inerenti  al   trasferimento  purchè   la  distanza  dalla  casa
municipale del  comune viciniore  alla nuova sede di servizio non
superi i 30 chilometri.

Il successivo  trasferimento nella  sede di  servizio se avvenuto
entro il  termine di  cui all'art.  13, dà  diritto al  rimborso
delle spese  di viaggio  delle persone di famiglia e di trasporto
dei mobili e delle masserizie.

Nel  caso   di  trasferimento,  anche  non  contemporaneo,  nella
medesima sede di servizio di due coniugi dipendenti regionali non
separati legalmente  è attribuita  una sola  indennità di prima
sistemazione.

Nei casi di trasferimento a domanda è escluso qualsiasi rimborso
di spese o corresponsione di indennità.

TITOLO III
NORME FINALI

ARTICOLO 19

Le norme della presente legge hanno applicazione dal primo giorno
del mese successivo a quello della sua entrata in vigore.

ARTICOLO 20

Agli oneri  derivanti dalla  presente legge  per l'anno  1978  è
fatto fronte  con i  fondi di  cui al  Cap. 04300  "Indennità di
trasferta e  rimborso spese  per  missioni  e  trasferimenti  del
personale" che  presenta le  necessarie disponibilità,  dopo  la
variazione di cui al successivo articolo.

Per gli  anni successivi  gli  oneri  saranno  determinati  dalle
singole leggi di bilancio.

ARTICOLO 21

Agli stati  di previsione  di competenza  e di  cassa della parte
"spesa" del  bilancio del  corrente esercizio sono apportate, per
analoghi importi, le seguenti variazioni:

In diminuzione:

Cap. 64700
   Fondo di riserva per spese obbligatorie     L. 20.000.000
   
In aumento:

Cap. 04300
   Indennità di  trasferta e  rimborso  spese
   per missioni e trasferimenti del personale  L. 20.000.000

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 9 agosto 1978

La presente  legge è  stata approvata dal Consiglio Regionale il
4-7-1978 ed  è stata vistata dal Commissario del Governo il 5-8-
1978.



ENTE REGIONE
PERSONALE

