Modifiche ed integrazioni della LR 29-12-1975, n. 79.

Il Consiglio Regionale ha approvato il 12-9-1978
Il Commissario del Governo ha apposto il visto il 17-10-1978
Il Presidente  della Giunta  Regionale promulga la seguente legge
regionale:

ARTICOLO 1
(Termine per la presentazione degli schemi di programma)

I comitati  comprensoriali di  programma  o  i  consorzi  di  cui
all'art. 11  della Legge  regionale 29  dicembre 1975,  n. 79 che
ancora non  abbiano presentato  gli schemi  di programma  per  la
realizzazione degli  obiettivi  indicati  nelle  tabelle  A  e  B
allegate alla  citata legge,  debbono effettuare tale adempimento
entro e non oltre il 30 novembre 1978.

In caso  di inutile decorso del termine di cui al primo comma, la
Giunta regionale  provvederà alla  elaborazione degli  schemi di
programma.

I comitati  comprensoriali che  non abbiano presentato gli schemi
di programma entro il termine sopra stabilito decadono dalle loro
funzioni.

ARTICOLO 2
(Fusioni, scorpori  e incorporazioni  attuate nel caso di inutile
decorso del termine di cui all'art. 1)

Qualora i  comitati comprensoriali  di programma  o i consorzi di
cui all'art. 11 della Legge regionale 29 dicembre 1975, n. 79 non
presentino gli  schemi di  programma entro  il  termine  indicato
all'art.  1,   sono  attuate  nell'ambito  territoriale  di  loro
pertinenza, sentito  il  Consiglio  regionale,  le  fusioni,  gli
scorpori e  le incorporazioni  degli enti ospedalieri di cui alla
tabella A  della citata  legge, che non siano stati già disposti
con atti formali da parte della Regione.

A quanto  stabilito dal  comma precedente  provvede il Presidente
della Regione,  su conforme  deliberazione della Giunta, entro il
mese successivo al termine indicato all'art. 1.

ARTICOLO 3
(Progetto di  ripartizione dei  servizi e del personale di alcuni
enti ospedalieri della provincia di Firenze)

Entro il  31  dicembre  1978,  la  Giunta  regionale  elabora  un
progetto di  ripartizione dei  servizi, del  personale, dei  beni
mobili ed  immobili in  dotazione agli  enti ospedalieri indicati
nella tabella  A, allegata alla Legge regionale 29 dicembre 1975,
n. 79  sotto la voce "previsioni di piano", in corrispondenza dei
seguenti enti ospedalieri di piano: Firenze Nord - Ovest, Firenze
Sud -  Est, Firenze  Centro, Firenze  Nord -  Est, Firenze  Sud -
Ovest. Tale  progetto è  predisposto al  fine di  conseguire una
funzionale suddivisione  dei servizi  e del personale secondo gli
ambiti territoriali  degli enti  previsti dalla citata tabella A,
tenendo presenti  gli orientamenti degli schemi comprensoriali di
programma  ed   assumendo  adeguate   iniziative  per   il   loro
coordinamento.

La Legge di programma di cui all'art. 15 della Legge regionale 29
dicembre 1975,  n. 79  indicherà la  nuova classificazione anche
per i  suddetti  enti,  sulla  scorta  dei  criteri  e  requisiti
richiesti dal titolo III della Legge 12 febbraio 1968, n. 132.

La Giunta  regionale per  i compiti  di cui  al primo  comma,  si
avvarrà della  collaborazione del  comitato tecnico - consultivo
per la  programmazione  sanitaria  ed  ospedaliera,  a  tal  fine
integrato, a  tutti gli  effetti,  dai  presidenti  dei  comitati
comprensoriali  di  programma,  o  loro  delegati,  e  da  cinque
esperti, nominati dal Consiglio regionale.

La Giunta  regionale per adempiere a quanto previsto dal presente
articolo, può  disporre il  distacco presso gli uffici regionali
di dipendenti degli enti ospedalieri.

ARTICOLO 4
(Consorzio per la costituzione del Centro Pediatrico Apuano)

Il consorzio  per la costituzione del Centro Pediatrico Apuano è
soppresso a  decorrere dalla  data di  costituzione delle  unità
sanitarie locali  previste dalla  riforma  sanitaria  e  comunque
dalla data  che sarà  stabilita dalla  Legge di approvazione del
programma globale degli interventi di cui all'art. 15 della Legge
regionale 29 dicembre 1975, n. 79.

In quest'ultimo  caso il patrimonio immobiliare, i beni mobili, i
rapporti attivi  e passivi  del consorzio sono assegnati all'ente
ospedaliero "SS. Giacomo e Cristoforo" di Massa.

ARTICOLO 5
(Termine per  la presentazione  della proposta di Legge regionale
di approvazione del programma globale degli interventi)

Il primo  comma dell'art.  15 della  Legge regionale  29 dicembre
1975, n. 79 è così modificato:

   "Entro il  28 febbraio  1979, la  Giunta propone  al Consiglio
   regionale la legge di approvazione del programma globale degli
   interventi per il quinquennio 1979-1983".
   
ARTICOLO 6
(Giornate di  seduta del  comitato tecnico  - consultivo  per  la
programmazione sanitaria ospedaliera)

Al quarto  comma dell'art.  13 della  Legge regionale 29 dicembre
1975, n. 79 sono soppresse le parole "fino ad un massimo di dieci
giornate di seduta al mese".

ARTICOLO 7
(Riferimento alla Legge regionale 29 dicembre 1975, n. 79)

Per quanto  non previsto  dalla presente  Legge, si  applicano le
disposizioni contenute nella Legge regionale 29 dicembre 1975, n.
79.

ARTICOLO 8
(Oneri finanziari)

Agli  oneri  finanziari  derivanti  dall'applicazione  di  quanto
stabilito dal  terzo comma dell'art. 3 e dall'art. 6, sarà fatto
fronte con  le disponibilità previste al Cap. 06300 del bilancio
di previsione 1978, che presenta la necessaria disponibilità.

ARTICOLO 9
(Norme  per  l'attuazione  dei  processi  di  fusione,  scorpori,
incorporazioni, modifiche e soppressioni - NORMA TRANSITORIA)

Nei casi  in cui  sia stato dato inizio al processo di fusione in
un unico ente, ove siano trascorsi i 90 giorni previsti dall'art.
4, comma  terzo, della  Legge regionale  29 dicembre  1975, n. 79
senza  che  tutti  gli  enti  interessati  abbiano  provveduto  a
nominare i  componenti del consiglio di amministrazione dell'ente
ospedaliero unificato,  il Presidente  della Giunta  diffida  gli
enti che  non hanno  ancora provveduto,  ad ottemperare  entro il
termine di 90 giorni.

Qualora non si provveda e decorso inutilmente il predetto termine
il Presidente  della Regione,  su  conforme  deliberazione  della
Giunta, ai  sensi dell'art.  4, terzo comma della Legge regionale
29 dicembre  1975, n. 79, decreta la fusione, lo scioglimento dei
consigli di  amministrazione  degli  enti  ospedalieri  venuti  a
fusione  e   nomina,  con   lo  stesso  decreto,  un  commissario
straordinario per la provvisoria gestione dell'ente.

Nel caso in cui una parte degli enti interessati abbia provveduto
ad  eleggere   o  a  designare  i  componenti  del  consiglio  di
amministrazione  dell'ente   ospedaliero  unificato   di  propria
competenza,  il   Presidente  della   Regione,  nell'adottare  il
provvedimento di cui al secondo comma, indica i membri eletti e i
membri in  rappresentanza  che  dovranno  essere  consultati  dal
commissario  straordinario   prima  dell'adozione  da  parte  del
medesimo   degli    atti   di   competenza   del   consiglio   di
amministrazione a  norma dell'art.  10 della  Legge regionale  12
febbraio 1968, n. 132.

Per tutti  gli altri  enti ospedalieri,  comunque  interessati  a
processi  di   fusione,  scorporo,  incorporazione,  modifiche  o
soppressione, di  cui alla  tabella A  della Legge  regionale  29
dicembre 1975,  n. 79, è assegnato il termine di 90 giorni dalla
data di entrata in vigore della presente Legge per il rinnovo dei
consigli di  amministrazione che  alla  predetta  data  risultano
scaduti.

Qualora non  si  sia  provveduto  da  parte  di  tutti  gli  enti
interessati ad  eleggere o  designare i propri rappresentanti per
la ricostruzione dei consigli di amministrazione entro il termine
di cui  al comma  precedente, il  Presidente della Giunta diffida
gli enti che non hanno provveduto ad ottemperare entro il termine
di 90 giorni.

Trascorso inutilmente  anche quest'ultimo  termine, il Presidente
della Regione, su conforme deliberazione della Giunta, decreta lo
scioglimento del  consiglio di  amministrazione e  con lo  stesso
decreto nomina  un commissario  straordinario per  la provvisoria
gestione dell'ente,  indicando, altresì,  gli  eventuali  membri
eletti e quelli in rappresentanza, che dovranno essere consultati
dal commissario  straordinario prima della adozione degli atti di
competenza del  consiglio di amministrazione a norma dell'art. 10
della Legge 12 febbraio 1968, n. 132.

Il   commissario    straordinario   rimane    in   carica    fino
all'insediamento  del   nuovo  consiglio  di  amministrazione  e,
comunque, per un periodo non superiore a sei mesi.

La procedura  prevista dal  secondo e  sesto comma  del  presente
articolo non  è  attivata  nel  caso  in  cui  non  siano  state
effettuate le  designazioni di competenza del Consiglio regionale
a norma della Legge 12 febbraio 1968, n. 132.

Il  Presidente  della  Giunta  dà  tempestiva  comunicazione  al
Consiglio regionale  di tutti  gli  atti  adottati  a  norma  del
presente articolo.

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

Firenze, 20 ottobre 1978.

La presente  legge è  stata approvata dal Consiglio il 12-9-1978
ed è stata vistata dal Commissario del Governo il 17-10-1978.



ENTI SANITARI
ORDINAMENTO

