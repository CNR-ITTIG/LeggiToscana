Centro di  riferimento  per  l'attività  emotrasfusionale  e  di
produzione emoderivati.

Il Consiglio Regionale ha approvato il 4-4-1978
Il Commissario del Governo ha apposto il visto il 8-5-1978
Il Presidente  della Giunta  Regionale promulga la seguente legge
regionale:

ARTICOLO 1
(Istituzione, denominazione e sede)

E'  istituito   il  Centro   di   riferimento   per   l'attività
emotrasfusionale e  di produzione emoderivati - con esclusione di
specialità medicinali, con sede in Firenze (CRE).

Il Centro è dotato di personalità giuridica di diritto pubblico
ed è  posto alle  dipendenze della Regione a norma dell'articolo
58 dello Statuto.

ARTICOLO 2
(Compiti)

Il Centro  provvede al  coordinamento  a  livello  regionale  dei
servizi inerenti  la raccolta,  conservazione e distribuzione del
sangue  umano   per  uso   trasfusionale  e   alla  produzione  e
distribuzione di  emoderivati e  di sieri  emodiagnostici a norma
delle vigenti disposizioni.

A tale  scopo il  Centro provvede  ad istituire  un "servizio  di
riferimento" con i seguenti compiti:

1) ricerca di nuove metodiche;
2) studiare  e approfondire  le questioni  inerenti la disciplina
   oggetto del riferimento;
3) programmare  l'attività   trasfusionale    nel  territorio  e
   coordinare la raccolta;
4) mantenere un quadro aggiornato delle disponibilità;
5) compilare  dati statistici  che  consentano  tutti  i  rilievi
   ritenuti  utili   ai  fini   della   funzionalità   e   della
   programmazione del servizio;
6) stabilire  contatti e    collegamenti    con  tutti  i  centri
   trasfusionali, sezioni emotrasfusionali decentrate e centri di
   raccolta operanti nella regione;
7) controllare  l'utilizzazione del  sangue  per  promuoverne  il
   miglior  impiego,   anche  indirizzando  verso  il  Centro  le
   quantità di  sangue eccedenti  il fabbisogno  locale  per  la
   produzione di emoderivati.

ARTICOLO 3
(Direttive, controllo e vigilanza)

Il  Consiglio   regionale  impartisce   direttive  generali   per
l'attività del Centro e ne approva le deliberazioni concernenti:

a) il programma annuale di attività;
b) il bilancio preventivo;
c) il conto consuntivo;
d) le spese vincolanti il bilancio oltre 5 anni;
e) l'alienazione e l'acquisto di immobili;
f) le locazioni e le conduzioni ultraquinquennali.

La Giunta  regionale trasmette al Consiglio regionale gli atti di
cui al primo comma entro cinque giorni dal ricevimento.

Il Consiglio  approva, altresì,  con propria  deliberazione  gli
atti di variazione del bilancio.

Di tutti  gli atti diversi da quelli sopra elencati viene redatto
mensilmente un  elenco da trasmettere alla Giunta regionale entro
i primi  dieci giorni  del mese  successivo a  quello della  loro
adozione.

La Giunta  regionale può  richiedere l'invio di determinati atti
per    esaminarli     e    formulare     osservazioni     dandone
contemporaneamente  comunicazione   al  Consiglio  regionale.  La
Giunta regionale vigila altresì sulla attuazione delle direttive
impartite dal Consiglio ai sensi dell'articolo 46, secondo comma,
lettera f) e dell'articolo 58, terzo comma, dello Statuto.

Il Consiglio e la Giunta possono disporre ispezioni per accertare
il regolare funzionamento del Centro.

ARTICOLO 4
(Organi)

Sono organi del Centro:

a) il Consiglio di amministrazione;
b) il Presidente;
c) il Collegio dei Sindaci.

ARTICOLO 5
(Composizione e decadenza del consiglio di amministrazione)

Il Consiglio  di amministrazione  è composto  di  dodici  membri
nominati dal Consiglio regionale.

Nove membri sono eletti dal Consiglio regionale con voto limitato
a  cinque   nomi;     gli  altri  tre  membri  sono  nominati  su
designazione delle associazioni di donatori di sangue che abbiano
almeno 5.000 donatori attivi.

Il consiglio  di amministrazione  dura in  carica fino al rinnovo
del Consiglio  regionale e  comunque  fino  all'insediamento  del
nuovo consiglio.

ARTICOLO 6
(Compiti e funzionamento del consiglio di amministrazione)

Al consiglio  di  amministrazione  competono  tutte  le  funzioni
relative alla  gestione del  Centro che  non siano specificamente
attribuite ad altri organi dalla legge regionale.

Il consiglio di amministrazione si riunisce mensilmente in seduta
ordinaria. Si  riunisce altresì  in  seduta  straordinaria  ogni
qualvolta  il   presidente  lo  ritenga  opportuno  o  ne  faccia
richiesta scritta  e motivata  almeno  1/3  dei  suoi  componenti
ovvero il collegio dei sindaci.

Salvi i  casi di  eccezionale urgenza, la convocazione, corredata
dall'ordine del  giorno, deve  pervenire  ai  consiglieri  almeno
cinque giorni  prima della  data indicata  per la riunione. Copia
dell'ordine  del   giorno  è   contemporaneamente   inviata   al
Presidente della Giunta regionale.

Le sedute  del consiglio  di amministrazione  sono valide  con la
presenza della maggioranza dei componenti;
le  deliberazioni   sono  valide   quando  abbiano  riportato  la
maggioranza dei  voti  dei  presenti;    per  l'approvazione  del
bilancio preventivo  e del  conto  consuntivo  è  necessaria  la
maggioranza dei voti dei componenti.

Alle sedute del consiglio interviene il direttore del Centro, con
voto consultivo.  Può altresì  intervenire il  Presidente della
Giunta o un suo delegato.

ARTICOLO 7
(Presidente)

Il presidente  è nominato  dal Consiglio  regionale fra i membri
del consiglio  di amministrazione,  assieme ad un vice presidente
che lo sostituisce in caso di assenza o impedimento.

Al presidente compete:

a) la legale rappresentanza del Centro;
b) convocare   e  presiedere  il  consiglio  di  amministrazione,
   fissando l'ordine del giorno;
c) provvedere all'esecuzione delle deliberazioni consiliari;
d) adottare  in caso  di  assoluta  urgenza  i  provvedimenti  di
   competenza del consiglio di amministrazione, che non siano fra
   quelli da  sottoporre all'approvazione del Consiglio regionale
   ai sensi  dell'articolo 3,  con l'obbligo di rimetterli per la
   ratifica al  consiglio di  amministrazione, che  dovrà essere
   immediatamente convocato.

ARTICOLO 8
(Collegio dei sindaci)

Il collegio dei sindaci è composto da tre membri effettivi e due
supplenti  eletti  dal  Consiglio  regionale  con  voto  limitato
rispettivamente a due e ad uno.

Esso dura  in carica  fino al  rinnovo del  Consiglio regionale e
comunque fino all'insediamento dei nuovi sindaci.

Il presidente  del collegio  è nominato  dal Consiglio regionale
fra i membri effettivi.

Al collegio  competono le  funzioni  e  i  compiti  di  cui  agli
articoli  2403   e  seguenti   del  Codice   Civile,  in   quanto
applicabili.

ARTICOLO 9
(Indennità e missioni)

Al presidente  del Centro  e ai  sindaci spetta  un'indennità di
carica da determinarsi con deliberazione del Consiglio regionale.

Ai membri del consiglio di amministrazione spetta per ogni seduta
un gettone  di presenza  il cui  ammontare sarà  determinato con
deliberazione del Consiglio regionale.

Per i  componenti degli  organi e  per il  presidente in missione
fuori del  comune di  residenza  per  l'espletamento  di  compiti
connessi alla  carica, spetta,  oltre al  rimborso delle spese di
viaggio, l'indennità  di trasferta  prevista  per  i  dipendenti
della Regione  inquadrati alla  settima fascia  funzionale di cui
alla legge regionale 6 settembre 1973, n. 54.

ARTICOLO 10
(Incompatibilità)

Non possono far parte del consiglio di amministrazione:

a) i consiglieri regionali;
b) i dipendenti della Regione e del Centro;
c) parenti ed affini fra di loro fino al quarto grado;

Non possono  far parte  del collegio dei sindaci i dipendenti del
Centro, i  parenti e  gli affini  degli  amministratori  fino  al
quarto grado.

ARTICOLO 11
(Scioglimento del consiglio di amministrazione)

Il  consiglio   di  amministrazione   può  essere   sciolto  con
deliberazione  del  Consiglio  regionale  per  l'inosservanza  di
direttive di particolare rilievo e per gravi ragioni attinenti al
funzionamento del Centro.

Con la  stessa deliberazione  è nominato  un commissario  per la
gestione  straordinaria   del  Centro.   Il  nuovo  consiglio  di
amministrazione sarà eletto entro il termine massimo di sei mesi
dalla data della deliberazione di scioglimento.

ARTICOLO 12
(Ordinamento contabile)

L'ordinamento contabile del Centro è regolato dalle norme di cui
alla legge regionale 6 maggio 1977, n. 28, in quanto applicabili.

In particolare, per il bilancio di previsione del Centro:

- la classificazione della spesa avviene sulla base dell'articolo
  69 della citata legge;
- le  previsioni di  entrata e di spesa sono formulate in termini
  di  competenza   e,  a   tali  effetti,   il  bilancio   indica
  distintamente:
  a) l'ammontare  presunto dei  residui  attivi  e  passivi  alla
     chiusura dell'esercizio precedente quello cui il bilancio si
     riferisce;
  b) l'ammontare  delle entrate  che si  prevede di  accertare  e
     delle spese  di cui si autorizza l'impegno nell'esercizio al
     quale il bilancio si riferisce.
  
ARTICOLO 13
(Bilancio di previsione)

Il bilancio  di previsione  del Centro,  redatto in conformità a
quanto previsto  dal secondo  comma dell'articolo  precedente, è
adottato dal  consiglio di  amministrazione,  previo  parere  del
collegio dei  sindaci, e trasmesso alla Giunta regionale entro il
15 ottobre dell'anno precedente l'esercizio di riferimento.

La  Giunta   regionale,  unitamente  ad  un  proprio  parere,  lo
trasmette  al   Consiglio  perchè  venga  approvato  con  legge,
unitamente al  bilancio  della  Regione,  ai  sensi  della  legge
regionale 6 maggio 1977, n. 28.

Il bilancio  del Centro  è pubblicato  sul Bollettino  Ufficiale
della Regione.

ARTICOLO 14
(Conto consuntivo)

Il conto consuntivo del Centro comprende il conto finanziario, il
conto del patrimonio ed il conto economico.

Il conto consuntivo è adottato dal consiglio di amministrazione,
previo parere  di conformità  alle norme  contabili espresso dal
collegio dei  sindaci, entro  il 31  marzo  dell'anno  successivo
all'esercizio di  riferimento ed è trasmesso entro cinque giorni
alla Giunta regionale.

La Giunta  regionale lo  trasmette  al  Consiglio  regionale  per
l'approvazione, con  legge,  unitamente  al  rendiconto  generale
della Regione.

Il conto  consuntivo è pubblicato sul Bollettino Ufficiale della
Regione.

L'eventuale saldo  finanziario positivo  confluisce nel  bilancio
della Regione.

ARTICOLO 15
(Programma annuale di attività)

Al bilancio  di previsione  del Centro  è allegato  un programma
annuale  nel  quale  sono  indicate  le  previsioni  relative  al
complesso dell'attività  che  il  Centro  prevede  di  svolgere,
nell'ambito  delle   direttive  di  cui  all'art.  3,  nel  corso
dell'esercizio cui fa riferimento il bilancio di previsione.

Il programma  di attività  è approvato  dal Consiglio regionale
unitamente al bilancio preventivo del Centro.

ARTICOLO 16
(Fondo di dotazione)

Il Centro ha un fondo di dotazione di lire L. 320.000.000.

Il fondo  è costituito  da un  conferimento della Regione per la
somma  di   L.  320.000.000   da  versarsi   per  L.  200.000.000
nell'esercizio 1978  e, per la rimanente somma di L. 120.000.000,
nei tre esercizi successivi.

Il  fondo  di  dotazione  può  essere  integrato  con  ulteriori
interventi da parte della Regione.

All'uopo sarà provveduto con apposita legge regionale.

ARTICOLO 17
(Criteri per la determinazione delle tariffe)

La Giunta  regionale stabilisce  periodicamente  le  tariffe  dei
singoli prodotti  determinate sulla  base delle  voci  del  costo
indicate all'art. 95 del DPR 21 agosto 1971, n. 1256.

Ai fini  della determinazione  dei  costi  per  singoli  prodotti
vengono adottate contabilità sezionali collegate con la gestione
finanziaria secondo lo schema di cui all'articolo 12.

Il Centro,  su proposta  della Giunta  e previa  approvazione del
Consiglio, può  fissare per  singoli prodotti  tariffe inferiori
rispetto a quelle derivanti dall'applicazione delle voci di costo
di cui  all'art. 95  del DPR 21 agosto 1971, n. 1256. In tal caso
la Regione  provvede ad  integrare con  propri  finanziamenti  le
minori entrate del Centro.

ARTICOLO 18
(Personale del Centro)

La dotazione  organica del personale dell'ente è determinata dal
Consiglio regionale,  nell'ambito della  dotazione  organica  del
ruolo unico  regionale, con  deliberazione adottata  su  proposta
della Giunta,  sentito il consiglio di amministrazione dell'ente,
e con  le modalità previste dall'art. 16 della legge regionale 6
settembre 1973, n. 55.

Lo stato  giuridico  ed  economico  del  personale  dell'ente  è
regolato dalla  legge regionale  6 settembre  1973,  n.  54,  nel
rispetto di  quanto stabilito  dall'art. 62, secondo comma, dello
Statuto.

Le competenze  relative al  procedimento disciplinare  di cui  al
capo secondo,  parte seconda  della legge  regionale 6  settembre
1973, n. 54 sono attribuite ai competenti organi dell'ente.

ARTICOLO 19
(Copertura dei posti)

In sede  di prima  attuazione,  la  dotazione  di  personale  del
Centro, che  viene portata  in aumento della Tabella "B" allegata
alla legge  regionale 6  settembre 1973,  n. 55,  è  determinata
dalla Tabella "A" unita alla presente legge.

Alla copertura dei predetti posti si provvede mediante:

a) assegnazione di personale del ruolo unico regionale;
b) comando  di personale    di  ruolo  in  servizio  presso  enti
   ospedalieri, secondo  la corrispondenza di qualifiche indicate
   nell'allegata Tabella "A";
c) pubblico  concorso, con  le  modalità  previste  dalla  legge
   regionale 6  settembre 1973,  n. 54.  Al fine di assicurare la
   copertura dei  posti, il  Consiglio regionale  può bandire  i
   relativi concorsi  anche prima  del termine  annuale stabilito
   dall'art. 12 della citata legge regionale.

L'assegnazione ed  il comando  di personale  sono disposti  dalla
Giunta regionale,  sentito il  consiglio di  amministrazione  del
Centro.

ARTICOLO 20
(Direttore e Vice Direttore)

Fino all'attuazione  della  riforma  sanitaria,  le  funzioni  di
direttore e  vice direttore  del Centro,  indicate al  successivo
articolo 21,  sono attribuite  a personale  di ruolo comandato da
enti ospedalieri, avente la qualifica rispettivamente di primario
e di  aiuto di  centro trasfusionale  di ospedali  con oltre  800
posti letto.

ARTICOLO 21
(Compiti del direttore)

Il direttore del Centro coordina lo svolgimento dei servizi e dei
compiti affidati  al Centro  medesimo;    è  responsabile  della
organizzazione  interna  e  della  attuazione  del  programma  di
attività   del   Centro   nei   confronti   del   consiglio   di
amministrazione.

Il direttore è coadiuvato dal vice direttore, che lo sostituisce
in caso di sua assenza o impedimento.

ARTICOLO 22
(Personale del  Consorzio per  l'immunoematologia e trasfusionale
di Careggi)

Il personale  assunto  dal  Consorzio  per  l'immunoematologia  e
trasfusionale di  Careggi entro il 31 dicembre 1975 e in servizio
al momento  dell'entrata  in  vigore  della  presente  legge,  è
inquadrato nel  ruolo unico  regionale, a  domanda da presentarsi
entro 60  giorni dall'entrata  in  vigore  della  presente  legge
secondo i  criteri di  corrispondenza di  cui  alla  Tabella  "C"
allegata alla legge regionale 6 settembre 1973, n. 54.

Gli effetti  giuridici ed  economici dell'inquadramento decorrono
dalla data  di esecutività  del relativo  provvedimento. Ai soli
fini della progressione economica orizzontale, è riconosciuto il
periodo di  servizio effettivamente  prestato  a  partire  dal  1
gennaio 1976.

ARTICOLO 23
(Copertura della spesa)

All'onere  derivante  dall'attuazione  della  presente  legge  si
prevede come segue:

- ai  conferimenti di cui al secondo comma dell'articolo 16 sarà
  fatto fronte  per L.  200.000.000 con  i fondi  di cui  al cap.
  28000 "Spese  per l'assistenza  ospedaliera" del  bilancio  del
  corrente esercizio  che presenta la necessaria disponibilità e
  per  i   restanti  120.000.000   con  i   fondi  del   capitolo
  corrispondente alle  28000 del  1978 nei bilanci degli esercizi
  1979-1980 per  quote che  saranno stabilite dalle singole leggi
  di bilancio;
- agli  oneri di cui agli articoli 18 e 19 sarà fatto fronte con
  i fondi  dei capitoli  relativi alle  spese  per  il  personale
  regionale per  ciascun anno  di competenza  che  presentano  la
  necessaria disponibilità.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 17 maggio 1978

La presente  legge è  stata approvata dal Consiglio Regionale il
4-4-1978 ed  è stata vistata dal Commissario del Governo il 8-5-
1978.

ALLEGATO
TABELLA A - Mansioni oggettive, dotazione organica, qualifiche di
corrispondenza e  titoli di  studio del  personale del  Centro di
riferimento per  l'attività  emotrasfusionale  e  di  produzione
emoderivati.

Per la mansione oggettiva di Esperto in materia sanitaria, Fascia
funzionale VII,  dotazione organica  posti 1,  sono  richiesti  i
seguenti requisiti:
- qualifica  corrispondente ordinamento  ospedaliero ai  fini  di
  comando, Assistente
- titolo  di studio, laurea Medicina e chirurgia più idoneità o
  tirocinio in immunoematologia e servizio trasfusione.

Per  la   mansione  oggettiva   di  Assistente  nelle  discipline
sanitarie, Fascia funzionale VI, dotazione organica posti 3 (2 da
ricoprire inizialmente  e 1  dopo due  anni),  sono  richiesti  i
seguenti requisiti:
- qualifica  corrispondente ordinamento  ospedaliero ai  fini  di
  comando, Assistente
- titolo di studio, laurea in biologia.

Per la  mansione  oggettiva  di  Esperto  in  materie  tecnico  -
biologiche, Fascia funzionale VII, dotazione organica posti 1 (da
ricoprire dopo 1 anno), sono richiesti i seguenti requisiti:
- qualifica  corrispondente ordinamento  ospedaliero ai  fini  di
  comando, Direttore Tecnico
- titolo di studio, laurea in biologia.

Per  la   mansione  oggettiva   di  Assistente  nelle  discipline
sanitarie, Fascia  funzionale VI,  dotazione organica posti 1 (da
ricoprire dopo 1 anno), sono richiesti i seguenti requisiti:
- qualifica  corrispondente ordinamento  ospedaliero ai  fini  di
  comando, Assistente chimico
- titolo di studio, laurea in chimica.

Per la  mansione  oggettiva  di  Esperto  in  materie  tecnico  -
biologiche, Fascia funzionale VII, dotazione organica posti 1 (da
ricoprire dopo 3 anni), sono richiesti i seguenti requisiti:
- qualifica  corrispondente ordinamento  ospedaliero ai  fini  di
  comando, Direttore Tecnico
- titolo di studio, laurea in chimica e tecnologia farmaceutica.

Per la  mansione oggettiva  di Tecnico  centro trasfusionale o di
laboratorio, Fascia  funzionale V, dotazione organica posti 13 (7
da ricoprire  inizialmente, 2  dopo 1 anno, 2 dopo 2 anni, 3 dopo
il 3o anno), sono richiesti i seguenti requisiti:
- qualifica   corrispondente  ordinamento ospedaliero  ai fini di
  comando, tecnici di Centro trasfusionale
- titolo  di studio, Diploma tecnico di Centro Trasfusionale o di
  laboratorio.

Per  la  mansione  oggettiva  di  Operaio  specializzato,  Fascia
funzionale  IV,  dotazione  organica  posti  6  (2  da  ricoprire
inizialmente, 1  dopo 1  anno, 1 dopo 2 anni, 2 dopo il 3o anno),
sono richiesti i seguenti requisiti:
- qualifica  corrispondente ordinamento  ospedaliero ai  fini  di
  comando, Operaio specializzato
- titolo di studio, Diploma di scuola media inferiore.

Per  la  mansione  oggettiva  di  Collaboratore  tecnico,  Fascia
funzionale  V,   dotazione  organica  posti  6  (5  da  ricoprire
inizialmente, 1  dopo il  1o anno),  sono  richiesti  i  seguenti
requisiti:
- qualifica  corrispondente ordinamento  ospedaliero ai  fini  di
  comando, Addetto segreteria
- titolo di studio, Diploma di scuola media superiore.

ORGANIZZAZIONI
EMODERIVATI
ORDINAMENTO

