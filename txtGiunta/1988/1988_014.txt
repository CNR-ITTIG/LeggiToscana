Interventi  regionali   per  la   realizzazione   di   opere   di
prevenzione,  pronto   intervento,  ripristino   e  ricostruzione
relative a pubbliche calamità. Nuove disposizioni ed abrogazione
della LR numero 65/1977.

Il Consiglio Regionale ha approvato il 19-1-1988
Il Commissario del Governo ha apposto il visto il 22-2-1988
Il Presidente  della Giunta  Regionale promulga la seguente legge
regionale:

TITOLO I
NORME GENERALI

ARTICOLO 1
(Opere  di   prevenzione,   pronto   intervento,   ripristino   e
ricostruzione relative a pubbliche calamità)

1. La  Regione Toscana  promuove la  realizzazione  di  opere  di
prevenzione e intervento relative a pubbliche calamità (naturali
o catastrofi)  rientranti nelle materie di propria competenza. Ai
fini della  presente legge  per pubblica  calamità si intende il
verificarsi di  eventi dipendenti  da cause  naturali o  da altre
cause che  abbiano comportato  grave danno  o pericolo  di  grave
danno a  persone o  a beni  e che,  per loro natura o estensione,
debbano essere fronteggiate con interventi tecnici straordinari.

2. Per  la prevenzione  di pubbliche  calamità  o  per  impedire
l'aggravarsi delle  loro conseguenze,  la Giunta  regionale  può
disporre studi  e progettazioni  di opere  anche con  affidamento
degli incarichi  a Comuni,  Province,  loro  consorzi,  Comunità
montane. Quando  la speciale  natura delle  opere  o  particolari
motivi di  urgenza lo  rendano necessario,  gli incarichi possono
essere motivatamente affidati a liberi professionisti.

TITOLO I
NORME GENERALI

ARTICOLO 2
(Opere di competenza regionale)

1. Le  opere di  cui all'art. 1 per le quali l'intervento compete
alla  Regione   sono  finanziate  annualmente  con  la  legge  di
bilancio.

2. La  Giunta regionale  può affidare  con propria deliberazione
l'esecuzione delle  opere di  cui al  precedente comma  agli Enti
Locali.

ARTICOLO 3
(Fondo di rotazione per il finanziamento di opere di prevenzione,
pronto intervento, ripristino e ricostruzione di competenza delle
Province, Comuni, loro Consorzi e Comunità montane.)

1. Per  il finanziamento di opere di prevenzione ed intervento di
cui all'art.  1,  di  competenza  delle  Province,  Comuni,  loro
consorzi, Comunità  montane, è costituito un fondo di rotazione
che sarà  iscritto in apposito capitolo da istituire nello stato
di previsione  delle spese  bilancio a  decorrere dall'anno 1988,
con  la  seguente  denominazione:  "Fondo  di  rotazione  per  il
finanziamento di opere di prevenzione ed intervento di competenza
degli Enti Locali, relative a pubbliche calamità".

2. Nello  stato di  previsione dell'entrata,  a partire dall'anno
1989, è  istituito un  capitolo con  la seguente  denominazione:
"Rientri di  finanziamenti concessi agli Enti Locali da destinare
al  fondo   di  rotazione   per  il  finanziamento  di  opere  di
prevenzione ed intervento relative a pubbliche calamità".

TITOLO II
OPERE DI PRONTO INTERVENTO

ARTICOLO 4
(Finanziamenti per opere di pronto intervento.)

1. Agli enti di cui all'art. 3, 1o comma, possono essere concesse
anticipazioni finanziarie  senza alcun  onere  d'interesse  sulle
disponibilità del  fondo istituito  ai sensi dell'art. 3, per le
opere di  pronto intervento,  rientranti nella  loro  competenza,
riguardanti:

a) demolizioni,  puntellamenti, sgombri  ed ogni  altra opera non
   differibile per esigenze di tutela della pubblica incolumità;
b) ripristino di collegamenti stradali;
c) ripristino  di acquedotti,  di  fognature  o  di  altre  opere
   igieniche a salvaguardia della pubblica igiene;
d) approntamento e costruzione di ricoveri per famiglie bisognose
   rimaste senza alloggio;
e) altre opere ritenute urgenti dai competenti uffici tecnici con
   relazione motivata.

2. Le anticipazioni di cui al comma precedente sono concesse sino
all'ammontare del  100% della  spesa riconosciuta ammissibile, ai
sensi dell'art. 5, 3o comma, ed hanno la durata massima di 3 anni
prorogabile a  5 anni  per i Comuni con popolazione fino a 5 mila
abitanti a  decorrere dall'anno  successivo a  quello in  cui  è
stata erogata l'anticipazione.

ARTICOLO 5
(Procedura per l'erogazione del finanziamento.)

1. Gli  enti interessati ai finanziamenti previsti dal precedente
articolo,  presentano,   entro  venti   giorni  dal   verificarsi
dell'evento   calamitoso,    domanda   alla    Giunta   regionale
accompagnata da  una relazione  tecnica  redatta  dai  rispettivi
uffici o da esperti iscritti ad Albi o Elenchi professionali.

2. La relazione contiene:

a) l'indicazione analitica dei danni verificatisi, delle relative
   cause e delle loro conseguenze;
b) la valutazione e quantificazione dell'ammontare dei danni;
c) la descrizione delle opere e degli interventi necessari per la
   riattivazione,  la  riparazione,  l'eventuale  prevenzione  di
   danni ulteriori, l'indicazione delle relative spese.

3. La  Giunta regionale provvede alla verifica dei danni subiti e
delle relative  cause, valuta  la congruità della spesa indicata
nella  relazione   di  cui   al  precedente   comma  e   delibera
l'ammissibilità dl finanziamento delle opere e degli interventi,
determinando   l'entità    dello   stesso.    L'erogazione   del
finanziamento è disposta con delibera della Giunta regionale. La
Giunta regionale  informa tempestivamente  il Consiglio regionale
di ogni intervento effettuato.

4. Gli  enti beneficiari  hanno l'obbligo del rendiconto, secondo
le modalità  stabilite dalla Giunta regionale con la delibera di
erogazione dei finanziamenti.

ARTICOLO 6
(Deroghe procedurali  per interventi  di somma urgenza di importo
non superiore a cinquanta milioni.)

1. In  circostanze particolari,  nelle  quali  qualunque  indugio
potrebbe  comportare   l'aggravamento  dei  danni  e  sia  quindi
necessaria l'immediata esecuzione dei lavori, il componente della
Giunta regionale  incaricato, su  specifica  domanda  scritta  da
parte dell'ente  interessato, o  del competente  ufficio  tecnico
regionale, ha facoltà di autorizzare interventi di somma urgenza
per importi  non superiore  a 50  milioni.  Il  provvedimento  è
iscritto all'ordine  del giorno  della prima  seduta utile  della
Giunta regionale per la deliberazione di ratifica.

2. Entro  dieci giorni  dalla presentazione della domanda, dovrà
essere presentata  la perizia  giustificativa della  spesa con il
verbale di  somma urgenza dei lavori redatto ai termini dell'art.
70 del RD 25.4.1895, n. 350.

ARTICOLO 7
(Esecuzione delle opere di pronto intervento.)

1. Per  le opere di pronto intervento di competenza della Regione
e degli  Enti locali  può  provvedersi,  in  quanto  necessario,
mediante licitazione  o trattativa  privata o in economica, anche
in deroga alle vigenti disposizioni.

TITOLO III
OPERE DI RICOSTRUZIONE E RIPRISTINO

ARTICOLO 8
(Finanziamenti per  opere di  ripristino e  ricostruzione 1. Alle
Province, ai  Comuni,  loro  consorzi,  alle  Comunità  montane,
possono essere  concesse anticipazioni  finanziarie  senza  alcun
onere di  interesse sulla  disponibilità del  fondo istituito ai
sensi dell'art.  3, per  le opere  di ripristino e ricostruzioni,
rientranti nella loro competenza, relative a:)

a) edifici pubblici;
b) edifici scolastici di ogni ordine e grado;
c) strutture sanitarie e case di riposo;
d) acquedotti, fognature, altre opere igieniche, cimiteri;
e) strade provinciali e comunali e relative manufatti.

2. Agli  enti di  cui al  comma precedente possono inoltre essere
concesse anticipazioni finanziarie senza alcun onere di interesse
sulla disponibilità  del fondo  istituito ai  sensi dell'art. 3,
per  l'esecuzione  dei  lavori  urgenti  a  difesa  delle  strade
provinciali, comunali  e degli  abitati  contro  le  frane  e  le
erosioni di  fiumi e  torrenti, nonchè per l'esecuzione di altri
interventi indifferibili  ad immobili,  impianti e  manufatti  di
proprietà  degli   enti  stessi,   al  fine   di   salvaguardare
l'incolumità e la salute psichica.

3. Le anticipazioni di cui ai precedenti commi sono concesse sino
all'ammontare del  100% della  speda riconosciuta  ammissibile ed
hanno la  durata massima di 3 anni, prorogabile fino a 5 anni per
i Comuni  con popolazione  non superiore  ai 5  mila abitanti,  a
decorrere dall'anno  successivo a  quello in cui è stata erogata
l'anticipazione.

ARTICOLO 9
(Procedure per l'erogazione del finanziamento.)

1. Gli  enti interessati  ai finanziamenti  di cui  al precedente
articolo, presentano, entro 90 giorni dal verificarsi dell'evento
calamitosi, domanda alla Giunta regionale.

2. Alla domanda devono essere allegati:

a) una  relazione tecnica  con l'indicazione  analitica dei danni
   verificatisi,  delle   relative  cause,  delle  conseguenze  e
   dell'ammontare degli stessi;
b) il  progetto   esecutivo  di    realizzazione  delle  opere  e
   interventi necessari  per il  ripristino, la  ricostruzione  e
   l'eventuale prevenzione  di ulteriori danni, con l'indicazione
   delle relative  spese  e  dei  tempi  di  realizzazione  degli
   interventi.

3. Gli  enti predetti  devono dimostrare  l'integrale o  parziale
carenza  di   cespiti  delegabili   e  precisare  come  intendono
assolvere agli obblighi derivanti dal finanziamento.

4. la  Giunta regionale provvede alla verifica dei danni subiti e
delle relative cause, valuta la congruità della spesa indicata e
provvede all'approvazione  dei progetti delle opere e all'impegno
della relativa spesa.

5. L'erogazione  è disposta dalla Giunta regionale con la stessa
deliberazione di approvazione dei progetti.
La  Giunta   regionale  informa   tempestivamente  il   Consiglio
regionale di ogni intervento effettuato.
Gli enti  beneficiari hanno  l'obbligo del rendiconto, secondo le
modalità stabilite  dalla Giunta  regionale con  la delibera  di
erogazione dei finanziamenti.

6. L'approvazione  dei progetti  ai sensi  del presente  articolo
equivale a dichiarazione di pubblica utilità delle opere nonchè
di urgenza ed indifferibilità dei lavori.

TITOLO IV
NORME COMUNI

ARTICOLO 10
(Restituzioni)

1. Con  la delibera  di erogazione  dei finanziamenti  la  Giunta
regionale determina  i tempi  e le  modalità di restituzione dei
finanziamenti stessi.

2. la restituzione totale dell'anticipazione erogata a carico del
fondo di rotazione di cui all'art. 3 dovrà comunque avvenire nel
termine massimo  stabilito negli  articoli 4  secondo comma, e 8,
terzo comma,  e dovrà  essere effettuata con rate annuali il cui
importo sarà  determinato dalla  Giunta regionale.  Ciascun ente
beneficiario della  predetta anticipazione  dovrà prevedere  nel
proprio  bilancio   apposito  stanziamento  per  la  restituzione
dell'anticipazione regionale  e dovrà effettuare alla Regione il
pagamento delle  singole  rate  annuali  entro  30  giorni  dalla
esecutività della  delibera  di  approvazione  del  bilancio  di
previsione  cui   si  riferisce  l'annualità  da  restituire,  e
comunque non oltre il 30 settembre di ciascun anno.

3. Le  somme restituite  dagli enti destinatari dei finanziamenti
confluiscono  nel  capitolo  del  bilancio  di  previsione  della
Regione istituito  ai sensi  dell'articolo 3,  secondo comma,  ed
alimentano il  fondo di  rotazione istituito  ai sensi  del primo
comma dello stesso articolo.

TITOLO V
NORME FINALI

ARTICOLO 11
(Finanziamenti a carico della Regione da concedersi ai Comuni.)

1. Ai  Comuni, con  particolare riferimento a quelli montani, che
dimostrino  l'impossibilità   di  adempiere   agli  obblighi  di
restituzione ai  sensi della  presente legge, la Giunta regionale
può concedere  finanziamenti a  totale carico  del fondo  di cui
all'art. 3  per le  opere di  cui agli artt. 4 e 8, sulla base di
criteri generali  stabiliti,  con  deliberazione,  dal  Consiglio
regionale, i quali potranno essere aggiornati annualmente.
La Giunta  regionale presenta  al Consiglio  la relativa proposta
entro quattro mesi dall'entrata in vigore della presente legge.

2. A decorrere dall'anno 1988 la legge di bilancio può istituire
apposito  capitolo  con  specifica  dotazione  di  spesa  per  le
finalità di cui al primo comma.

ARTICOLO 12
(Decadenza del finanziamento)

1. la Giunta regionale, sentiti gli enti interessati, delibera la
decadenza dei finanziamenti concessi qualora:

a) gli  stessi siano  stati distolti dalle finalità per le quali
   erano stati concessi;
b) siano  state fornite  indicazioni  non  veritiere  e  tali  da
   indurre in errore l'amministrazione;
c) gli interventi e le opere previste siano rimasti inattuati nei
   tempi stabiliti  ai sensi  dell'art. 9, secondo comma, lettera
   b);
d) non  siano stati  adempiuti gli obblighi di rendicontazione di
   cui all'art.  9, quinto  comma, nono stante apposita diffida a
   provvedere entro i termini all'uopo assegnati.

2. La  decadenza comporta  l'obbligo della restituzione di quanto
percepito. La deliberazione che pronuncia la decadenza stabilisce
le modalità di restituzione delle somme.

3. Le somme restituite ai sensi del precedente comma confluiscono
nel fondo di rotazione istituito dal primo comma dell'art. 3.

ARTICOLO 13
(Collaudo)

1. La  nomina dei  collaudatori e  l'approvazione degli  atti  di
collaudo spettano all'ente che ha eseguito i lavori.
Il collaudo  delle opere  sarà eseguito secondo le norme vigenti
per i  lavori in  conto dello  Stato. Le spese di collaudo sono a
carico dell'ente  quando i  lavori siano  di competenza dell'ente
anzidetto.

2. Per  i lavori  non eccedenti  l'importo di  100 milioni potrà
prescindersi dal  formale atto  di collaudo  e  sarà  emesso  un
certificato del  direttore dei  lavori che ne attesti la regolare
esecuzione, purchè  detto direttore abbia un rapporto di impiego
con l'ente che ha dato attuazione ai lavori o con la Regione.

ARTICOLO 14
(Cartografie tematiche e relazioni annuali)

1. La  Giunta regionale, a decorrere dal 1988 secondo priorità e
scadenze stabilite dal programma regionale di sviluppo predispone
opportune cartografie  tematiche descrittive  dei diversi tipi di
rischio ai  sensi della  presente legge,  con allegate  relazioni
contenenti informazioni  sui fenomeni  in atto,  sugli interventi
effettuati, il loro costo e gli effetti raggiunti.

2. Le  relazioni,  aggiornate  annualmente,  sono  approvate  dal
Consiglio regionale  entro il mese di dicembre di ogni anno e, in
attesa di  specifiche normative  statali,  rappresentano  per  la
Regione la  base tecnica  per  la  predisposizione  di  specifici
programmi, anche  finanziari, di interventi tesi all'attenuazione
del rischio.

3. Per la predisposizione degli strumenti tecnici di cui al primo
comma, la  Giunta regionale può richiedere la collaborazione dei
gruppi nazionali  scientifici di  cui all'art. 9 del DL 26 maggio
1984 n.  159, convertito  con modificazioni nella legge 24 luglio
1984 n. 363.

4. le relazioni sono inviate ai Ministeri competenti.

ARTICOLO 15
(Finanziamento della spesa)

1. Agli  oneri di  spesa derivanti  dall'art. 1  si fa fronte nel
1988 con lo stanziamento del cap. 19100 del bilancio 1988.

2. Agli  oneri di  spesa derivanti  dall'art. 3  si fa fronte nel
1988 con la seguente variazione da apportarsi per analogo importo
agli stati  di previsione  della competenza  e della  cassa della
parte "Spesa" del bilancio 1988.

Spesa in diminuzione
Cap. 19100
   Fondo per  interventi a previsione e tutela
   delle calamità  naturali (L.  445/908-LLRR
   25.8.1977, n. 65 e 7.4.1978, n. 26)             L. 500.000.000
                                                                 
Spesa di nuova istituzione
Cap. 19110
   Fondo di  rotazione per il finanziamento di
   opere  di   prevenzione  e   interventi  di
   competenza degli  enti locali,  relative  a
   pubbliche calamità                             L. 500.000.000
                                                                 
3. Agli  oneri di  spesa per  gli esercizi  successivi  si  farà
fronte con legge di bilancio, utilizzando, a decorrere dal 1989 i
rientri di  cui all'art.  3, secondo  comma, e le restituzioni di
cui all'art. 12, secondo comma.

ARTICOLO 16
(Abrogazione e norma transitoria)

1. La  legge regionale  25 agosto  1977 n.  65 è  abrogata,  ivi
compresa la modificazione introdotta dal terzo capitolo dell'art.
10 della  LR 19  luglio 1983  n. 56  che  viene  soppresso.  Essa
continua ad applicarsi alle richieste di finanziamento presentate
ed approvate  dai competenti  organi regionali prima dell'entrata
in vigore della presente legge.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 2 marzo 1988.

La presente  legge è  stata approvata dal Consiglio Regionale il
19-1-1988 ed  è stata vistata dal Commissario del Governo il 22-
2-1988.



PUBBLICHE CALAMITA'
FINANZIAMENTI

