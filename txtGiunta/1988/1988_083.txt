Interventi a sostegno dell'occupazione attraverso la creazione di
nuove imprese.

Il Consiglio Regionale ha approvato il 4-10-1988
Il Commissario del Governo ha apposto il visto il 5-11-1988
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. Al  fine di  dare attuazione  al diritto  al lavoro secondo il
dettato dell'art.  4 dello  Statuto della  Regione Toscana  e per
adempiere ai compiti istituzionali e agli obiettivi programmatici
regionali, la presente legge promuove lo sviluppo di occasioni di
lavoro mediante  il sostegno  alla costituzione  ed all'avvio  di
nuove imprese con particolare riferimento alle forme cooperative.

ARTICOLO 2
(Area di intervento)

1. L'attività  di  sostegno  è  diretta  alla  costituzione  di
imprese operanti nei settori di competenza regionale.

ARTICOLO 3
(Destinatari degli interventi)

1. Le  provvidenze di  cui alla  presente legge  sono disposte  a
favore di  nuove imprese cooperative, costituite anche attraverso
il rilevamento  di aziende cessate o in procedura concorsuale, di
imprese artigiane  di cui  alla Legge  8 Agosto  1986 n.  443, di
società di persone e di imprese familiari.

2. Le imprese di cui al precedente comma devono essere costituite
da:

- giovani  disoccupati ed  inoccupati al di sotto del 35O anno di
  età;
- lavoratori  disoccupati iscritti  alle liste di collocamento da
  oltre un anno;
- lavoratori  già  dipendenti  in  Cassa  Integrazione  Guadagni
  Straordinaria a zero ore;
- lavoratori  già in  disoccupazione speciale  o provenienti  da
  aziende in liquidazione o sottopone a procedure concorsuali;
- emigranti  che siano  ritornati da  non oltre 3 anni, che siano
  cittadini italiani e che abbiano stabilito la loro residenza in
  Toscana.

3. Le  imprese cooperative e le società di persone devono essere
costituite per  almeno il  50% dei componenti dai soggetti di cui
al precedente  2o comma.  I soci non possono far parte di più di
una cooperativa  ovvero di  altra società  che usufruisca  delle
agevolazioni previste dalla presente legge.

4. Le  cooperative devono  ispirarsi ai principi di mutualità di
cui al  decreto legislativo  del  Capo  provvisorio  dello  Stato
14.12.1947 n.  1577 e successive modificazioni ed integrazioni. A
tali cooperative,  in aggiunta  dalle norme  che le  regolano, è
inoltre richiesto  che il numero dei dipendenti non superi il 20%
del totale dei soci.

5.  La  sede  legale  e  produttiva  deve  essere  mantenuta  nel
territorio della Regione Toscana per almeno 3 anni.

6. La  composizione societaria  deve permanere  per almeno 3 anni
dalla data  di concessione  dei benefici  previsti dalla presente
legge.

7. I  progetti devono  inoltre, in  conformità con i principi di
pari opportunità,  contribuire a salvaguardare ed incrementare i
livelli di occupazione femminile.

8. Le  imprese devono essere costituite successivamente alla data
del 1o settembre 1988.

ARTICOLO 4
(Tipologia degli interventi)

Le attività  di sostegno  di cui  al precedente  articolo  2  si
sostanziano:

a) servizi di informazione, prima formazione, assistenza tecnica,
   formazione professionale;
b) incentivazione finanziaria con contributo in conto capitale ed
   in  conto   interesse,  nonchè  garanzie  accessorie  per  la
   stipulazione di  mutui contratti  dalle nuove imprese ai sensi
   della presente legge;
c) contributi  per le  spese di  gestione su  apposito  fondi  di
   rotazione.

ARTICOLO 5
(Servizi a favore delle nuove imprese)

1. Il  servizio di  informazione è  assicurato  dai  servizi  di
Orientamento Professionale delle Amministrazioni provinciali e da
altri Enti  pubblici, associazionismo e privati eventualmente con
esse convenzionati.

2. Le  attività di  prima formazione  finalizzate  ad  orientare
verso il  lavoro autonomo i soggetti di cui al precedente art. 3,
nonchè a  fornire  conoscenze  di  base  per  l'impostazione  di
progetti  di   nuova  imprenditoria,   vengono  realizzate  dalle
Amministrazioni provinciali  nell'ambito del  piano di interventi
per l'Orientamento Professionale.

3. I  servizi di  assistenza tecnica  per la  progettazione,  per
l'avvio e  per i primi tre anni di attività, sono assicurati con
le  modalità   contenute  nella   delibera  annuale  di  cui  al
successivo art. 10.

4. I servizi di formazione professionale sono assicurati ai sensi
della  Legge   regionale  16/85,   sia  tramite  il  piano  degli
interventi   ordinari,   sia   nell'ambito   della   riserva   di
finanziamenti per  la  realizzazione  di  interventi  urgenti  ed
imprevedibili di  cui alla  lettera d),  terzo comma, dell'art. 4
della legge medesima.

ARTICOLO 6
(Incentivi finanziari per le nuove imprese)

1. Può essere attribuito un contributo in conto capitale fino al
20% delle spese ammissibili.

2.  Possono  altresì  essere  corrisposti  contributi  in  conto
interesse o  contributi in conto canone su operazioni di leasing,
per entità  fino al 60% delle spese ammissibili elevabile al 70%
per le cooperative.

3. Le agevolazioni regionali di cui al 1o e 2o comma del presente
articolo non  possono comunque  essere conplessivamente superiori
al 75% delle spese di investimento.

4. Per l'erogazione delle provvidenze di cui al precedente comma,
la  Giunta   regionale  stipulerà   specifiche  convenzioni  con
istituti bancari e società di leasing ritenuti idonei.

5. Sono  ritenuti ammissibili,  per un  ammontare complessivo non
superiore a  400.000.000, gli investimenti relativi alle seguenti
voci di spesa:

- spese  eventualmente sostenute  per la definizione dei progetti
  di cui al successivo articolo 11;
- acquisto  e ristrutturazione  fabbricati, brevetti, macchine ed
  impianti.

6. La misura del contributo in conto interessi ed in conto canone
su operazioni di leasing a favore delle nuove imprese e la durata
massima dell'ammortamento sono stabilite con la deliberazione del
Consiglio regionale di cui al successivo art. 10.

7. Il  Consiglio regionale  provvederà, con  la deliberazione di
cui al  successivo articolo  10, ad impartire direttive alla FIDI
Toscana SpA  ai sensi  della Legge  regionale 32/74  e successive
modificazioni ed  integrazioni per  la concessione delle garanzie
accessorie sui  mutui  contratti  con  gli  istituti  di  cui  al
presente  articolo,  assicurando  condizioni  di  miglior  favore
rispetto agli interventi ordinari.

ARTICOLO 7
(Ulteriori incentivi finanziari)

1. Possono  essere concessi ulteriori contributi per la durata di
un triennio,  per le  spese di gestione effettivamente sostenute,
ivi comprese  quelle relative  all'eventuale assistenza  tecnica,
documentate ed accertate, nel limite del volume di spesa previsto
nel progetto, fino ad un massimo del 50% delle spese per il primo
anno, del  30% per  il secondo,  del 20% per il terzo (escluse le
eventuali  spese   per  le   retribuzioni  dirette,  indirette  e
differite del  personale occupato  e degli  oneri finanziari  per
investimenti con ammortamento pluriennale).

Il predetto  limite è elevato, per le cooperative, al 60%, 40% e
30%. La  misura del  contributo non  può essere  superiore a  20
milioni per il primo anno, 12 per il secondo, 8 per il terzo.

Per le  cooperative il  contributo è elevato a 30 milioni per il
primo anno, 18 per il secondo, 12 per il terzo.

2. Le  imprese che  abbiano  ottenuto  i  contributi  di  cui  al
precedente comma  sono tenuto  - a partire dall'inizio del quinto
esercizio finanziario  - a  restituirli alla  Regione Toscana sul
capitolo relativo al fondo di rotazione di cui al successivo art.
15, 3o comma.
La Regione  Toscana provvederà  a far pervenire agli interessati
un piano  di rientro  articolato e  comunque  procederà  secondo
specifiche indicazioni determinate con la deliberazione di cui al
successivo art. 10.

ARTICOLO 8
(Cumulo)

1. Le  provvidenze di cui alla presente legge non si cumulano con
gli interventi allo stesso titolo disposti da altre normative.

2. I  soggetti che possono accedere ai benefici di cui alla legge
n. 44 del 28.2.1986 sono esclusi dalle provvidenze finanziarie di
cui alla presente legge.

ARTICOLO 9
(Revoca delle provvidenze)

1. Le  provvidenze erogate dalla presente legge sono revocate con
deliberazione della Giunta regionale, nei casi seguenti:

- inosservanza dei commi 5 e 6 del precedente art. 3;
- qualora l'impresa non applichi i contratti collettivi di lavoro
  e non  rispetti le  norme vigenti  che regolano  i rapporti  di
  lavoro;
- qualora  i contributi  siano utilizzati  in modo difforme dagli
  obiettivi proposti;
- qualora  l'impresa rifiuti  i controlli che la Giunta regionale
  può disporre in ogni tempo sulla realizzazione del progetto.

ARTICOLO 10
(Deliberazione annuale)

1.  La   Giunta  regionale,   entro  30   giorni  dalla  data  di
approvazione del bilancio, propone all'approvazione del Consiglio
regionale, sentita  la Commissione  regionale per  l'Impiego e le
Organizzazioni sindacali dei Lavoratori e degli Imprenditori, una
deliberazione  contenente   i   criteri   di   attuazione   degli
interventi.

2. Tale deliberazione contiene altresì:

a) l'indicazione  dei settori  prioritari   per   l'attività  di
   sostegno,  tenuto   conto  degli   atti  della  programmazione
   regione;
b) lo  schema  dell'eventuale  convenzione  con  le  Associazioni
   nazionale  e  regionale  delle  Camere  di  Commercio  per  la
   fornitura dei servizi di cui al precedente 3o comma, art. 5;
c) i  criteri di  priorità per la formulazione della proposta di
   graduatoria dei progetti di cui all'art. 11 assumendo, fra gli
   altri,    quello     relativo    all'occupazione    dipendente
   eventualmente determinata  ed alla qualità, in relazione alle
   categoria svantaggiate del mercato del lavoro;
d) la misura del contributo in conto interesse ed in conto canone
   su operazioni  di leasing  a favore  delle nuove  imprese e la
   durata massima dell'ammortamento, ai sensi del precedente art.
   6;
e) le  direttive alla FIDI Toscana SpA per le garanzie accessorie
   ai sensi del precedente art. 6.

3.  La   Giunta  regionale,   contestualmente  alla  proposta  di
deliberazione presenta  una relazione  sullo stato  di attuazione
della presente legge.

ARTICOLO 11
(Procedure)

1. Per  ottenere le  provvidenze di  cui alla  presente legge, le
imprese di  cui al  precedente articolo  3 presentano alla Giunta
regionale, entro  il 30 giugno ed il 31 dicembre di ciascun anno,
una domanda con allegato un progetto triennale contenente:

a) l'elenco  nominativo dei soggetti che costituiscono l'impresa,
   la specificazione  dell'appartenenza alle  categorie di cui al
   precedente art. 3, 2o comma, per quanto richiesto dallo stesso
   articolo con  l'indicazione del  livello di istruzione e delle
   esperienze professionali possedute;
b) gli obiettivi produttivi ed occupazionali;
c) il piano degli investimenti;
d) il piano finanziario relativo agli investimenti;
e) la valutazione del mercato dei beni o servizi prodotti;
f) la previsione economica dell'attività dell'impresa;
g) il progetto relativo alle eventuali esigenze formative;
h) l'eventuale  documentazione integrativa richiesta dalla Giunta
   regionale;
i) ogni  altro elemento  ritenuto utile  per la  valutazione  del
   progetto.

2. Le  imprese che  hanno ottenuto  i benefici  di cui all'art. 6
possono, al  termine del  primo esercizio  finanziario, rivolgere
domanda  alla   Giunta  regionale   per  ottenere  gli  ulteriori
incentivi finanziari previsti dall'art. 7.

ARTICOLO 12
(Valutazione dei progetti)

1. La  Giunta regionale  è autorizzata,  sentita  la  competente
Commissione consiliare,  a stipulare,  con idoneo soggetto scelto
tra quelli  istituzionalmente competenti, apposita convenzione al
fine di  assicurare  una  valida  e  tempestiva  valutazione  dei
progetti presentati ai sensi del precedente art. 11.

2. Il  soggetto  convenzionato  ai  sensi  del  comma  precedente
costituisce  un   organismo   denominato   "Nucleo   Tecnico   di
Valutazione".

3. Il Nucleo esprime una motivata valutazione dell'ammissibilità
dei progetti  basata sulla  economicità  e  produttività  degli
stessi.

4. Per i progetti dichiarati ammissibili, il Nucleo, tenuto conto
dei settori  prioritari e  dei criteri  di priorità di cui al 2o
comma, punti  a) e  c)  dell'art.  10,  redige  una  proposta  di
graduatoria che  trasmette entro 90 giorni alla Giunta regionale,
contenente l'indicazione delle provvidenze da attivare.

5.  Su   richiesta  dell'impresa   e  sulla   base  di   apposita
istruttoria, il  Nucleo può  formulare alla Giunta regionale una
proposta concernente l'attivazione dei contributi di cui all'art.
7, indicandone  i relativi importi e la graduatoria di accesso al
fondo di rotazione di cui al successivo art. 5, 2o comma.

ARTICOLO 13
(Piano semestrale degli interventi)

1. la Giunta regionale, sulla base delle domande presentate e nel
rispetto della  proposta  di  graduatoria  di  cui  all'art.  12,
propone  al   Consiglio  regionale   il  piano  semestrale  degli
interventi finanziari.

2. La  proposta di deliberazione di cui al comma precedente, deve
essere trasmessa  al Consiglio  entro 20  giorni dal  ricevimento
della proposta  di graduatoria  di cui al 4o comma del precedente
art. 12.  Analoga procedura  viene impiegata  per quanto disposto
all'art. 7 ed al 5o comma del precedente art. 12.

ARTICOLO 14
(Verifica di efficacia)

1. Ogni  tre anni dall'entrata in vigore della presente legge, la
Giunta regionale,  tramite l'Osservatorio  regionale sul  Mercato
del lavoro,  predispone una  specifica  relazione  sull'efficacia
degli interventi  effettuati ai  sensi della  presente legge e la
trasmette al  Consiglio regionale  ed alla  Commissione regionale
per l'Impiego.

ARTICOLO 15
(Norme finanziarie)

1. Agli  oneri derivanti  dall'attuazione della presente legge si
fa fronte  con la  seguente variazione  da disporre  per  analogo
importo sugli  stati di previsione della competenza e della cassa
della parte "spesa" del bilancio 1988:

Spesa in diminuzione
Cap. 50060
   Fondo globale per il finanziamento di spese per
   ulteriori programmi di sviluppo              L. 2.000.000.000.
                                                                 
Spesa in aumento e di nuova istituzione

Cap. 15200
   Fondo  regionale   per  lo  sviluppo  di  nuove
   imprese   mediante    la   corresponsione    di
   contributi in conto capitale (art. 6, comma 1) L. 500.000.000.
                                                                 
Cap. 15210
   Fondo  regionale   per  lo  sviluppo  di  nuove
   imprese mediante  corresponsione di  contributi
   in  conto   interesse  e  in  conto  canone  su
   operazioni di leasing (art. 6, comma 2)      L. 1.200.000.000.
                                                                 
Cap. 15215
   Spese per le iniziative dirette della regione e
   comunque quelle  derivanti dalle convenzioni di
   cui all'art. 5, comma 1 e 3                    L. 300.000.000.
                                                                 
Cap. 15220
   Fondo  regionale   per  lo  sviluppo  di  nuove
   imprese   mediante    la   corresponsione    di
   contributi per  le spese  di gestione  (art. 7,
   comma 1)                                                   PM.
   
2. Agli  oneri per  i successivi  esercizi si farà fronte con le
relative leggi di bilancio.

3. E'  istituito ed  iscritto, a  partire dal  bilancio regionale
1989, un  fondo di  rotazione avente  la  seguente  denominazione
"Fondo di  rotazione per il finanziamento delle iniziative di cui
all'art. 7 della legge regionale".

ARTICOLO 16
(Norme transitorie)

1. La proposta di deliberazione di cui al precedente art. 10, per
l'anno 1988,  è presentata  dalla Giunta del Consiglio regionale
entro 60 giorni dall'entrata in vigore della presente legge.

2. Per  l'esercizio 1988  almeno il  70% dei fondi destinati agli
incentivi finanziati è riservato alle imprese cooperative.

3. Le  risorse riservate  di cui  al  comma  precedente  che  non
dovessero essere  utilizzate per mancanza di progetti idonei sono
rese disponibili per le altre tipologie di imprese.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge è  stata approvata dal Consiglio Regionale il
4-10-1988 ed  è stata  vistata dal Commissario del Governo il 5-
11-1988.



IMPRESE
LAVORO
FINANZIAMENTI

