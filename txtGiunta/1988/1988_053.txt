Partecipazione della Regione Toscana alla EVAM - SpA.

Il Consiglio Regionale ha approvato il 21-6-1988
Il Commissario del Governo ha apposto il visto il 25-7-1988
Il Presidente  della Giunta  Regionale promulga la seguente legge
regionale:

ARTICOLO 1

1.  Nell'ambito  dell'attività  della  Regione  Toscana  tesa  a
favorire  le  azioni  afferenti  lo  sviluppo  economico,  ed  in
particolare per  soddisfare l'esigenza  del  migliore  impiego  e
utilizzazione delle risorse naturali facenti parte del patrimonio
indisponibile  regionale,   la  Regione   partecipa,   ai   sensi
dell'ultimo comma  dell'art. 57  dello  Statuto  regionale,  alla
società "EVAM SpA".

2. la  "EVAM SpA"  è una  società a  prevalente  partecipazione
degli enti locali, ed ha per scopo lo sfruttamento del giacimento
di acque  minerali site  in  zona  denominata  "Fontana  Morosa",
facente parte del territorio del Comune di Massa.

3. La Regione Toscana partecipa alla suddetta Società secondo le
disposizioni dello Statuto della Regione Toscana e della presente
legge.

ARTICOLO 2

1. La  Giunta regionale  è autorizzata  a compiere, nel rispetto
dell'ultimo comma  dell'art.  57  dello  Statuto,  le  operazioni
necessarie a consentire la partecipazione della Regione alla SpA.

2. Il Presidente della Giunta regionale è autorizzato altresì a
stipulare con  la Società  una successiva convenzione al fine di
determinare le  modalità ed  i limiti di utilizzazione del bene,
per garantire un uso conforme alla natura e alla destinazione del
medesimo.

3.  Lo   Statuto  della   Società  dovrà  essere  adeguato  per
determinare la presenza dei soci nel Consiglio d'Amministrazione,
garantendo  la   presenza  di  un  rappresentante  della  RT  nel
Consiglio di Amministrazione e nel Collegio sindacale.

4.  All'atto   della  partecipazione,   la  Giunta  regionale  è
autorizzata a  sottoscrivere un  numero di  azioni pari al 2% del
capitale  sociale,   fissato  in  L.  4.400.000.000,  pari  a  L.
88.000.000.

ARTICOLO 3

1. La  Giunta regionale  indirizza l'attività dei rappresentanti
della Regione  nel quadro  delle leggi regionali, degli obiettivi
dei programmi regionali e delle direttive stabilite dal Consiglio
regionale ai sensi del secondo comma dell'art. 59 dello Statuto.

2. I  rappresentanti della  Regione nella  SpA  EVAM  riferiscono
periodicamente  alla   Giunta  sull'attività  e  sulla  gestione
economica della società.

ARTICOLO 4

1.  La   Giunta  regionale   trasmette  al  Consiglio,  ai  sensi
dell'ultimo comma  dell'art. 53  dello Statuto, il bilancio della
società nonchè  una relazione  analitica sull'attività  svolta
dalla SPA  e sull'attuazione  degli indirizzi  emanati  ai  sensi
dell'art. 3.

ARTICOLO 5

1. All'onere  di spesa per il pagamento delle azioni sottoscritte
per l'acquisto  del 2%  del capitale  sociale a norma dell'art. 2
della presente  legge, si fa fronte con la variazione di bilancio
disposta dal successivo comma.

2. Agli stati di previsione della parte "spesa del bilancio 1988"
sono  apportate  per  analogo  importo  competenze  e  cassa,  le
seguenti variazioni:

in diminuzione
cap. 50260
   Fondo di riserva per spese impreviste               88.000.000
   
di nuova istituzione:
cap. 22590
   Partecipazione  della   Regione  Toscana   alla
   Società EVAM SpA                                   88.000.000

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come  Legge della  Regione Toscana.  Firenze, 1  agosto
1988

La presente  legge è  stata approvata dal Consiglio Regionale il
21-6-1988 ed  è stata vistata dal Commissario del Governo il 25-
7-1988



ORGANIZZAZIONI PUBBLICHE
RISORSE IDRICHE
PARTECIPAZIONI REGIONALI

