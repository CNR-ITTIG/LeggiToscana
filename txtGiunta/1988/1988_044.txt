Disciplina per  l'autorizzazione e la vigilanza delle istituzioni
sanitarie  di   carattere  privato  che  erogano  prestazioni  di
diagnostica di laboratorio.

Il Consiglio Regionale ha approvato il 26-4-1988
Il Commissario del Governo ha apposto il visto il 30-5-1988
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1. In  attuazione dell'art. 43 della L. 23 dicembre 1978, n. 833,
la presente  legge disciplina  l'autorizzazione  e  la  vigilanza
sulle istituzioni  sanitarie di  carattere privato  che  svolgono
attività  laboratoristica   di  analisi   cliniche  a  scopo  di
accertamento diagnostico.  Essa stabilisce  inoltre  disposizioni
particolari per  i laboratori  convenzionati ai sensi della legge
23 dicembre 1978, n. 833.

2. La  presente legge  disciplina altresì  le procedure  per  il
controllo di qualità delle prestazioni dei laboratori pubblici e
privati.

CAPO I
Laboratori privati di analisi cliniche

ARTICOLO 2
(Definizione di  laboratorio privato  di analisi cliniche e delle
sue articolazioni organizzative)

1. Agli  effetti della  presente legge per laboratorio privato di
analisi cliniche  a scopo  di accertamento diagnostico si intende
il complesso  dei beni,  mobili  ed  immobili,  e  di  personale,
mediante il  quale un  soggetto privato, nell'interesse di terzi,
effettua oltre  ai prelievi  o ad  eventuali somministrazioni per
prove funzionali,  indagini dirette a fornire risultati analitici
su materiale biologico proveniente dal corpo umano.

2. Nella definizione di cui al precedente comma sono ricompresi i
laboratori delle  case di cura private dei centri di cui all'art.
26 della L. 23/12/1978, n. 833, aperti ai non ricoverati.

3. Sezione  specialistica di  un laboratorio  è  l'articolazione
organizzativa interna  posta  sotto  autonoma  responsabilità  e
rispondente alle caratteristiche previste negli allegati B), C) e
D).

4. Punto  di prelievo  esterno è  l'articolazione  organizzativa
decentrata di un laboratorio nella quale si svolgono le attività
della fase preanalitica e postanalitica di cui all'allegato E.

ARTICOLO 3
(Classificazione)

1. I  laboratori di privati di analisi cliniche si distinguono in
laboratori  generali   di  base,   laboratori   specialistici   e
laboratori generali di base con sezioni specialistiche aggregate.

2. I  laboratori generali  di base svolgono gli esami di base nei
campi  della   chimica  e   microscopia  clinica,  ematologica  e
coagulazione,  immunoematologia,   immunologia,  microbiologia  e
parassitologia.

3. I  laboratori specialistici  svolgono esami  specializzati che
richiedono  l'impegno  di  personale  di  elevata  qualificazione
professionale  unitamente   ad  attrezzature   di  alto   livello
tecnologico.

4. La  specializzazione dei laboratori di cui al precedente comma
n. 3 può esplicarsi in uno o più dei seguenti indirizzi:

- endocrinologia e tossicologia farmacologica ed industriale;
- ematologia e coagulazione;
- microbiologia, immunologia ed allergologia;
- cistoistopatologia;
- virologia;
- genetica.

5. I  laboratori generali  di  base  con  sezioni  specialistiche
aggregate sono  laboratori che  svolgono le attività previste al
precedente comma  2 ed  ai quali  è aggregata almeno una sezione
specialistica.

6.  La   specializzazione  delle  sezioni  aggregati  di  cui  al
precedente comma 5 può esplicarsi in uno dei seguenti indirizzi:

- endocrinologia;
- endocrinologia e tossicologia farmacologica ed industriale;
- ematologia e coagulazione;
- microbiologia, immunologia ed allergologia;
- cistopatologia;
- virologia;
- genetica.

ARTICOLO 4
(Requisiti per l'autorizzazione)

1.  I   laboratori  privati  di  analisi  cliniche  per  ottenere
l'autorizzazione devono  essere in  possesso dei requisiti di cui
ai successivi commi.

2. La  denominazione del  laboratorio deve  comunque contenere la
qualificazione letterale  di:  "Laboratorio  privato  di  analisi
cliniche".

3. La  dotazione strumentale  non può  essere inferiore a quella
prevista nell'allegato B.

4. Tutti  i laboratori  devono disporre di appositi locali aventi
le caratteristiche minime previste nell'allegato C.

5. I  laboratori devono disporre altresì dell'organico minimo di
personale in  possesso di specifiche qualificazioni professionali
secondo quanto indicato nell'allegato D.

6. In relazione ai requisiti minimi di cui ai precedenti commi 3,
4 e  5 il  numero massimo  degli esami eseguibili annualmente dai
laboratori è stabilito nell'allegato A.

7. I  requisiti minimi  per l'autorizzazione  all'apertura di  un
punto di prelievo sono contenuti nell'allegato F.

8. I  locali, gli  archivi, le  apparecchiature  e  tutto  quanto
necessario  per  il  corretto  svolgimento  della  attività  dei
laboratori debbono  soddisfare le  norme vigenti  in  materia  di
igiene   e   sanità   pubblica,   di   prevenzione   antincendi,
antinfortunistica e  di igiene  del lavoro  e di  tutela contro i
rischi  da   radiazioni  ionizzanti   qualora  vengano  impiegate
sostanze  radioattive   per   la   effettuazione   di   attività
diagnostiche  radioisotopiche.   Essi  sono  altresì  tenuti  al
rispetto del  DPR 10  settembre 1982,  n. 915 ed essere dotati di
idonei sistemi  di raccolta,  allontanamento  o  distruzione  dei
rifiuti.

ARTICOLO 5
(Disposizioni relative  alla  distribuzione  sul  territorio  dei
laboratori)

1. L'apertura  e il  trasferimento di sede di un laboratorio o di
un punto  di prelievo sono ammessi nell'ambito territoriale della
stessa USL a condizione che la sede prescelta non sia posta nello
stesso  distretto   socio  -  sanitario  nel  quale  operi  altro
laboratorio dello  stesso tipo  o specialità pubblico o privato.
Nel caso in cui l'ambito territoriale del distretto non sia stato
ancora individuato, si tiene conto del criterio della vicinanza.

2. Ai  fini del  presente articolo  il territorio  del Comune  di
Firenze non  si considera  suddiviso in  cinque Unità  sanitarie
locali.

3. L'autorizzazione  all'apertura di  un  punto  di  prelievo  è
rilasciata per  tre anni.  L'eventuale conferma per il successivo
triennio è  subordinata al permanere delle condizioni di carenza
di cui al precedente comma 1.

ARTICOLO 6
(Procedure per il rilascio dell'autorizzazione)

1. Sono soggetti ad autorizzazione:

a) l'apertura di laboratori e di punti di prelievo;
b) la variazione del titolare, persona fisica o giuridica;
c) la variazione del direttore;
d) l'ampliamento o la riduzione dei locali;
e) il trasferimento in altra sede;
f) la  variazione di  classificazione del  laboratorio generale o
   specialistico e  la costituzione  e classificazione di sezioni
   specialistiche aggregate al laboratorio generale.

2. Al rilascio delle autorizzazioni provvede la Giunta regionale,
ad istanza  dell'interessato, sottoscritta  anche  dal  direttore
limitatamente ai  punti a, d, f. La domanda deve essere formulata
e corredata  di documenti,  secondo quanto stabilito dalla Giunta
regionale.

3. La  Giunta regionale, per l'esercizio delle funzioni di cui al
presente articolo,  si avvale  del servizio  di igiene pubblica e
del  territorio  dell'unità  sanitaria  locale  territorialmente
competente.

4. La  Giunta regionale  trasmette e riceve tramite il presidente
del  comitato   di  gestione  dell'unità  sanitaria  locale,  la
documentazione concernente l'istruttoria per l'autorizzazione.

5. Per  i laboratori  specialistici e  le sezioni  specialistiche
aggregate ai  laboratori generali  di base,  che  effettuino,  ai
sensi   della    presente   legge,    esami    radioimmunologici,
l'autorizzazione è  rilasciata, previo  parere della Commissione
regionale per  la  prevenzione  contro  i  rischi  da  radiazioni
ionizzanti di cui all'art. 96 del DPR 13/2/1964 n. 185 e della LR
28/4/1877  n.   27.  A  tale  scopo  l'interessato  è  tenuto  a
procurare,  oltre   alla  documentazione  prevista  nel  presente
articolo, anche  quella comprovante l'adozione di adeguate misure
protezionistiche.

6. I  laboratori in  possesso di  requisiti superiori  ai  minimi
previsti dagli  allegati B,  C e D, possono essere autorizzati ad
eseguire annualmente  un  numero  di  esami  superiore  a  quello
previsto dall'allegato A.

7. L'autorizzazione è rilasciata con deliberazione del Consiglio
regionale  su   proposta  avanzata   dalla  Giunta,   sentita  la
commissione di cui all'art. 11.

8. L'autorizzazione  è subordinata  all'assolvimento della tassa
di concessione  regionale prevista  dalla LR  15/5/980, n.  54  e
successive modificazioni  ed  integrazioni,  nonchè  alla  tassa
annuale prevista  dalla legge  regionale indicata  nel precedente
comma.

ARTICOLO 7
(Norme di funzionamento)

1. I  laboratori privati  di analisi  cliniche, non  possono,  di
norma, utilizzare  metodiche che  implichino  l'uso  di  sostanze
radioattive. Limitatamente agli esami radioimmunologici in vitro,
sono ammessi  all'uso delle  sostanze  radioattive  i  laboratori
specialistici ed  i  laboratori  generali  di  base  con  sezioni
specialistiche  operanti  nelle  specialità  di  endocrinologia,
tossicologia  farmacologica   ed  industriale,   nonchè,  quelli
operanti  nella  specialità  di  microbiologia,  immunologia  ed
allergologia limitatamente alle prove allergologiche.

2.  Un   regolamento  regionale,   da  emanarsi  entro  sei  mesi
dall'entrata in vigore della presente legge, stabilisce gli esami
eseguibili  da  ognuno  dei  tipi  di  laboratorio  previsti  dal
precedente art.  3. Lo  stesso regolamento  stabilisce norme  per
l'omogeneizzazione dei sistemi di refertazione e di registrazione
dei dati d'archivio.

3. I  laboratori di  analisi cliniche  devono  essere  aperti  al
pubblico tutti  i giorni  non festivi.  Può  essere  ammessa  la
chiusura nella giornata di sabato.

4. L'attività  del laboratorio  si articola  nelle fasi previste
nell'allegato E.

5. Il  laboratorio non  può accettare  campioni  provenienti  da
altri laboratori  o da  altri operatori  sanitari, salvo  i  casi
previsti dai successivi commi.

6. E'  ammesso il  prelievo domiciliare  quando vi  siano  motivi
documentati di  urgenza clinica  e di impossibilità di movimento
da  parte   dell'utente,  semprechè   non   esistano   possibili
interferenze negative  sui risultati  a causa  del trasporto  del
materiale e della sua conservazione.

7. Analogamente  è ammessa  l'attività di  prelievo  esercitata
saltuariamente  in   istituti  di   ricovero  per   anziani   non
autosufficienti, in  luoghi di  lavoro ed  ovunque le  condizioni
obiettive   dei   pazienti   rendano   sconsigliabile   il   loro
spostamento.

8. Il  prelievo esterno  è comunque  ammesso limitatamente  agli
esami i  cui risultati  non subiscano  alterazioni  a  cause  del
trasporto o della conservazione dei campioni prelevati.

ARTICOLO 8
(Direttore)

1. Ad  ogni laboratorio  è preposto un direttore con le seguenti
attribuzioni e responsabilità:

a) sceglie ed approva i metodi di analisi;
b) risponde dell'attendibilità dei risultati;
c) organizza i servizi ed i controlli di qualità;
d) risponde  dell'idoneità delle  attrezzature e degli impianti,
   di tutti  i materiali  impiegati e  dello stato  igienico  dei
   locali;
e) valida  i risultati.  Tale funzione può essere delegata ad un
   collaboratore dell'organico, laureato ed abilitato;
f) si  accerta del  possesso dei requisiti professionali previsti
   per il personale operante nel laboratorio;
g) è  responsabile della  registrazione  e  archiviazione  degli
   esami;
h) è responsabile dell'applicazione del regolamento interno;
i) cura le segnalazioni e le denunce obbligatorie per legge;
l) vigila sull'applicazione delle norme di tutela degli operatori
   contro i rischi derivanti dalla specifica attività;
m) si  accerta della buona conservazione dei preparati citologici
   ed istologici  e delle  inclusioni  in  paraffina  per  almeno
   cinque anni, fatti salvi i disposti di specifiche disposizioni
   di legge;
n) è responsabile dell'attività svolta nei punti di prelievo.

2. In  caso di  assenza o  impedimento del direttore, le funzioni
vengono assunte, previa accettazione scritta, da un collaboratore
laureato in  possesso dei  requisiti professionali  ed abilitanti
previsti dalla normativa vigente.

3. Un  direttore  non  può  assumere  più  di  un  incarico  di
direzione di laboratorio di analisi.

ARTICOLO 9
(Obblighi del titolare)

1. Il  titolare del  laboratorio è  tenuto  a  trasmettere  alla
Giunta regionale le seguenti informazioni:

a) annualmente entro il mese di gennaio:
   - l'elenco  del personale  in servizio, ivi compreso quello di
     eventuali  punti   di  prelievo,   con  l'indicazione  delle
     relative qualifiche e delle ore di lavoro settimanali;
   - il  numero dei  prelievi, articolato  per eventuali punti di
     prelievo, nonchè  degli esami eseguiti nel corso dell' anno
     precedente,  distinti  per  mese  secondo  la  codificazione
     stabilita dalla Giunta regionale;
b) trimestralmente:
   - dati sul controllo di qualità sugli esami eseguiti;
c) tempestivamente:
   - il  nominativo di  altro laureato  abilitato alla direzione,
     che  sostituisca   il  direttore   in  caso   di  assenza  o
     impedimento   per    periodi   superiori    a   60   giorni,
     congiuntamente  alla   dichiarazione  di   assunzione  delle
     funzioni di direzione;
   - le     eventuali   variazioni del  personale,  adeguatamente
     documentate;
   - le sostituzioni e integrazioni delle attrezzature;
   - i  periodi di  chiusura  per  ferie  e  le  interruzioni  di
     attività da qualsiasi causa determinate;
   - ogni  ulteriore notizia  richiesta dagli  organi regionali o
     dalla  USL   territorialmente  competente   in  ordine  alla
     attività svolta,  al personale,  nonchè ogni altra notizia
     necessaria ai fini epidemiologici e statistici.
   
2. Le  comunicazioni di cui ai commi precedenti devono portare la
firma anche del direttore.

3. Il titolare è altresì tenuto:

a) ad  assicurare  la  presenza  del  direttore  e  del  restante
   personale laureato e tecnico per l'orario previsto;
b) a  garantire, tramite il direttore, l'attuazione dei necessari
   controlli di  qualità, secondo  quanto previsto ai successivi
   artt. 17 e 18.

ARTICOLO 10
(Forme di pubblicità consentite)

1. La  pubblicità concernente  i laboratori  di analisi cliniche
private ed  i punti  di prelievo  deve essere  contenuta entro  i
limiti della  dignità professionale  e della  serietà tecnico -
scientifica.

2. A  tal fine  sono consentite  le forme  pubblicitarie previste
all'allegato G.

3. La  pubblicità è  soggetta ad  autorizzazione  della  Giunta
regionale sentita la Commissione di cui all'art. 11.

4. L'autorizzazione  di cui  al precedente comma riguarda ciascun
messaggio pubblicitario.

5. Entro 180 giorni dall'entrata in vigore della presente legge i
titolari di  analisi  cliniche  già  autorizzati  ad  effettuare
pubblicità sanitaria  sono tenuti ad adeguarsi a quanto previsto
dalla presente legge.

ARTICOLO 11
(Commissione consultiva regionale)

1. E'  costituita una commissione tecnico - consultiva a cui sono
affidati i seguenti compiti:

a) esprimere pareri per il rilascio delle autorizzazioni previste
   all'art. 6;
b) esprimere  i  pareri  per  la  conferma  delle  autorizzazioni
   previste all'art. 19;
c) esprimere  i pareri  nel caso di revoca dell'autorizzazione ai
   sensi dell'art. 15;
d) formulare  alla Giunta regionale la proposta per l'adozione di
   un  sistema   unificato  nel   territorio  regionale   per  la
   registrazione dei dati analitici;
e) fornire   indicazioni  alla  Giunta  regionale  relative  alla
   organizzazione delle  strutture finalizzate alla realizzazione
   dei programmi  di controllo di qualità e valutare i risultati
   conseguiti da tali programmi;
f) esprimere  tutti i  pareri richiesti dagli organi regionali in
   materia di laboratorio di analisi cliniche;
g) formulare    proposte  in  ordine  agli  elenchi  degli  esami
   eseguibili   dai    laboratori   di   base,   dai   laboratori
   specialistici e  dalle sezioni specialistiche, ed ai periodici
   aggiornamenti.

2. La commissione è composta da:

a) un  membro della Giunta regionale che ne assume la presidenza.
   La funzione  può essere  delegata ad  un dipendente regionale
   con qualifica dirigenziale;
b) tre  direttori di  laboratorio privati con sede nella regione,
   designati uno  dalla Federazione  regionale degli  Ordini  dei
   Medici,  uno   dall'Ordine  Nazionale   dei  Biologi   ed  uno
   dall'Ordine regionale dei Chimici;
c) due   membri  di  associazioni  scientifiche  di  cui  uno  in
   rappresentanza della  Società italiana  di biochimica clinica
   ed uno della Associazione italiana patologi clinici;
d) tre  responsabili di  laboratori di  analisi cliniche pubblici
   designati dalla Giunta regionale.

3. Per  ciascun componente  di cui  alle lettere  b), c)  e d) è
designato un  supplente con  le stesse  modalità previste  per i
componenti effettivi.

4. La  nomina dei  membri effettivi  e supplenti  è disposta con
decreto del Presidente della Giunta regionale.

5. La commissione dura in carica tre anni.

6. Entro  sei mesi  dalla costituzione,  la commissione adotta un
regolamento che disciplina la propria attività.

7. Le  funzioni di segretario della commissione sono svolte da un
funzionario regionale.

8. La  commissione è  validamente  riunita  se  è  presente  la
maggioranza dei  suoi componenti  e delibera  a  maggioranza  dei
presenti.

9. Ai  componenti di  cui alle lettere b), c) e d) del precedente
comma 2o è attribuita l'indennità di L. 50.000, per giornata di
seduta e  il trattamento  economico di missione previsto dalla LR
9/8/1978, n. 52 e successive modificazioni.

CAPO II
Laboratori convenzionali

ARTICOLO 12
(Disposizioni particolari)

1. L'instaurazione  di nuovi  rapporti convenzionali stabiliti ai
sensi della  L. 23/12/1978 n. 833 tra i laboratori ed il Servizio
sanitario nazionale  e la  modificazione di  quelli già in atto,
sono  ammesse   al   solo   scopo   di   assicurare   i   servizi
laboratoristici nelle zone carenti.

2. La  disposizione di  cui al  precedente comma si applica anche
per  le  modificazioni  aventi  ad  oggetto  la  costituzione  di
articolazioni organizzative interne od esterne al laboratorio.

3. Il  Consiglio regionale  individua le  zone carenti di servizi
laboratoristici, precisando  il tipo  di laboratorio o il tipo di
articolazione  organizzativa   ivi   mancate,   previa   proposta
approvata dall'assemblea  dei Comuni  singoli o associati o della
Comunità montana ove il laboratorio ha sede.

4.  Allorchè   più  soggetti   aspirino  alla  stipula  di  una
convenzione o  a modificazioni di una già in atto, relativamente
alla apertura di un punto di prelievo od alla costituzione di una
sezione specialistica,  nell'ambito di  una zona definita carente
ai  sensi   del  precedente   comma,  il   Comitato  di  gestione
dell'Unità sanitaria  locale, previo parere della commissione di
cui  all'art.   11,  opera   una  valutazione   comparativa   dei
concorrenti a norma dei seguenti comma 5, 6 e 7.

5. Nell'ipotesi  di nuova  convenzione o di modifiche concernenti
sezioni specialistiche  si tiene  conto dei  titoli scientifici e
professionali del  direttore, nonchè  della  quantità  e  delle
qualità delle attrezzature.

6. Nell'ipotesi  di modifiche  concernenti i punti di prelievo si
tiene conto del seguente ordine di priorità:

a) che  il laboratorio abbia sede nel territorio della stessa Usl
   dove deve essere aperto il punto di prelievo;
b) che    il  laboratorio  abbia  sede  nel  territorio  dell'Usl
   limitrofa.

7. In  caso di  identica posizione  di priorità  è preferito il
laboratorio che gestisce un numero inferiore di centri esterni di
prelievo.

8. Ai  fini del  presente articolo  il territorio  del Comune  di
Firenze non  si considera  suddiviso in  cinque Unità  sanitarie
locali.

9. L'autorizzazione  all'apertura di  un  punto  di  prelievo  è
rilasciata per  tre anni.  L'eventuale conferma per il successivo
triennio è  subordinata al permanere delle condizioni di carenza
di cui al precedente comma 2.

10. In  deroga a  quanto previsto  dall'art. 7,  comma 5.,  tra i
laboratori convenzionati  operanti sul  territorio  regionale  è
consentito il trasferimento di campioni alle seguenti condizioni:

a) che  i campioni inseriscano ad indagini specialistiche diverse
   da quelle effettuabili dai laboratori generali di base, ovvero
   per i laboratori con sezioni specialistiche aggregate, diverse
   da quelle  eseguibili nelle  proprie sezioni,  salvo gli esami
   che per  la loro peculiarità e saltuarietà rendano opportuna
   una concentrazione;
b) che, al fine di garantire l'attendibilità dei risultati e per
   i problemi  connessi alla  diversa  tariffazione  degli  esami
   successivi, i campioni prelevati per indagini facenti parte di
   una  stessa  prova  funzionale  siano  trasmessi  in  un'unica
   soluzione;
c) che     sia      documentato  che  gli  interessi  sono  stati
   preventivamente informati  sul laboratorio  che effettuerà le
   indagini e  sia provveduto alla consegna del referto originale
   del laboratorio che ha eseguito la prestazione;
d) che  la richiesta  di pagamento  all'Usl  sia  effettuata  dal
   laboratorio che ha eseguito la prestazione e nessuna spesa per
   il prelievo  e per  il trasporto  sia  posta  a  carico  degli
   interessati.

11.  I  laboratori  di  analisi  cliniche  convenzionati  possono
restare chiusi  per un tempo non superiore ad un mese nel periodo
estivo dal  15 giugno  al 15  settembre, in modo da consentire la
continuità del servizio secondo criterio e turni stabiliti dalla
Usl,  sentiti  i  titolari  e  la  rappresentanza  sindacale  dei
lavoratori.

12. Per i laboratori ubicati nel comune di Firenze tali criteri e
turni sono stabiliti con le stesse modalità dal Sindaco.

ARTICOLO 13
(Attività consultiva in materia di rapporti convenzionali)

1. La  commissione tecnico  consultiva di cui all'art. 11 esprime
in materia di rapporti convenzionali pareri riferiti a:

a) la   corretta    applicazione  delle  disposizioni  statali  e
   regionali;
b) l'instaurazione  di nuovi  rapporti convenzionali  o  la  loro
   sospensione e risoluzione.

2.  Nello   svolgimento  dell'attività   consultiva  di  cui  al
precedente comma, la commissione è integrata da:

a) tre rappresentanti designati dall'ANCI;
b) tre  rappresentanti designati dalle associazioni sindacali dei
   titolari di laboratorio, più rappresentative nella regione.

3. Le disposizioni di cui al presente articolo saranno modificate
allorchè risultino  in contrasto  con la disciplina dei rapporti
convenzionali instaurati ai sensi della L. 23/12/1978 n. 833.

CAPO III
Vigilanza e sanzioni

ARTICOLO 14
(Vigilanza)

1. La  Giunta regionale  esercita  la  vigilanza  sui  laboratori
avvalendosi del servizio di igiene e del territorio
dell'USL territorialmente competente.

2. Nell'attività  di vigilanza  il servizio di igiene pubblica e
del   territorio    può   utilizzare   personale   specialistico
appartenente ad  altri servizi  ed in  particolare collabora  col
servizio di  amministrazione contabile e patrimoniale per l'esame
degli   aspetti    connessi   allo   svolgimento   dei   rapporti
convenzionali di cui al precedente Capo II.

3. La  Giunta regionale  trasmette e riceve tramite il Presidente
del Comitato  di gestione dell'USL, la documentazione concernente
l'esercizio della funzione di cui al precedente comma 1.

4. In  caso di  urgenza il  Presidente della  Giunta regionale si
avvale direttamente del servizio dell'USL competente.

5. La  Giunta regionale  dispone, con  frequenza almeno biennale,
l'ispezione dei  laboratori. In  casi d'urgenza l' ispezione può
essere  disposta  in  ogni  tempo  dal  Presidente  della  Giunta
regionale.

6. Il  personale dell'USL, che in attuazione dei precedenti commi
1,  2  e  4  è  incaricato  dello  svolgimento  dell'  attività
ispettiva, ha  accesso  ai  locali  ed  alla  documentazione  del
laboratorio nonchè all'esame delle attrezzature.
All'ispezione può  assistere, ove  lo richieda, il direttore del
laboratorio.

7. Dell'ispezione è redatto processo verbale, copia del quale è
rilasciata al  direttore del laboratorio. Copia dello stesso atto
è trasmessa  alla Giunta  regionale  unitamente  alle  eventuali
proposte in ordine ai provvedimenti da assumere.

ARTICOLO 15
(Sanzioni)

1. La  Giunta regionale  commina la  sanzione  della  sospensione
dell'autorizzazione e  della conseguente chiusura del laboratorio
nei seguenti casi:

1) violazione  delle disposizioni di cui al comma 1o dell' art. 6
   lett. b), c), d) e f);
2) violazione  del 1o comma dell'art. 17 e del 1o comma dell'art.
   18;
3) violazione  del 1o  comma dell'art.  6 lett. a), relativamente
   all'apertura o mantenimento in esercizio di punti di prelievo;
4) violazione del 3o comma dell'art. 10;
5) nel  caso in  cui  siano  venuti  meno  alcuni  dei  requisiti
   dell'autorizzazione di cui all'art. 4 comma n. 3, 4, 5 e 7.

2. La  sanzione è  disposta per la violazione di cui al punto 1,
per un  periodo di tempo da uno a tre mesi;  per la violazione di
cui al punto 2 per un periodo di tempo da tre a dodici mesi;  per
la violazione  di cui  al punto 3 per un periodo di tempo da un a
tre mesi,  per la  violazione di cui al punto 4 per un periodo di
tempo da  due a  sei mesi;   per  la violazione di cui al punto 5
fino al ripristino dei requisiti venuti meno.

3. la Giunta regionale dispone la chiusura del laboratorio aperto
senza autorizzazione prevista dall'art. 6.

4. La  Giunta regionale  dispone la revoca della autorizzazione e
la conseguente  chiusura del  laboratorio, sentita la commissione
tecnico consultivo di cui all'art. 11 nei seguenti casi:

1) qualora  il laboratorio  si sia  reso responsabile di ripetute
   infrazioni che abbiano determinato più provvedimenti indicati
   nel primo comma del presente articolo;
2) qualora  la sospensione sia stata disposta nell'ipotesi di cui
   al punto  5 del  1o  comma  ed  entro  sei  mesi  non  si  sia
   provveduto  al   ripristino   dei   requisiti   venuti   meno,
   l'autorizzazione è da considerarsi revocata.

ARTICOLO 16
(Procedimento sanzionatorio)

1. Le  violazioni di  cui all'art.  15, rilevate  dal servizio di
igiene pubblica e del territorio, sono contestate al titolare del
laboratorio,   mediante    notificazione   della   documentazione
relativa, presso la sede del laboratorio medesimo.
A tal fine vale come notificazione la consegna del verbale di cui
al precedente art. 14, ultimo comma.

2. Nei  casi previsti  dal punto 5, del 1o comma dell'art. 15, il
provvedimento di  sospensione è adottato, cautelativamente ed in
via d'urgenza,  dal presidente  della  Giunta  regionale  con  la
procedura prevista dal comma 4 del precedente art. 14.

3. Entro il termine di 30 giorni dalla data della contestazione o
della sospensione cautelativa l'interessato può far pervenire al
presidente del comitato di gestione dell' unità sanitaria locale
scritti difensivi,  documenti e  chiedere di essere ascoltato. Il
presidente del  comitato di  gestione trasmette la documentazione
al presidente della Giunta regionale.

4. La  giunta regionale provvede con delibera motivata, non oltre
90  giorni   dalla  contestazione,  alla  sospensione,  revoca  o
archiviazione. Il  provvedimento  è  comunicato  tempestivamente
all'interessato.

5. Ai  fini dell'applicazione  del punto 1 del 4o comma dell'art.
15, i  provvedimenti di  sospensione e  conseguente chiusura  del
laboratorio,  devono   essere  annotati  in  calce  all'originale
dell'atto  di  autorizzazione  ed  alle  copie  in  possesso  del
titolare.

CAPO IV
Controllo di qualità dei laboratori pubblici e privati

ARTICOLO 17
(Sistema di controllo di qualità intralaboratorio)

1. Entro  tre mesi  dall'entrata in vigore della presente legge i
laboratori  di   analisi  pubblici  e  privati  provvederanno  ad
effettuare un  controllo di qualità intralaboratorio per seguire
l'andamento giornaliero  e per  verificare  le  previsioni  delle
analisi.

2. Il  controllo riguarda  tutti i  principali  analiti  e  viene
eseguito tutte  le volte  che viene  analizzato un campione o una
serie di campioni.

3. Il  controllo di  qualità  è  effettuato  con  prodotti  del
commercio a  titolo noto o a titolo sconosciuto, ovvero, con pool
di sieri  preparato in  laboratorio, purchè negativo per HBsAg e
per HTLW - III, in quantità sufficiente per un periodo di almeno
sei mesi.

4. I laboratori sono altresì tenuti:

- all'uso  giornaliero di  standard  per  la  calibrazione  degli
  strumenti analitici;
- a  tenere aggiornate  le carte di controllo, almeno quelle tipo
  Schewart, per ogni analità studiato;
- a  riportare mensilmente  in un  tabulato il  valore medio,  la
  deviazione standard  ed il  coefficiente  di  variazione  delle
  determinazioni dei sieri di controllo analizzati.

ARTICOLO 18
(Sistema di controllo di qualità interlaboratori)

1. I  laboratori di  analisi pubblici  e privati  sono  tenuti  a
sottostare alla  verifica della attendibilità dei dati analitici
ed a quella della affidabilità dei metodi e della strumentazione
impiegati, adottando i sistemi di controllo di qualità stabiliti
dalla Regione.

2. A  tal fine la Giunta regionale, sentita la commissione di cui
all'art. 11,  entro sei  mesi dall'entrata in vigore della legge,
definisce le  modalità esecutive  e l'analisi  dei risultati dei
programmi di  controllo di qualità, tenendo conto delle seguenti
condizioni:

- sia  fatto riferimento  ai protocolli  standardizzati stabiliti
  dall'Istituto Superiore  di Sanità, ovvero, in caso di carenza
  a quelli predisposti dalla Giunta regionale;
- il  controllo di  qualità abbia  finalità di natura educativa
  tesa   al   conseguimento   generalizzato   di   una   migliore
  affidabilità   delle   analisi   ed   al   perfezionamento   e
  standardizzazione dei metodi delle stesse;
- siano utilizzati sieri a titolo sconosciuto;
- il controllo si articoli su cicli temporali predeterminati;
- l'elaborazione  dei dati  sia tesa  alla  evidenziazione  della
  qualità analitica  dei laboratori  ed a  quella dei metodi e/o
  strumenti utilizzati;
- siano     previsti  incontri  periodici  con  i  direttori  dei
  laboratori allo  scopo di  approfondire l'analisi dei risultati
  dei controlli di qualità.

CAPO V
Norme transitorie e finali

ARTICOLO 19
(Conferma delle autorizzazioni)

1. I  titolari di  laboratori di  analisi già autorizzati, entro
tre mesi  dall'entrata  in  vigore  del  regolamento  di  cui  al
precedente art.  7, comma  2, devono produrre - pena la decadenza
dell'autorizzazione -  domanda di  mantenimento in  esercizio del
laboratorio  nelle   sue  articolazioni,  nonchè  richiedere  la
classificazione funzionale a norma del precedente art. 3.

2. Ai  fini del  presente articolo  si applicano  le disposizioni
previste ai commi 2 - 3 - 4 e 5 del precedente art. 6.

3. Accertata  la sussistenza  dei requisiti  la Giunta  regionale
procede   alla    classificazione   ed    alla   conferma   della
autorizzazione.

4. Ove  non sussistono  tutti i requisiti, ad eccezione di quelli
previsti per il personale che devono essere posseduti all'atto di
presentazione della  domanda, la  Giunta  regionale,  sentita  la
commissione di  cui all'art. 11, può autorizzare il mantenimento
in esercizio e classifica il laboratorio.

5.  Per  quanto  concerne  la  dotazione  minima  di  tecnici  di
laboratorio   l'adeguamento    può   essere   conseguito   anche
utilizzando operatori  che,  alla  data  del  24  febbraio  1984,
abbiano svolto  negli  ultimi  cinque  anni  senza  soluzione  di
continuità le relative mansioni nella stessa struttura.

6. Per  quanto riguarda  il personale,  tutti i laboratori devono
adeguarsi alle  norme della  presente legge  entro il 24 febbraio
1989.

7. In fase di prima attuazione della presente legge, i laboratori
in possesso  di requisiti  superiori  ai  minimi  previsti  dalle
allegate tabelle  B, C e D possono chiedere, contestualmente alla
domanda di  conferma della  autorizzazione, di  essere ammessi ad
eseguire annualmente  un  numero  di  esami  superiore  a  quello
previsto dall'allegato A.

8. Per  i fini  di cui al precedente comma 7, la Giunta regionale
esaminate le  domande presentate  e sentita la commissione di cui
al precedente  art. 11, riferisce al Consiglio regionale il quale
adotta apposito  atto di indirizzo per la successiva attività di
conferma delle autorizzazioni da parte della Giunta regionale.

CAPO V
Norme transitorie e finali

ARTICOLO 20
(Copertura finanziaria)

1. Alle  spese per  il funzionamento  della  commissione  di  cui
all'art. 11,  sarà fatto  fronte per  l'esercizio  1988  con  le
disponibilità  previste  al  cap.  17100,  e  per  i  successivi
esercizi con legge di bilancio.

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

Firenze, 6 giugno 1988,

La presente  legge è  stata approvata dal Consiglio regionale il
26-4-1988 ed  è stata vistata dal Commissario del Governo il 30-
5-1988

ALLEGATO A
(Art. 4) - Numero massimo annuale di esami eseguibili

Laboratori generali di base                               100.000
Laboratori specialistici:
Endocrinologia e tossicologia farmacologia ed industriale  20.000
Ematologia e coagulazione                                  20.000
Microbiologia, immunologia e allergologia                  20.000
Citoistopatologia 6.000
Virologia                                                  10.000
Genetica                                                    5.000

ALLEGATO B
(Art. 4) - Dotazione strumentale minima

Strumentazione  comune   ai  laboratori   generali  di   base   o
specialistici

- banchi di lavoro;
- cappa chimica con aspiratore;
- armadi  per una  corretta conservazione  della vetreria  e  del
  reagentario;
- centrifuga;
- deionizzazione a disponibilità di H2o distillata;
- almeno  due   frigoriferi    di    capacità  sufficiente  alla
  conservazione di  reattivi termo-labili  e di  campioni, di cui
  uno fornito di congelatore a -25 gradi;
- bilancia analitica fino a 1 mgr. e bilancia tecnica;
- termostato;
- stufa a secco termoregolabile almeno fino a 250 gradi;
- bagnomaria termoregolabile e termometro di controllo;
- agitatore (Vortex);
- cronometro a timer.

Strumentazione aggiuntiva per i laboratori generali di base

- autoclave;
- centrifuga per i microematocriti;
- bagnomaria termoregolabile;
- pompa da vuoto ad acqua;
- ph metro;
- due microscopi binoculari di cui almeno uno con obiettivo 100 e
  con accessori atti ad effettuare esami, con contrasto di fase;
- fotometro  a fiamma  (o in  alternativa, un  potenziometro  con
  elettrodi specifici per Na + o K +);
- agglutinoscopio;
- apparecchio  semiautomatico per  la  determinazione  dei  tests
  emocoagulativi;
- contaglobuli elettronico;
- spettrofotometro   automatico    o    semiautomatico    per  la
  determinazione di esami di chimica - clinica;
- densitometro  per la  determinazione delle frazioni proteiche e
  relativi accessori.

Strumentazione  aggiuntiva   per  la  sezione  di  endocrinologia
aggregata al laboratorio generale (v nota)

Sezione endocrinologia
- Spettrofotometro  registratore a  banda stretta  (per tutte  le
  esigenze della  spettofotometria assoluta e per il controllo di
  purezza di alcuni standards primari);
- spettrofluorimetro;
- centrifuga refrigerata;

Inoltre, qualora  venga  effettuata  analisi  radioisotopiche  in
vitro:

- locali  con   sistemi  di  protezione  previsti  dalla  vigente
  legislazione sulla protezione dalla radiazioni ionizzanti;
- contatore gamma e-o beta;
- sistema  di raccolta  e di smaltimento del materiale radiattivo
  in decadimento  secondo quanto  stabilito  dalla  normativa  in
  materia;
- materiale di consumo (pipette, provette, ecc.) a perdere idoneo
  per l'esecuzione di esami radioisotopici in vitro;
- apparecchiature per il lavaggio e la decontaminazione.

Le sezioni  specialistiche aggregate  ai laboratori  generali  di
base possono  utilizzare apparecchiature  già  in  dotazione  al
laboratorio  generale,   o  alle  altre  sezioni,  ove  ciò  sia
consentito dal carico di lavoro complessivo.

Sezioni aggregate ai laboratori generali e laboratori specialisti
(v nota)

Endocrinologia e tossicologia farmacologica ed industriale

- spettrofotometro  registratore a  banda stretta  (per tutte  le
  esigenze della spettrofotometria assoluta e per il controllo di
  purezza di alcuni standards primari);
- spettrofluorimetro;
- cromatografo  in fase  gassosa o  liquida (non  previsto per la
  sezione che effettui solo esami di endocrinologia)
- centrifuga refrigerata;
- fotometro  ad assorbimento atomico (non previsto per la sezione
  che effettui solo esami di endocrinologia);

Inoltre, qualora  vengano effettuate  analisi radioisotopiche  in
vitro;

- locali  con   sistemi   di protezione  previsti  dalla  vigente
  legislazione sulla protezione dalle radiazioni ionizzanti;
- contatore gamma e-o beta;
- sistema  di raccolta e di smaltimento del materiale radioattivo
  in decadimento  secondo quanto  stabilito  dalla  normativa  in
  materia;
- materiale di consumo (pipette, provette, ecc.) a perdere idoneo
  per l'esecuzione di esami isotopici in vitro;
- apparecchiature per il lavaggio e la decontaminazione.

(NOTA)
Per la  presente tabella  e quelle  successive dell'all.  B è da
tener conto  della disposizione indicata nella precedente tabella
sezione di "Endocrinologia".

Ematologia e coagulazione
- agitatore del sangue intero;
- contatori  automatici basati  su un  sistema elettronico per la
  determinazione dei  sette  parametri  fondamentali  di  globuli
  rossi, globuli bianchi e piastrine;
- microscopio  binoculare con  possibilità  di  osservazione  in
  campo oscuro, a contrasto di fase e a fluorescenza;
- strumentazione  automatica o semiautomatica per lo studio della
  funzionalità  e  della  sintesi  dei  fattori  dei  meccanismi
  intrinseco   ed    estrinseco,   della    fibronolisi,    della
  funzionalità piastrinica e degli inibitori della coagulazione;
- strumentazione  e materiali  idonei per  lo studio degli enzimi
  eritrocitari;
- centrifuga refrigerata;

Microbiologia, immunologia e allergologia
- un  microscopio  con  possibilità  di  osservazioni  in  campo
  oscuro, a contrasto di fase e a fluorescenza;
- una centrifuga a testata multipla e una refrigerata;
- una cappa a flusso laminare verticale;
- un termostato per la coltura a pressione controllata di CO2;
- autoclave;
- agglutinoscopio;
- nefelometro;

Inoltre, qualora  vengano effettuate  analisi radioisotopiche  in
vitro specifiche per l'allergologia:

- locali  con sistemi  di    protezione  previsti  dalla  vigente
  legislazione sulla protezione dalle radiazioni ionizzanti;
- contatore gamma e-o beta;
- sistema  di raccolta o di smaltimento del materiale radioattivo
  in decadimento  secondo quanto  stabilito  dalla  normativa  in
  materia;
- materiale di consumo (pipette, provette, ecc.) a perdere idoneo
  per l'esecuzione di esami radioisotopici in vitro;
- apparecchiature per il lavaggio e la decontaminazione.

Citoistopatologia
- un microtomo;
- una stufa per inclusioni;
- sistema  adeguato per  la preparazione dell'inclusione e per le
  colorazioni citologiche ed istologiche fondamentali;
- microscopio  binoculrare con  possibilità di  osservazione  in
  campo oscuro, a contrasto di fase e a fluorescenza;
- una citocentrifuga;
- isoteca adeguata.

Virologia
- un microscopio rovesciato;
- un  microscopio binoculare  con possibilità di osservazione in
  campo oscuro, a contrasto di fase e a fluorescenza;
- un locale per stabulario;
- due incubatrici per uova embrionate;
- due termostati per coltura a pressione controllata di CO2;
- un'attrezzatura per coltura di cellule;
- un congelatore a - 20oC;
- un congelatore a - 70oC;
- autoclave;
- un dispositivo per filtrazione;
- eventuali  dispositivi    idonei  all'esecuzione  automatica  o
  semiautomatica   delle    principali   indagini    sierologiche
  (suggerito);
- cappa a flusso laminare verticale;
- cappa a flusso laminare orizzontale.

Genetica
- termostato per colture cellulari;
- centrifuga idonea per la preparazione del materiale cellulare;
- microscopio  a contrasto  di fase a fluorescenza attrezzato per
  microfotografie;
- attrezzature idonee per le colorazioni citogenetiche;
- attrezzature idonee per l'identificazione di markers genetici;
- coppa sterile a flusso laminare orizzontale;
- congelatore a - 20 gradi;
- autoclave.

ALLEGATO C
(Art. 4) - Locali minimi e caratteristiche

Locali dei laboratori generali di base e-o specialistici

- Un locale di attesa
- Uno    o    più  locali  per  le  attività  amministrative  e
  l'archiviazione dei dati analitici
- Distinti servizi igienici per il personale per gli utenti
- Uno o più locali di accettazione e di prelievo campioni
- Spazio    per  l'attrezzatura  necessaria  per  lavaggio  e  la
  sterilizzazione della vetreria
- Spazi per esecuzioni analitiche opportunamente modulati, con un
  locale separato  per l'effettuazione  di esami batteriologici e
  virologici, e  comunque non  inferiori a  mq.  12  per  ciascun
  operatore

Caratteristiche

Qualora oltre  al laboratorio di analisi, coesistano nella stessa
struttura edilizia più presidi sanitari, i locali possono essere
comuni purchè opportunamente dimensionati.

Per  ogni  sezione  specialistica  aggregata  ad  un  laboratorio
generale di  base deve essere altresì prevista la disponibilità
di locali per il lavoro analitico aventi superficie non inferiore
a  mq   20,  tenuto   conto  anche  degli  spazi  occupati  dalla
strumentazione comune a più sezioni.

Tutti i  locali devono  essere dotati di pavimentazione idonea ad
una  efficace  decontaminazione  da  inquinamenti  biologici  e-o
radioattivi nonchè idonei sistemi per il ricambio di aria.

ALLEGATO D
(Art. 4) - Organico minimo (v nota)

Laboratori generale e specialistici

- Un  direttore in possesso dei titoli professionali e abilitanti
  previsti dalla normativa statale vigente
- Un  collaboratore laureato  in medicina,  biologia o chimica Un
  tecnico di laboratorio diplomato
- Un ausiliario con mansioni esecutive
- Un addetto alle attività amministrative
- Quattro  dei cinque  addetti devono essere assunti con rapporto
  di lavoro subordinato.

Tale vincolo  non opera nel caso in cui si tratti di laureati che
abbiano la qualità di socio dell'istituzione sanitaria.

Sezioni specialistiche aggregate

- Un  responsabile  in  possesso  dei  requisiti  previsti  dalla
  normativa statale  vigente per  la direzione del corrispondente
  laboratorio specialistico.
- Uno stesso laureato può sovraintendere a non più di 2 sezioni
  specialistiche in rapporto al carico di lavoro.
- I  laureati in  medicina e chirurgia, biologia e chimica devono
  essere iscritti ai relativi ordini professionali.
- I  tecnici di  laboratorio devono essere in possesso dei titoli
  necessari  per   l'ammissione  al   concorso  di   tecnico   di
  laboratorio di cui al DM 30-1-1982 e successive modifiche.
- Nel  caso il  direttore non  sia un medico deve essere compreso
  fra i  collaboratori un  laureato in  medicina per le attività
  professionali di specifica competenza.
- Il  direttore,  il  collaboratore  laureato,    il  tecnico  di
  laboratorio diplomato  devono garantire  una presenza pari alle
  ore previste per il personale a tempo pieno dipendente del SSN
- Per  il personale  laureato detto  standard è assicurato anche
  con la presenza di professionisti a rapporto di lavoro o libero
  professionale a  tempo parziale, purchè complessivamente siano
  garantite le  ore di  lavoro corrispondenti e ciascun operatore
  presti attività per un numero di ore settimanali non inferiore
  alla metà  delle ore  previste per  il personale a tempo pieno
  del SSN.

ALLEGATO E
(Art. 7) - Articolazione attività di laboratorio

FASI

- Preparazione paziente
- Eventuali somministrazioni per prove funzionali
- Prelievo strumentale del campione
- Accettazione materiale biologico
- Preparazione campioni e loro trasporto
- Fornire  le istruzioni  necessarie, al  paziente  o  al  medico
  richiedente,  perchè   non  si  verifichino  interferenze  sul
  risultato degli esami
- Effettuazione  prelievo da  parte di  personale in possesso dei
  titoli professionali previsti dalla vigente normativa
- Collaborazione tra prelevatore e analista
- Controllo,  da parte  del prelevatore,  sui fattori che possono
  interferire sui risultati e sull' idoneità per la raccolta dei
  materiali utilizzati per i prelievi
- Consegna  diretta dei contenitori per la raccolta del materiale
  biologico  specialmente   se  sia  necessaria  l'  aggiunta  di
  sostanze che ne assicurino la conservazione e la sterilità

Analitica
- Garanzia  di efficienza tecnico - organizzativa del laboratorio
  fornita dal Direttore dello stesso
- Attivazione  di un  controllo di qualità interno di precisione
  sui principali parametri esaminati
- Controllo  di accuratezza  sui principali  parametri  esaminati
  utilizzando  campioni   a   titolo   noto   o   con   controlli
  interlaboratori

Post - analitica
- Rilevazione statistica dei prelievi e delle indagini effettuate
  anche  al   fine  di  consentire  la  verifica  di  criteri  di
  classificazione
- I referti delle analisi devono contenere la data del prelievo e
  dell' accettazione  del campione,  i risultati  conseguiti ed i
  relativi valori di riferimento.
- Il  referto o  la copia  dei risultati analitici provenienti da
  processi di  elaborazione  elettronica  dei  dati  deve  essere
  validata dal  Direttore del Laboratorio o di personale laureato
  abilitato facente parte dell' organico e da lui delegato
- Copia  dei risultati  analitici deve  essere conservata  in  un
  archivio del  Laboratorio per  un periodo  non inferiore  ad un
  anno e  per periodi  maggiori per  quei risultati  che  possono
  avere rilevanza  diagnostica  anche  a  distanza  di  anni,  se
  previsto dalla normativa vigente

ALLEGATO F
(art. 4) - Punti di prelievo (v nota)

(NOTA)
Il  materiale  biologico  prelevato  deve  essere  trasferito  in
laboratorio al  più presto  e, comunque, non oltre sei ore dalla
effettuazione del prelievo.

REQUISITI MINIMI
Locali
- un locale di attesa;
- un  locale di prelievo, dotato di parete e superfici lavabili e
  di pavimentazione  idonea ad  un efficace  decontaminazione  da
  inquinamenti biologici;
- un servizio igienico.

Attrezzature
- lettino;
- armadi per il contenimento del materiale di consumo;
- frigorifero;
- materiale di pronto soccorso;
- attrezzatura idonea al trasporto del materiale biologico.

Personale
- un  medico   o    un  infermiere professionale  con impegno  di
  collaborazione professionale  rapportato al carico di lavoro ed
  all'orario di apertura del Centro.

ALLEGATO G
(Art. 10) - Pubblicità

- Targhe apposte a fianco della porta d'ingresso dell'edificio in
  cui si svolge l'attività di analisi cliniche;
- pubblicazione  in giornali  quotidiani  e  periodici,  annuari,
  elenchi telefonici e guide cittadine;
- pubblicazione  in giornali e periodici destinati esclusivamente
  ai medici.  Per quanto  concerne detta forma di pubblicità, è
  consentito indicare  le specifiche prestazioni diagnostiche con
  la documentazione relativa alla strumentazione impiegata.

Limiti annunci pubblicitari
- la sede;
- le specialità esercitate;
- il recapito telefonico;
- l'orario di apertura al pubblico;
- il nominativo, i titoli di specializzazione e professionali del
  direttore.

ORGANIZZAZIONI PRIVATE
ASSISTENZA SANITARIA
CONTROLLI

