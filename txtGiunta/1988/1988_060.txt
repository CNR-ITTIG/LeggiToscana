Norme per la limitazione ed il recupero dei rifiuti.

Il Consiglio Regionale ha approvato il 12-7-1988
Il Commissario del Governo ha apposto il visto il 12-8-1988
Il Presidente  della Giunta  Regionale promulga la seguente legge
regionale:

ARTICOLO 1
(Finalità della legge)

1. La  Regione nell'ambito dei principi generali di cui all' art.
1 e delle competenze di cui all'art. 6 del DPR 10 settembre 1982,
n. 915,  promuove iniziative dirette a limitare la formazione dei
rifiuti,  a   favorire  la   riutilizzazione  degli   stessi  e/o
l'estrazione di materie utilizzabili e la produzione di energia.

ARTICOLO 2
(Iniziative volte  alla diminuzione dei rifiuti, al miglioramento
della loro qualità e al loro riutilizzo)

1. La  Regione opera  al fine  di  sostenere  iniziative  per  la
diminuzione della  quantità dei  rifiuti, per  il  miglioramento
della loro  qualità e  per il  loro  riutilizzo,  attraverso  le
seguenti principali modalità:

a) attiva ricerche in collaborazione con Università, Istituti di
   ricerca pubblici  e privati,  Associazioni  di  categoria  dei
   produttori per  lo studio e l'uso, nei processi produttivi, di
   tecnologie che diano luogo ad una riduzione delle quantità di
   rifiuti,  per   l'adozione  di   criteri  che   consentano  il
   prolungamento  del   periodo  d'uso  dei  prodotti  e  per  il
   miglioramento qualitativo dei rifiuti;
b) definisce  criteri  di  identificazione  delle  materie  prime
   secondarie, allo  scopo di favorirne la commercializzazione ed
   il reimpiego;
c) sostiene  i processi  organizzativi e  tecnici più  idonei  a
   determinare possibilità di riutilizzo dei rifiuti in forma di
   materie prime  secondarie e detta prescrizioni, ove opportuno,
   relativamente ai  processi tecnologici  idonei allo  scopo  di
   garantire che tale riutilizzo avvenga nel pieno rispetto delle
   compatibilità ambientali ed igienico - sanitarie;
d) detta  prescrizioni e  indirizzi e  sostiene le  iniziative di
   preselezione dei  rifiuti solidi  urbani ed  assimilabili agli
   urbani;
e) sostiene  le iniziative  economiche volte  alle finalità  del
   presente  articolo,   allo  scopo  di  incentivare  una  nuova
   imprenditorialità pubblica,  cooperativistica e  privata  nel
   settore e di favorire conseguenti opportunità occupazionali.

ARTICOLO 3
(Identificazione  delle  materie  prime  secondarie.  Sostegni  e
prescrizioni ai  processi idonei  alla loro produzione ed al loro
riutilizzo)

1. La  Giunta Regionale,  in attesa che lo Stato definisca quanto
indicato all'art.  4 lettera d) del DPR 10 settembre 1982 n. 915,
provvede ad elaborare con apposite deliberazioni primi criteri di
identificazione delle  materie  prime  secondarie  derivanti  dai
rifiuti, sentito  il Comitato Tecnico di cui all'art. 10 della LR
13 novembre  1984, n.  65 e,  ove opportuno,  il Comitato Tecnico
Regionale contro l'inquinamento atmosferico.

2. Tali  deliberazioni possono  avvenire  su  diretta  iniziativa
della  Giunta   regionale,  ovvero  su  iniziative  dei  soggetti
produttori,  preferibilmente   attraverso  proposte   delle  loro
organizzazioni  rappresentative.   Tali  proposte  devono  essere
corredate dalle  indicazioni utili  alle prescrizioni  di cui  al
comma  seguente.  La  Giunta  regionale  decide  in  merito  alle
relative  deliberazioni   entro  tre   mesi  dall'  arrivo  della
richiesta. Tale  termine  potrà  essere  motivatamente  superato
qualora l'istruttoria  comporti particolari complessità. In ogni
caso la  Giunta regionale  consulta, sulle  proprie  proposte,  i
soggetti interessati  dal punto  di vista  economico,  sociale  e
scientifico.

3. Le  deliberazioni relative ai criteri di identificazione delle
materie prime secondarie, di norma, contengono:

a) prescrizioni  relativamente  alle  caratteristiche  chimico  -
   fisiche che tali materiali devono rispettare;
b) quando  possibile ed  opportuno, indicazione dei comportamenti
   produttivi più  idonei a  consentire il  raggiungimento delle
   caratteristiche sopra indicate;
c) quando  possibile ed opportuno, prescrizioni ed indirizzi agli
   Enti  locali   di   comportamento   idonei   a   favorire   il
   raggiungimento  degli   obiettivi  di  cui  alla  lettera  a),
   particolarmente per  quanto attiene i limiti di accettabilità
   degli scarichi  nelle pubbliche  fognature ed  i criteri della
   pianificazione territoriale;
d) quando  necessario, prescrizioni relative alle caratteristiche
   tecniche necessarie  agli impianti idonei alla riutilizzazione
   delle materie prime secondarie;
e) modalità  e responsabilità  di  controllo  relativamente  al
   rispetto dei punti a) e d);
f) modalità  relative agli  obblighi informativi  a  carico  dei
   soggetti  produttori   e  riutilizzatori   di  materie   prime
   secondarie.

4. Le deliberazioni di cui al primo comma dovranno riguardare:

   I -  materiali derivanti dalla preselezione dei rifiuti solidi
      urbani  e   assimilabili  (in   via   prioritaria   saranno
      considerati: carte  da macero,  rottami di  vetro,  materie
      plastiche, alluminio);
 II  - materiali  derivanti dal  trattamento dei  rifiuti  solidi
      urbani  e   assimilabili  (in   via   prioritaria   saranno
      considerati:  ammendanti   organici,  altri  fertilizzanti,
      materiali combustibili);
III -  materiali derivanti  da   processi    produttivi  (in  via
      lavorazione  del   legno,  scarti   solidi   idonei   della
      lavorazione  conciaria,  scarti  solidi  della  lavorazione
      calzaturiera, scarti  della  lavorazione  tessile,  residui
      inerti  delle  attività  di  cava  e  di  miniera,  fanghi
      derivanti dalla lavorazione dei marmi e dei graniti, fanghi
      derivanti dalle  lavorazioni conciarie,  gessi derivanti da
      processi dell'industria chimica).

Per i  materiali appartenenti  alla prima  categoria non sarà di
norma necessario  definire il regime autorizzativo e di controllo
indicati ai  punti d),  e) ed  f) delle  deliberazioni di  cui al
primo comma.
Per i  materiali compresi  nella seconda  e  terza  categoria  il
regime autorizzativo  e di controllo di cui ai punti d), e) ed f)
delle stesse  deliberazioni sarà opportunamente differenziato in
relazione alla  valenza e complessità ambientale di ogni singolo
caso esaminato.

5. La  Giunta regionale  riferisce al  Consiglio in  merito  alle
deliberazioni assunte, entro il 30 giugno di ogni anno.

ARTICOLO 4
(Preselezione dei  rifiuti solidi  urbani  ed  assimilabili  agli
urbani)

1.  La   diminuzione  della   produzione  dei   rifiuti   tramite
preselezione dei rifiuti solidi urbani e dei rifiuti assimilabili
agli  urbani,   di  cui   al  punto   1.1.   delle   Disposizioni
Interministeriali di  prima applicazione  dell'art. 4  del DPR 10
settembre  1982,   n.  915,   è  componente  obbligatoria  delle
attività  di   smaltimento  dei  rifiuti  urbani  come  definite
all'art. 3 del DPR 10 settembre 1982, n. 915.

2. I Comuni esplicano il servizio direttamente o mediante aziende
municipalizzate  o   mediante  concessioni   a  enti  ed  imprese
specializzate.

3. L'attività  di preselezione deve concernere tutti i materiali
presenti nei  rifiuti per  i quali  sia possibile  organizzare la
preselezione ed  il riutilizzo  in  condizioni  di  economicità,
detratti  i  costi  promozionali  e  valutati  tutti  i  vantaggi
ambientali diretti ed indiretti. In ogni caso negli anni 1988-89-
90 le  attività di  preselezione devono  concernere  almeno  due
delle seguenti  materie prime secondarie: vetro, carta e cartoni,
alluminio,  plastiche,   rifiuti  vegetali   o  simili   ad  alta
componente organica utilizzabili direttamente nella produzione di
compost di elevata qualità.
Deve essere  comunque  effettuata  la  preselezione  dei  rifiuti
urbani pericolosi, ai sensi dell'art. 3 del DL 31 agosto 1987, n.
361, come convertito in legge 29 ottobre 1987, n. 441.

4. La  Giunta regionale aggiorna periodicamente, sulla base dello
stato dell'arte del recupero e delle condizioni del mercato delle
materie prime  secondarie, sentito il parere del Comitato Tecnico
Regionale di  cui all'art.  10 della  LR 13 novembre 1984, n. 65,
l'elenco dei  materiali di  cui al  precedente comma  e definisce
entro il  1990 ulteriori  obblighi ad  effettuare il  servizio di
preselezione.

5. I Comuni, entro sei mesi dall'entrata in vigore della presente
legge,  approvano   i  programmi  comunali  per  la  preselezione
relativi ad un arco temporale minimo di un triennio.

6. Le  Province verificano  la  rispondenza  dei  programmi  alle
finalità ed  alle  norme  della  presente  legge,  adottando  se
necessario disposizioni integrative e modificative.
Gli atti relativi costituiscono integrazione delle autorizzazioni
all'esercizio degli impianti di smaltimento dei rifiuti.

7. Nel provvedimento di autorizzazione alle discariche per inerti
di cui  al punto 4.2.3.1. delle Disposizioni Interministeriali di
prima applicazione dell'art. 4 del DPR 10 settembre 1982, n. 915,
i  Comuni   sono  tenuti  a  dettare  norme  sulle  modalità  di
realizzazione degli  impianti finalizzandone  la gestione  ad  un
facile prelievo  di materiali  inerti riciclabili.  Il riuso  dei
materiali opportunamente  selezionati e  stoccati  dovrà  essere
prioritariamente finalizzato  al recupero  delle aree degradate e
reso disponibile per la realizzazione di opere pubbliche.

ARTICOLO 5
(Preselezione dei  rifiuti solidi  urbani  ed  assimilabili  agli
urbani. Iniziative a individuazione specifica)

1. Nell'ambito  delle funzioni  di  cui  all'art.  4,  la  Giunta
regionale  ed   i  Comuni  assumono  iniziative  specificatamente
rivolte  a  particolari  situazioni,  caratterizzate  da  elevate
opportunità organizzative  nella preselezione dei rifiuti solidi
urbani.

2. La  Regione, le  Province ed i Comuni, nonchè tutti gli enti,
istituti, aziende o amministrazioni soggetti a vigilanza o tutela
della Regione,  delle Province  e dei  Comuni sono  tenuti, entro
dodici mesi  dall'entrata in  vigore della presente legge, a fare
uso, per  le proprie necessità e nella misura massima possibile,
di  carta   e  cartoni   prodotti  utilizzando   integralmente  o
prevalentemente  materie   prime  secondarie.   Tutti  gli   enti
suddetti,  entro  diciotto  mesi  dall'entrata  in  vigore  della
presente legge,  sono tenuti ad inviare alla Giunta regionale una
relazione contenente  la descrizione  dei risultati ottenuti ed i
programmi ulteriori.  In carenza  di  tale  adempimento  all'ente
inadempiente sarà  sospeso ogni eventuale contributo finanziario
regionale attinente alla materia dello smaltimento rifiuti.

3. Sulla  base di  tali esperienze,  entro il  31 agosto 1990, la
Giunta  regionale   presenterà  al  Consiglio  una  proposta  di
interventi per  un programma  poliennale di  sostegno all'uso  di
carta e  cartoni prodotti  integralmente  o  prevalentemente  con
materie prime secondarie.

4. La  Giunta regionale  promuove  intese  e  convenzioni  con  i
Provveditorati provinciali  agli studi  e con  le Amministrazioni
dello Stato  per incentivare  l'uso di  carta e  cartoni prodotti
integralmente o prevalentemente con materie prime secondarie.

5. I  Comuni appartenenti  a bacini  nei quali  siano in funzione
impianti di  selezione e/o  di compostaggio promuovono iniziative
per la raccolta ed il conferimento separati a tali impianti:

- dei  rifiuti provenienti dai mercati orto - floro - frutticoli,
  ittici e delle carni;
- dei rifiuti derivanti da attività di manutenzione dei giardini
  e di potatura delle piante;
- dei rifiuti a componente organica derivanti da mense, attività
  di ristorazione  e da  raccolta separata  dei rifiuti domestici
  con esclusione di quelli provenienti da presidi sanitari.

6. La  Giunta regionale,  su richiesta  dell'ente  preposto  alla
gestione  dell'impianto   di  selezione   e  compostaggio,   può
consentire con  propria deliberazione  l'invio  di  tali  rifiuti
all'impianto anche  da parte  di  Comuni  appartenenti  ad  altri
bacini, allo  scopo di qualificare la produzione del compost e di
elevarne la componente organica.

7. Qualora le iniziative di cui al comma 5 non siano attivate, il
Consiglio regionale, su proposta della Giunta, a decorrere dal 1o
gennaio 1990,  può con  proprio atto  prescriverle, in  forma di
integrazione al Piano regionale di smaltimento dei rifiuti.

8. La  Regione, le  Province ed i Comuni, nonchè tutti gli enti,
istituti, amministrazioni  o aziende  soggetti alla  tutela della
Regione,  delle   Province  e   dei  Comuni  assumono  iniziative
affinchè  nelle  loro  mense  non  vengano  utilizzati,  per  la
somministrazione degli  alimenti o  delle bevande,  contenitori e
stoviglie a  perdere. Tali iniziative sono comunicate alla Giunta
regionale la  quale, entro  il 31 dicembre 1989, ne fa oggetto di
specifica comunicazione al Consiglio regionale, proponendo se del
caso modalità maggiormente prescrittive.

9. I  Comuni interessati  da  particolari  attività  turistiche,
comportanti forti  incrementi nella  produzione  dei  rifiuti  in
determinate  stagioni,   predispongono,  ai  sensi  dell'art.  4,
iniziative particolari  per  la  preselezione  di  contenitori  a
perdere in  vetro, alluminio  e plastiche.  Nel caso  delle isole
dell'Arcipelago Toscano,  queste  iniziative  possono  godere  di
forme particolari di incentivazione, ai sensi dell' art. 9.

ARTICOLO 6
(Regolamenti comunali per i servizi di smaltimento di rifiuti)

1. Entro  sei mesi dall'entrata in vigore della presente legge, i
Comuni integrano  i regolamenti  per la disciplina dei servizi di
smaltimento dei  rifiuti approvati  ai sensi dell' art. 8 del DPR
10 settembre 1982, n. 915, con le norme necessarie per sviluppare
i servizi di preselezione dei rifiuti.

2. Tali norme, in base a quanto previsto dall'art. 6 lett. f) del
DPR 10  settembre 1982,  n. 915  devono corrispondere ai seguenti
principi:

a) prevedere  le modalità  e  l'organizzazione  dei  servizi  di
   preselezione dei rifiuti, sulla base delle condizioni locali e
   nel rispetto  di quanto  previsto dall'art.  4 della  presente
   legge indicando in particolare le frazioni dei rifiuti per cui
   deve essere  attivato il  servizio di  raccolta differenziata,
   anche limitatamente  a singole  categorie  di  produttori  dei
   rifiuti.
b) stabilire, in funzione delle caratteristiche degli impianti di
   smaltimento utilizzati,  le categorie  dei rifiuti provenienti
   dalle  attività   agricole,  artigianali,  commerciali  e  di
   servizi,  dichiarati  assimilabili  per  qualità  ai  rifiuti
   urbani  ai  sensi  dell'art.  2,  quarto  comma,  del  DPR  10
   settembre 1982,  n. 915, nonchè i criteri per l'assimilazione
   per quantità  prevista dallo  stesso articolo, sulla base del
   principio generale  di cui  la quantità  dei rifiuti prodotti
   considerata la superficie tassabile e l'entità della tariffa,
   non sia  tale da  causare un costo di smaltimento superiore al
   ricavo  derivante   dalla  applicazione  della  tassa  per  lo
   smaltimento dei rifiuti solidi urbani interni;
c) fissare  l'obbligo per  i produttori  dei  rifiuti  urbani  ed
   assimilabili di conferire ai servizi di preselezione i rifiuti
   per cui sia in funzione il servizio di raccolta differenziata;
d) prevedere l'organizzazione dei servizi di raccolta dei rifiuti
   urbani di  cui al  punto 1  del secondo comma dell' art. 2 del
   DPR 10  settembre 1982,  n. 915  (rifiuti urbani interni), con
   cadenza non inferiore a due volte la settimana;
e) prevedere  le norme  per assicurare  ai produttori  di rifiuti
   urbani abitanti  all'esterno dei perimetri in cui è istituito
   il servizio  di raccolta dei rifiuti urbani la possibilità di
   conferire i rifiuti presso impianti di smaltimento o centri di
   raccolta;
f) indicare  le modalità  per  l'effettuazione  dei  servizi  di
   conferimento e  smaltimento dei rifiuti urbani di cui al punto
   2 del  secondo comma dell'art. 2 del DPR 10 settembre 1982, n.
   915 (rifiuti urbani ingombranti);
g) prevedere  le modalità  per l'individuazione  delle aree dove
   viene svolto il servizio di raccolta e spazzamento dei rifiuti
   urbani di  cui al  punto 3,  del secondo comma dell'art. 2 del
   DPR 10  settembre 1982,  n. 915  (rifiuti urbani esterni), con
   particolare riferimento  alle spiagge  marittime,  lacuali  ed
   alle rive  dei  fiumi,  nonchè  alle  aree  soggette  ad  uso
   ricreativo  e   turistico,  stabilendo   l'organizzazione  del
   servizio.

ARTICOLO 7
(Misure  di   prevenzione  di   rischi  igienico  -  sanitari  ed
ambientali derivanti dai rifiuti)

1. Ai  sensi dell'art. 32, secondo comma, della legge 23 dicembre
1978,  n.  833,  nonchè  dell'art.  27, primo comma, lett. d)  e
dell'art. 83 del DPR 24  luglio 1977,  n.  616,  la Regione ed  i
Comuni  possono emanare disposizioni dirette a eliminare i rischi
igienico - sanitari derivanti dalla qualità dei rifiuti.

2. Tali  disposizioni  debbono  essere  rivolte  ad  eliminare  o
ridurre rischi igienico - sanitari accertati e dipendenti:

- dalla  intervenuta   acquisizione  di  elementi  di  conoscenza
  relativi alla tossicità e nocività del rifiuto;
- dalla  provata   impossibilità  di  innocuizzazione,  con  gli
  impianti  di  smaltimento  esistenti,  di  particolari  rifiuti
  prodotti;
- da  situazioni particolari  di  emergenza  nella  funzionalità
  degli impianti di smaltimento esistenti.

3. Le  disposizioni di  cui  al  primo  comma  possono  prevedere
termini anche  graduali  per  la  riduzione  o  eliminazione  dei
rifiuti intrattabili e dei prodotti da cui derivano.

ARTICOLO 8
(Azioni  per  favorire  la  collocazione  sui  mercati  di  merci
prodotte  integralmente   o  prevalentemente  con  materie  prime
secondarie)

1. La  Regione adotta iniziative per favorire la collocazione sui
mercati di  merci prodotte  integralmente o  prevalentemente  con
materie prime  secondarie. In  particolare valgono, con carattere
di priorità, le seguenti prescrizioni ed indirizzi:

a) la  Regione, nella realizzazione di opere pubbliche di propria
   competenza, nell'affidamento di opere pubbliche in concessione
   ad altri  enti o nell'espressione di pareri su opere pubbliche
   di competenza  di organismi  statali, favorisce  l'utilizzo di
   materiali inerti  e di  costruzione prodotti  integralmente  o
   parzialmente con  materie prime  secondarie, che abbiano avuto
   la identificazione di cui all'art. 3.
   A decorrere  dall'entrata in  vigore della  presente  legge  i
   capitolati di  appalto delle  opere pubbliche realizzate dalla
   Regione o  da enti di essa concessionari devono esplicitamente
   prevedere il  ricorso a  tali  materiali,  in  relazione  alla
   disponibilità degli stessi sul mercato regionale.
   Nel caso  di opere di competenza di organi statali, la Regione
   propone apposite convenzioni in materia;
   
b) la  Regione favorisce  l'utilizzo in agricoltura di ammendanti
   agricoli e  di altri  fertilizzanti derivanti  dalla  frazione
   organica selezionata  dei rifiuti  urbani o speciali idonei. A
   tale fine  la Regione  propone azioni coordinate di promozione
   al movimento cooperativo, alle associazioni di categoria degli
   agricoltori ed  alla Federazione  dei  Consorzi  agrari.  Tali
   azioni hanno  per oggetto, oltre alla promozione all'uso delle
   sostanze predette  anche la  messa a disposizione di incentivi
   per l'acquisto  di tecnologie  e di  macchinari  per  il  loro
   spandimento sui  terreni. La  Giunta regionale,  entro  il  31
   dicembre 1989,  presenta al Consiglio regionale i risultati di
   una  apposita   ricerca  relativa   alle  caratteristiche  del
   territorio agrario  e forestale,  ai processi di impoverimento
   organico  ed  alle  opportunità  di  utilizzo  di  ammendanti
   organici per  difendere il  territorio da  tali  processi  con
   particolare riferimento ai terreni del demanio regionale.

c) nell'ambito  dei finanziamenti  concessi ai  sensi della LR 26
   marzo  1984,  n.  19,  la  Regione  considera  prioritari  gli
   interventi di  risparmio energetico connessi al riutilizzo dei
   rifiuti o di parti di essi come combustibile alternativo.

ARTICOLO 9
(Programma regionale  per il  sostegno finanziario alle finalità
della presente legge)

1. Il  Consiglio regionale approva, su proposta della Giunta, con
cadenza  annuale   o  poliennale,   un  programma   di  incentivi
finalizzati a sostenere le azioni previste dalla presente legge.

2. Tale programma può prevedere:

a) incentivi  in  conto  capitale  a  enti  e  organizzazioni  di
   carattere scientifico  e a  soggetti economici per progetti di
   ricerca e/o progetti dimostrativi di tecnologie innovative nel
   riutilizzo dei rifiuti, o di parti di essi, come materie prime
   secondarie. Tali  incentivi non  possono superare il 30% della
   spesa  indicata   dal  preventivo   di  progetto  e  non  sono
   cumulabili con  altre forme di finanziamento pubblico. In caso
   di concorrente  disponibilità di  analoghi  finanziamenti  da
   parte dello Stato, il programma regionale, ove più opportuno,
   definisce in  via  prioritaria  le  richieste  agli  organismi
   statali competenti;

b) incentivi  in conto  capitale, di  norma non  superiori al 30%
   della  spesa   ammessa,  per  la  realizzazione  delle  azioni
   previste agli artt. 4, 5 e 8, lett. b). Tali incentivi possono
   essere concessi  solo in relazione al particolare interesse ed
   alla  particolare   efficacia  ed  originalità  dei  progetti
   presentati  ed   alla  condizione   che  si  dimostri  che  le
   iniziative  proposte  riescano  a  realizzare,  in  condizioni
   normali, situazioni  di equilibrio  o di  vantaggio economico,
   senza alcuna  reiterazione di  contributi  esterni.  Programmi
   specifici relativi  al servizio  nelle isole  sono oggetto  di
   particolari incentivazioni;

c) incentivi  in conto  capitale, di  norma non  superiori al 30%
   della spesa  ammessa, per la promozione, secondo la disciplina
   recata dalla  normativa regionale in materia, di esperienze di
   nuova occupazione  di tipo  cooperativo  connesse  con  quanto
   previsto agli artt. 4, 5 e 8, lett. b). Tali incentivi possono
   essere concessi  solo in  relazione a programmi che dimostrino
   la  possibilità   di  raggiungere   obiettivi  economici   ed
   occupazionali  positivi,   senza   alcuna   reiterazione   del
   contributo concesso.

3. In  ogni  caso,  qualora  le  azioni  proposte  comportino  un
beneficio dal  punto di vista del servizio di smaltimento rifiuti
di un  determinato Comune  o bacino,  deve essere  evidenziato il
rapporto economico  e/o le  forme di  incentivazione realizzate o
realizzabili a carico dell'ente o del soggetto privato incaricato
di tale servizio.

ARTICOLO 10
(Costituzione della  Agenzia regionale per la commercializzazione
delle materie prime secondarie)

1. Nel  quadro delle  iniziative volte a limitare, ai sensi dell'
art. 6,  quarto comma,  del DPR  10 settembre  1982, n.  915,  la
formazione di rifiuti, a favorirne il riciclo, la riutilizzazione
e l'estrazione  di materie utilizzabili e di energia, nonchè per
gli scopi  indicati al  punto 0.4.  della deliberazione 27 luglio
1984 del  Comitato Interministeriale di cui all'art. 5 del DPR 10
settembre 1982,  n. 915,  la Regione  promuove  l'istituzione  di
un'Agenzia  regionale,   costituita  in  forma  di  SpA,  per  il
perseguimento dei seguenti scopi:

a) promozione  della ricerca  finalizzata  alla  sostituzione  di
   cicli inquinanti  e della  relativa  assistenza  tecnica  alle
   imprese;
b) promozione    della      commercializzazione    delle  materie
   riutilizzabili risultanti  dai processi  di riciclaggio  e  di
   preselezione dei rifiuti.

2. L'Agenzia  sarà costituita  in forma di Società per Azioni a
prevalente partecipazione  della Regione  e degli Enti locali, ai
sensi degli  artt. 57  e 59  dello Statuto  e a norma degli artt.
2325 e  segg.  del  Codice  Civile,  alle  condizioni  e  con  la
procedura dei commi seguenti.

3. La  Giunta regionale  riferisce al  Consiglio entro  tre  mesi
dall'entrata in  vigore della  presente  legge,  in  ordine  alla
disponibilità a partecipare all'iniziativa da parte degli enti o
delle aziende  pubbliche che  effettuano i servizi di smaltimento
di rifiuti,  delle Camere  di Commercio, Industria, Artigianato e
Agricoltura  della   Regione  e  delle  loro  strutture  tecniche
operanti  nel   settore,  delle  associazioni  di  categoria  dei
soggetti economici  interessati. La  Giunta regionale  predispone
una proposta di apposita convenzione con i soggetti suddetti.

4. Il Consiglio regionale approva la convenzione e stabilisce con
legge la  partecipazione della  Regione  alla  Società,  nonchè
l'ammontare delle  azioni da  sottoscrivere, a  condizione che la
convenzione preveda, fra l'altro:

a) criteri  di composizione  del Consiglio di Amministrazione che
   assicurino un'adeguata rappresentanza degli amministratori e/o
   tecnici delle  aziende municipalizzate  della  Toscana  e  dei
   consorzi fra  Comuni che  svolgono il  servizio di smaltimento
   dei rifiuti;
b) la  partecipazione alla  Società da  parte dei  vari soggetti
   interessati in  forme tali  da garantire  un capitale  sociale
   iniziale non inferiore a due miliardi di lire;
c) la  facoltà di  nomina, da parte della Regione, del direttore
   generale della Società;
d) l'autorizzazione  preventiva del  Consiglio di Amministrazione
   della Società al trasferimento delle azioni, fermo il diritto
   di prelazione  da parte dei soci, a soggetti economici privati
   che  presentino   adeguate  garanzie  economiche,  tecniche  e
   professionali come  produttori o utilizzatori di materie prime
   secondarie;
e) "limitazione  del diritto  di opzione  dei soci  fondatori, in
   sede di aumento di capitale, a una quota non superiore all'85%
   delle  nuove   emissioni,   ferma   comunque   la   prevalente
   partecipazione della Regione e degli Enti locali";
f) la  esplicitazione  degli  scopi  sociali  in  conformità  ai
   seguenti indirizzi:
   - promozione dell'uso del combustibile alternativo;
   - promozione     dell'uso  del  compost  e  dei  fertilizzanti
     organici, derivanti dalla frazione organica dei rifiuti;
   - promozione  di tutte  le iniziative  atte  a  facilitare  la
     commercializzazione delle materie risultanti dai processi di
     preselezione e di riciclaggio dei rifiuti;
   - promozione      e        partecipazione  ad  iniziative  per
     l'individuazione e  la sperimentazione  di tecnologie  e  di
     procedure  atte  a  ridurre  la  produzione  di  rifiuti,  a
     facilitare il  riutilizzo di  frazioni normalmente  presenti
     nei rifiuti,  ad  assicurare  un  idoneo  smaltimento  delle
     frazioni dei  rifiuti non recuperabili ed in particolare dei
     rifiuti tossici e nocivi;
g) la  precisazione delle   seguenti  modalità  operative  dell'
   Agenzia:
   - stipula  diretta dei  contratti  di  vendita  delle  materie
     seconde, dietro procura delle aziende produttrici;
   - pubblicazione  di  bollettini  periodici  sui  flussi  delle
     materie seconde, con particolare riferimento alle quantità,
     alle caratteristiche  fisico -  chimiche e merceologiche, ai
     prezzi correnti ed ai siti di produzione e di utilizzo;
   - invio,  su richiesta  delle singole aziende, di avvisi circa
     la possibilità di collocamento dei singoli rifiuti;
   - l'indicazione  dei criteri  di determinazione del contributo
     da corrispondere  da parte  delle  aziende  che  beneficiano
     dell'assistenza tecnica dell'Agenzia.
   
ARTICOLO 11
(Istituzione del Catasto regionale)

1. E'  istituito presso  la Giunta regionale il Catasto regionale
dei rifiuti  ai sensi  dell'art. 6,  comma e)  ed f)  del DPR  10
settembre 1982, n. 915.

2. Il Catasto ha lo scopo di:

a) censire  la produzione  dei rifiuti, così come definiti dall'
   art. 2  del DPR  10 settembre 1982, n. 915, dal punto di vista
   della loro qualità, quantità, trasporto, destinazione finale
   e forma  di smaltimento,  effettuando  i  necessari  controlli
   incrociati;
b) denominare  e   catalogare   i   rifiuti  in  base  alle  loro
   caratteristiche;
c) agevolare  il controllo dei movimenti e delle destinazioni dei
   rifiuti;
d) censire  le materie  prime secondarie  e catalogarle  in  modo
   sistematico;
e) favorire   la    diffusione  di  informazioni  concernenti  la
   disponibilità di  materie prime  secondarie e  la domanda  di
   materie prima secondarie da parte di riutilizzatori;
f) censire gli impianti di trattamento e di stoccaggio temporaneo
   e  definitivo,   in  relazione  alle  tecnologie  usate,  alla
   potenzialità tecnica  e volumetrica,  alla data di entrata in
   esercizio;
g) censire  gli enti  e le  imprese che, a qualsiasi titolo, sono
   autorizzati a  svolgere una  o più  attività ai  sensi dell'
   art. I del DPR 10 settembre 1982, n. 915;
h) censire le aree inquinate soggette a bonifica di cui all' art.
   5 della legge 29 ottobre 1987, n. 441;
i) censire  i dati  relativi all'organizzazione  dei  servizi  di
   smaltimento dei rifiuti;
l) censire  i dati  relativi alle  attività di  preselezione dei
   rifiuti solidi urbani e dei rifiuti assimilabili agli urbani;
m) organizzare  in forma  unitaria la  gestione dei dati relativi
   alle conoscenze su elencate.

3. La  Giunta regionale  entro sei  mesi dall'approvazione  della
presente legge,  sentito il  Comitato Tecnico  di cui all'art. 10
della LR  13 novembre  1984, n. 65, definisce l'organizzazione ed
il funzionamento del Catasto tramite apposita deliberazione.

4. La Giunta regionale può decidere forme di organizzazione e di
gestione tecnica  del Catasto  regionale dei rifiuti, avvalendosi
della collaborazione dell'Agenzia regionale di cui all'art. 10.

5. Agli  effetti  della  disponibilità  dei  dati  afferenti  al
Catasto regionale  dei rifiuti,  del loro  aggiornamento e  della
loro  organizzazione   sistematica,  la   Giunta  regionale  può
stipulare specifiche  intese  con  il  sistema  delle  Camere  di
Commercio,  Industria   e  Artigianato   della  Regione  Toscana,
avvalendosi della loro collaborazione.

ARTICOLO 12
(Obblighi informativi)

1. Gli  enti e  le imprese  che, ai  sensi degli  artt. 3, quarto
comma;   8, terzo  comma;  11 secondo comma, del DPR 10 settembre
1982, n.  915, hanno  obblighi di  carattere informativo,  devono
trasmettere in  copia le  relative informazioni presso il Catasto
regionale dei  rifiuti, a  partire dagli adempimenti previsti per
l'anno 1989.

2. I Comuni trasmettono alla Regione ogni anno, entro la fine del
mese di  febbraio, le informazioni richieste ai sensi del secondo
comma dell'art.  8 del  DPR 10 settembre 1982, n. 915 secondo uno
schema che  la Giunta  regionale provvede  ad inviare entro il 31
dicembre 1988.

3. E'  competenza delle  Province inviare  annualmente al Catasto
regionale le  informazioni inerenti l'esercizio delle funzioni di
cui all'art.  7 della  LR 13 novembre 1984, n. 65, come integrato
dal sesto comma dell'art. 4 della presente legge.

4. E'  competenza della  Regione fornire al Catasto regionale dei
rifiuti  tutte   le  informazioni  relative  all'esercizio  delle
funzioni di cui all'art. 3/bis del DL 31 agosto 1987, n. 361 come
convertito in legge 29 ottobre 1987, n. 441.

ARTICOLO 13
(Norme finanziarie)

1. Per  l'esercizio 1988  cessano gli interventi finanziari della
Regione previsti  dall'art. 2  della LR  29 ottobre  1983, n. 70,
fatti salvi  gli  interventi  già  autorizzati  ai  sensi  della
predetta legge,  e per  ottenere i  quali sia stato presentato da
parte dei  soggetti beneficiari,  di cui  al medesimo  art. 2, il
progetto esecutivo  dell'opera da realizzare, corredato dei piani
finanziari  relativi  alla  costruzione  e  alla  gestione  della
stessa.

2. Le  residue disponibilità  del fondo  di cui all'art. 5 primo
comma,  della   LR  29  ottobre  1983,  n.  70  accertate  in  L.
4.054.300.000 sono  utilizzate per  il finanziamento  delle spese
derivanti, nell'esercizio  1988, dall'art. 2 e dall' art. 9 della
presente legge.

3. La legge di assestamento del bilancio 1988 adotterà le misure
necessarie all'utilizzo della somma di cui al comma precedente.

4. Agli oneri per i successivi esercizi si farà fronte con legge
di bilancio  anche utilizzando,  in tutto  o in parte, a modifica
dell'art. 5,  comma secondo  della LR  29 ottobre  1983, n. 70, i
rimborsi da parte dei Comuni previsti dall'art. 2, comma secondo,
della medesima legge.

ARTICOLO 14
(Comitati per la gestione dei piani di bacino)

1. Al fine di garantire un costante confronto delle esperienze di
organizzazione dei  servizi di smaltimento di rifiuti, nonchè la
coerenza degli interventi di gestione con le scelte effettuate in
sede di  pianificazione regionale,  sono istituiti i Comitati per
la gestione  dei piani  di bacino  di cui  all'art. 2 della LR 13
novembre 1984, n. 65.

2. Il Comitato del bacino è composto:

- dai  Sindaci dei  Comuni compresi  nel piano  di bacino, o loro
  delegati scelti tra gli amministratori ed i tecnici dei Comuni,
  dei  loro   Consorzi  e   delle  aziende   municipalizzate  che
  effettuano i servizi di smaltimento dei rifiuti.

Il  Comitato   è  presieduto   dal  Presidente  della  Provincia
maggiormente interessata  per territori, o da un Assessore da lui
delegato.

3. Il  Comitato opera  verifiche nel  campo di tutte le attività
connesse all'attuazione del piano di bacino ed all'organizzazione
dei servizi  di smaltimento  dei rifiuti;    svolge  funzioni  di
coordinamento per  la ripartizione dei costi di investimento e di
gestione e  per la  realizzazione e  conduzione  degli  impianti;
propone scelte  tecniche ai  Comuni per  il  miglioramento  della
organizzazione dei  servizi di smaltimento e formula proposte per
l'adeguamento del piano regionale.

4. La  Giunta regionale,  sentito il  Comitato di cui all'art. 10
della LR 13 novembre 1984, n. 65, valuta le proposte dei Comitati
per la  gestione dei  piani di  bacino, adottando  se del  caso i
conseguenti atti deliberativi e propositivi.

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

La presente  legge è  stata approvata dal Consiglio Regionale il
12-7-1988 ed  è stata vistata dal Commissario del Governo il 12-
8-1988



RIFIUTI

