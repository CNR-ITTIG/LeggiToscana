Modifiche ed  integrazioni legislative  alla LR 36/80. Disciplina
transitoria per la coltivazione di cave e torbiere.

Il Consiglio Regionale ha approvato il 26-7-88
Il Commissario del Governo ha apposto il visto il 27-8-1988
Il Presidente  della Giunta  Regionale promulga la seguente legge
regionale:

ARTICOLO 1

Sono introdotte  nella LR  30 aprile 1980 n. 36 le modifiche e le
integrazioni di  cui agli  articoli  seguenti,  applicabili  alla
coltivazione dei  materiali di  seconda categoria di cui all'art.
2, comma secondo, del RD 29 luglio 1927, n. 1443.

ARTICOLO 2

Nel secondo  comma dell'art.  4 della  LR 30  aprile 1980, n. 36,
dopo la parola "coltivazione" sono aggiunte le parole:

   "redatto da  un ingegnere  minerario o  civile o  da un perito
   minerario abilitati all'esercizio della professione".
   
Alla lettera  a) dell'art.  4 della LR 30 aprile 1980 n. 36, dopo
la parola "relazione" sono aggiunte le parole:

   "redatta da  un geologo  o da un ingegnere minerario abilitati
   all'esercizio della professione".
   
Al termine  della lettera  a) dell'art. 4 della LR 30 aprile 1980
n. 36, sono aggiunti i seguenti periodi:

   "Tale  relazione   deve  sviluppare,  inoltre,  l'esame  della
   tettonica  del  giacimento  in  coltivazione,  evidenziando  i
   sistemi principali di fratturazione e la eventuale presenza di
   faglie e  di litoclasi  di particolare entità. Per le cave di
   marmo e  pietre da  taglio la cartografia è completata da una
   carta delle  fratture, realizzata  su planimetria  in scala 1:
   500, ove  è riportato  l'andamento -  direzione ed  angolo di
   immersione - delle principali fratture rilevate".
   
Al termine  della lettera  e) dell'art. 4 della LR 30 aprile 1980
n. 36, sono aggiunti i seguenti periodi:

   "In tale  relazione deve  essere descritto in modo dettagliato
   il sistema di coltivazione principale adottato e gli eventuali
   sistemi  integrativi   con  particolare  evidenziazione  della
   manodopera -  numero e  professionalità -  e  dei  macchinari
   impiegati. Quando  la coltivazione  venga condotta  a gradoni,
   questi devono  avere caratteristiche  - altezza,  larghezza  e
   pendenza della  scarpata - calcolate in base alla natura della
   roccia, alla situazione giacimentologica e strutturale nonchè
   alle  esigenze  di  sicurezza  in  relazione  alle  necessità
   pratiche della  escavazione. Le  dimensioni dei gradoni devono
   essere preventivamente specificate.
   I macchinari  e le attrezzature impiegate, ove non interessati
   già a  norme omologative,  devono possedere certificazione di
   rispondenza alla vigente normativa di sicurezza, rilasciata da
   professionista qualificato.  Ciascuna macchina  deve  comunque
   essere  corredata   da  un  manuale  d'uso,  nel  quale  siano
   chiaramente  indicate   le  corrette   operazioni  e   manovre
   consentive con  la macchina  stessa, nonchè  i requisiti  del
   personale abilitato  all'impiego. Si devono precisare anche le
   particolari modalità d'uso dei macchinari mobili che di volta
   in volta  operano in  situazioni diverse.  I macchinari  e  le
   attrezzature sono  sottoposti a controlli da parte dei servizi
   competenti.
   Il direttore  dei lavori  deve provvedere a fissare scadenze e
   modalità per la manutenzione di ogni macchinario";
   
La lettera  g) dell'art.  4 della  LR 30  aprile 1980  n. 36,  è
sostituita dalla seguente:

   "la designazione di un tecnico qualificato quale direttore dei
   lavori. Per  tecnico qualificato  si intende  l'ingegnere o il
   perito minerario abilitati all'esercizio della professione.
   
   Le imprese  che occupano  un numero  uguale o  superiore a  35
   unità lavorative  devono avere  nel loro  organico,  a  tempo
   pieno, un  direttore dei lavori con la qualifica professionale
   precedentemente indicata. In ogni caso, ciascun professionista
   può esplicare  la direzione  dei lavori  per un  massimo di 5
   imprese che  non impieghino complessivamente più di 35 unità
   lavorative. Le  cave in  esercizio,  a  norma  del  successivo
   articolo 11,  devono adeguarsi a quanto sopra disposto entro e
   non oltre  il  termine  massimo  di  un  anno  per  quelle  in
   sotterraneo e  di  due  anni  per  le  altre,  dalla  data  di
   pubblicazione della presente legge.
   
   In deroga a quanto disposto in precedenza, per le cave a cielo
   aperto che  impiegano  complessivamente  mendo  di  35  unità
   lavorative, i geologi, i periti industriali ed i geometri che,
   all'entrata in  vigore della  presente legge,  risultino  aver
   esercitata la  funzione di  direttore dei lavori da almeno due
   anni,  possono  continuare  nell'esercizio  di  tale  funzione
   subordinatamente all'obbligo  di frequenza  di specifici corsi
   di aggiornamento e superamento della relativa verifica finale.
   Tali corsi saranno organizzati  dalla Regione direttamente e/o
   attraverso gli  Enti delegati  all'esercizio delle funzioni in
   materia di  formazione professionale,  entro  sei  mesi  dalla
   entrata in vigore della presente legge".
   
ARTICOLO 3

Dopo l'art.  4 della  LR 30  aprile 1980  n. 36  è  aggiunto  il
seguente articolo:

   "Art. 4 bis
   
   E' fatto  obbligo di presentare, con frequenza biennale, piani
   intermedi  di   coltivazione  che   illustrino  lo   stato  di
   avanzamento dei lavori.
   
   Eventuali  varianti   al  progetto  iniziale  devono  ottenere
   specifica preventiva  autorizzazione. In tal caso il Comune si
   pronuncia sulla  variante al progetto iniziale entro 90 giorni
   dalla presentazione  della stessa. In mancanza di decisioni da
   parte del Comune, trascorso il termine di 90 giorni, l'istanza
   si intende accolta.
   
   L'introduzione di  macchine e  procedimenti produttivi diversi
   da quelli  autorizzati deve  essere notificata al Comune ed al
   competente Servizio  di Prevenzione,  Igiene e  Sicurezza  nei
   Luoghi di Lavoro della USL".
   
ARTICOLO 4

Il primo comma dell'art. 6 della LR 30 aprile 1980 n. 36 è così
modificato:

   "Entro 90  giorni dalla  domanda dell'interessato,  il  Comune
   rilascia l'autorizzazione,  con validità  massima di 20 anni,
   dopo aver acquisito il parere della Commissione Tecnica di cui
   al successivo art. 6 bis".
   
ARTICOLO 5

Dopo l'art.  6 della  LR 30  aprile 1980  n. 36,  è aggiunto  il
seguente art. 6 bis.

   "Art. 6 bis.
   
   La Commissione  di cui  all'art. 6  è istituita  dai  singoli
   Comuni.
   
   I Comuni  associati a  norma della LR 24/3/1986, n. 12 possono
   in alternativa istituire una Commissione unica.
   
   Nel caso  di Comuni  singoli la  Commissione è  composta come
   segue:
   
   - Il Sindaco o suo delegato, che la presiede;
   - un  funzionario tecnico del Servizio di Prevenzione Igiene e
     Sicurezza  nei  Luoghi  di  Lavoro  della  Unità  Sanitaria
     Locale;
   - un funzionario del Genio Civile della Regione Toscana;
   - un funzionario dell'Ufficio Tecnico comunale preposto.
   
   Nel caso  di Comuni  associati la Commissione è composta come
   segue:
   
   - il  Presidente dell'Associazione  o  suo  delegato,  che  la
     presiede;
   - il Sindaco competente per territorio o suo delegato;
   - un funzionario tecnico del Servizio di Prevenzione, Igiene e
     Sicurezza nei Luoghi di Lavoro dell'Unità Sanitaria Locale;
   - un funzionario del Genio Civile della Regione Toscana;
   - un  funzionario dell'Ufficio Tecnico dell'Associazione o del
     singolo Comune;
   
   I Comuni  facenti parte  di Comunità Montane istituiscono una
   Commissione unica composta come segue:
   
   - Il Presidente della Comunità Montana o suo delegato, che la
     presiede;
   - Il Sindaco competente per territorio o suo delegato;
   - un funzionario tecnico del Servizio di Prevenzione, Igiene e
     Sicurezza  nei  Luoghi  di  Lavoro  della  Unità  Sanitaria
     Locale;
   - un funzionario del Genio Civile della Regione Toscana;
   - un  funzionario dell'Ufficio Tecnico della Comunità Montana
     o del singolo Comune."

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge è  stata approvata dal Consiglio Regionale il
26-7-88 ed  è stata vistata dal Commissario del Governo il 27-8-
1988.



ATTIVITA' ESTRATTIVE

