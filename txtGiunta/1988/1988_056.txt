Disciplina per  il ricorso alle Cooperative da parte dei Comuni e
delle USL per gli interventi di servizi sociali.

Il Consiglio Regionale ha approvato il 28-6-1988
Il Commissario del Governo ha apposto il visto il 30-7-1988
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. In  attuazione dell'art.  45 della  Costituzione e dell'art. 4
dello Statuto,  la  Regione  Toscana  riconosce  il  ruolo  della
cooperazione a carattere di mutualità e senza fini di lucro, che
istituzionalmente  opera   nel  settore   dei  servizi   socio  -
assistenziali.

2. Per  fini di  cui al  precedente  comma  è  istituito  l'albo
regionale delle  cooperative aventi  sede legale  nel  territorio
della Regione  Toscana, le  quali presentino i seguenti requisiti
di idoneità:

a) effettiva  autonomia organizzativa,    ed  imprenditorialità,
   risultati della  consistenza patrimoniale  della cooperativa e
   delle attrezzature a disposizione;
b) esperienza  acquisita dagli  operatori nel  campo dei  servizi
   sociali   evidenziabile   attraverso   la   presentazione   di
   curriculum    documentato     conformemente    alle    vigenti
   disposizioni;
c) regolarità dell'assunzione dei soci lavoratori o dipendenti e
   del rapporto  con gli  istituti previdenziali ed assicurativi,
   rispetto dei diritti dei soci lavoratori e dei dipendenti, con
   riferimento, almeno  per la  parte retributiva,  ai  contratti
   collettivi del settore o similari;
d) dimostrazioni  sulla  qualità  dei  servizi  erogabili,  come
   garanzia di rispetto dei criteri previsti nella programmazione
   e nell'organizzazione delle attività indicate nelle direttive
   emanate nel settore da parte dei Comuni, nonchè dal Consiglio
   regionale ai sensi del successivo art. 5.

3. Le  cooperative  possono  richiedere  l'iscrizione  all'  albo
regionale, trascorso un anno dalla loro costituzione.

ARTICOLO 2
(Effetti dell'iscrizione all'Albo Regionale)

1. L'iscrizione  all'albo regionale  è condizione necessaria per
lo stabilirsi di rapporti convenzionali con le USL e con i Comuni
in materia di servizi socio - assistenziali.

2. Le cooperative iscritte all'Albo regionale partecipano in sede
locale alle conferenze di organizzazione ed alle altre iniziative
di consultazione previste dalle leggi che disciplinano il settore
sociale.

3.  La   Regione,  in  sede  consultiva,  sente  le  associazioni
rappresentative a livello regionale.

4.  Le  cooperative,  iscritte  all'Albo  regionale  possono  far
partecipare ai  corsi di  formazione  ed  aggiornamento  promossi
dalla Regione  Toscana, i  soci lavoratori  e  dipendenti  previa
partecipazione alle spese.

ARTICOLO 3
(Iscrizione all'Albo Regionale)

1. La  domanda di  iscrizione all'Albo  Regionale  è  presentata
dalla cooperativa alla Provincia nel cui territorio essa ha posto
la propria sede legale.

2. La domanda deve essere corredata dei seguenti documenti:

a) statuto,
b) atto costitutivo,
c) certificati comprovanti le iscrizioni previste per legge,
d) relazione da cui risulti: - tipologia delle attività svolte e
   di quelle  in corso,  - area  geografica di interventi, - anno
   della costituzione,  - produzione ed attività scientifiche di
   ricerca  e   di  formazione,   -  dotazione  di  attrezzature,
   strumenti ed immobili (in proprietà, affitto, uso),
e) elenco nominativo dei soci e dei dipendenti da impegnare nelle
   attività di  servizio in  cui sia  specificato: -  titolo  di
   studio, -  attestati di  frequenza ai  corsi di  formazione ed
   aggiornamento e  di eventuali  tirocini,  -  attività  svolte
   negli  ultimi   tre  anni,   -  pubblicazione   ed   attività
   scientifiche e di ricerca,
f) dimostrazione  che il  numero dei  dipendenti  non  superi  il
   numero dei soci.

3. La  Provincia trasmette  alla Giunta regionale entro 60 giorni
dal  ricevimento,   la  domanda   corredata  dal  proprio  parere
favorevole o sfavorevole alla iscrizione all'Albo regionale.

4.  L'iscrizione   all'albo  è  disposta  entro  60  giorni  dal
ricevimento della domanda con decreto del Presidente della Giunta
regionale.

5. L'albo  regionale delle  cooperative è annualmente pubblicato
sul Bollettino  Ufficiale della  Regione, il  quale  dà  notizia
delle singole variazioni che intervengono nel corso dell'anno.

6.  La  revoca  dell'iscrizione  all'Albo  regionale  avviene  su
proposta della  USL o  del Comune alla Provincia in ogni tempo al
venir meno  di uno dei requisiti di cui al 2o comma dell'art. 1 e
dei punti  e) e f) dell'art. 3 o comunque per fatti conclamati di
carenza.

7. Per l'istruttoria delle domande di iscrizione, così come pure
per la  revoca della  medesima, la  Provincia, ove non sia ancora
dotata di propri uffici, adempie con le modalità di cui all'art.
4, punto  2 della  LR 17  ottobre 1983,  n.  69;    allorchè  la
proposta di  revoca provenga  da una  USL,  la  Provincia  dovrà
avvalersi dei servizi di una USL diversa da quella proponente.

ARTICOLO 4
(Relazione annuale)

1.  La   Provincia  organizza   una  conferenza  annuale  con  la
partecipazione delle USL, dei Comuni e delle Cooperative operanti
nella zona.

2. Al  fine della  predisposizione  della  relazione  di  cui  al
successivo comma  3, la  relazione dovrà  contenere elementi  di
valutazione sullo  svolgimento dei  rapporti  convenzionali,  con
particolare riferimento  agli obiettivi  fissati dai  programmi e
alla qualità delle prestazioni.

3. La  Provincia trasmette  alla Giunta  Regionale una  relazione
entro il 31 dicembre di ogni anno.

4. I  termini e le modalità della relazione di cui ai precedenti
commi sono  stabiliti nel  piano sanitario  regionale e nel piano
regionale dei servizi sociali.

ARTICOLO 5
(Rapporti e convenzioni)

1. Le  USL e  i Comuni,  per l'attuazione dei programmi annuali e
pluriennali di zona possono instaurare rapporti convenzionali con
cooperative iscritte  all'Albo regionale, anche a norma dell'art.
67 della LR del 24 maggio 1980, n. 68.

2. Per  le USL  dell'area  fiorentina  i  rapporti  convenzionali
possono essere stipulati dalle USL o dal Comune di Firenze.

3. Il  Consiglio regionale  può impartire  direttive anche nella
forma di  schema tipo di convenzione per disciplinare gli aspetti
concernenti: descrizione  dell' intervento, tipologia, qualità e
standards, modalità di svolgimento delle prestazioni, verifiche,
profili professionali  da utilizzare  per i  servizi, nonchè gli
altri  aspetti  concernenti  il  rapporto  convenzionale  tesi  a
garantire  i   diritti  dei  soci  lavoratori  e  dipendenti,  le
modalità di  pagamento ed  i criteri  base per la determinazione
delle tariffe.

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 3 agosto 1988

La presente  legge è  stata approvata dal Consiglio Regionale il
28-6-1988 ed  è stata vistata dal Commissario del Governo il 30-
7-1988.



COOPERATIVE
ENTI TERRITORIALI
ASSISTENZA SOCIALE

