Interventi regionali per l'elettrificazione rurale.

Il Consiglio Regionale ha approvato il 10-5-1988
Il Commissario del Governo ha apposto il visto il 13-6-1988
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

La presente legge disciplina gli interventi della Regione Toscana
per il  completamento dell'elettrificazione  rurale su  tutto  il
territorio regionale.

ARTICOLO 2
(Natura e misura degli interventi)

La Regione  assume a  proprio  carico  l'onere  delle  spese  per
l'allacciamento di  fabbricati rurali  alla rete di distribuzione
dell'energia  elettrica,   o  per   l'aumento  di  potenza  degli
allacciamenti di fabbricati rurali forniti di potenza inferiore a
3 kw  e distanti  oltre 700  metri dalla  più vicina  cabina  di
trasformazione, per  gli usi di illuminazione, elettrodomestici e
di forza  motrice per attività inerenti l'agricoltura nonchè la
conservazione e trasformazione dei prodotti agricoli.

L'entità della  spesa è  determinata in  misura pari  a  quanto
richiesto dall'ENEL,  a titolo di contributo di allacciamento, in
base alla  normativa di  cui al  provvedimento CIP  n. 42/1986  e
successive modificazioni.

I contributi  verranno corrisposti  direttamente all'ENEL  con le
modalità da  stabilirsi in apposita convenzione da stipulare fra
la Giunta Regionale e l'ENEL stesso.

ARTICOLO 3
(Oggetto degli interventi)

I contributi  di cui  all'articolo precedente  sono rivolti  alla
elettrificazione di:

1) Edifici rurali ad uso abitativo privati di energia elettrica:

a) abitati permanentemente da:
   - coltivatori diretti
   - mezzadri
   - affittuari coltivatori diretti
   - salariati agricoli.
b) destinati  ad attività  agrituristica  previsti  dalla  LR  3
   giugno 1987, n. 36.

2) Fabbricati  annessi  a  fondi  agrari  quali  edifici  per  il
ricovero di  materiali ed attrezzature, per la conservazione e la
trasformazione dei prodotti, per l'allevamento del bestiame o per
attività agrituristiche,  necessari  all'attività  agricola  in
atto.

Sono  ricompresi  nei  punti  precedenti  gli  edifici  destinati
all'attività agrituristica ancorchè già deruralizzati ai sensi
della LR 19/2/1979 n. 10.

Non sono ammissibili ai benefici le domande di allacciamento per:

a) edifici rurali non più utilizzati a fini agricoli;
b) fabbricati  rurali isolati e situati a notevole distanza dalle
   strade di  accesso percorribili  da automezzi  e con  impianti
   molto  onerosi,   per  la   lunghezza  degli  elettrodotti  da
   costruire, in  relazione all'aspetto  sociale ed all'attività
   esercitata.

ARTICOLO 4
(Domande)

Le  domande   di  allacciamento   elettrico,   finalizzato   all'
ottenimento dei  benefici previsti  dalla  presente  legge,  sono
presentate dai  richiedenti al Comune nel cui territorio si trova
il fabbricato da elettrificare.

La  domanda  dovrà  contenere  l'impegno,  per  un  periodo  non
inferiore a  5 anni  dalla messa in funzione dell'impianto, a non
adibire i  locali ad  uso diverso da quello per il quale è stato
chiesto l'allacciamento elettrico.

I comuni  provvedono a  trasmettere  le  singole  richieste  alle
Amministrazioni Provinciali  unitamente, per  quanto attiene alle
abitazioni,   al   certificato   di   residenza   o   l'eventuale
attestazione che  l'unità immobiliare è permanentemente abitata
dal richiedente.

Le province,  entro il  30 aprile  di ogni anno, trasmettono alla
Regione  gli   elenchi  riepilogativi   delle  domande   ritenute
ammissibili per  la concessione dei benefici di cui alla presente
legge. Ogni elenco annulla e sostituisce il precedente.

ARTICOLO 5
(Attuazione degli interventi)

Nell'ambito  degli  indirizzi  e  degli  obiettivi  definiti  dal
programma  regionale  degli  interventi  in  agricoltura  di  cui
all'art. 14  della LP 1/8/1981 n. 63 e sulla base delle richieste
pervenute dalle  province, la  Giunta Regionale formula programmi
di intervento  e determina  le iniziative ammesse a finanziamento
comunicando all'ENEL  l'elenco dei nominativi cui fornire energia
elettrica.

Entro il  31 marzo  di ogni  anno la Giunta Regionale presenta al
Consiglio una  relazione sullo stato di attuazione della presente
legge con  l'indicazione dei  soggetti beneficiari e dell'entità
degli interventi.

ARTICOLO 6
(Disposizioni transitorie)

Le domande  di allacciamento  pervenute alla  Giunta Regionale ai
sensi della  deliberazione del  Consiglio Regionale n. 115 del 22
febbraio 1983:  "Regolamento CEE  n. 1760/78. Programma regionale
per il  completamento della  elettrificazione rurale  nelle  zone
montane della  Toscana", non  soddisfatte per  l'esaurimento  dei
fondi di  cui alla  citata deliberazione, sono ritenute valide ai
fini della ammissibilità ai benefici di cui alla presente legge.
La Giunta  Regionale verifica  la sussistenza  dei  requisiti  di
ammissibilità dei richiedenti ai sensi della presente legge.

ARTICOLO 7
(Disposizioni finanziarie)

1. Agli  oneri di  spesa derivanti  dal presente  provvedimento e
previsti in  Lire 300.000.000  si fa  fronte per l'esercizio 1988
con lo  stanziamento iscritto  sul Cap.  21600  del  bilancio  di
previsione la  cui descrizione  viene sostituita  dalla seguente:
"Contributi per  lo sviluppo  dell' elettrificazione rurale (art.
19 legge  27/10/1966, n. 910 - Regolamento CEE n. 1760/78 - LR 20
giugno 1988, n. 46).

2. Agli  oneri per gli esercizi successivi si farà fronte con le
relative leggi di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

Firenze, 20 giugno 1988

La presente  legge è  stata approvata dal Consiglio Regionale il
10-5-1988 ed  è stata vistata dal Commissario del Governo il 13-
6-1988



FONTI ENERGETICHE
FINANZIAMENTI

