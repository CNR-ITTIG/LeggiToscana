Assunzione nei  ruoli regionali  dei divulgatori agricoli formati
ai sensi del regolamento CEE 6 febbraio 1979, n. 720.

Il Consiglio Regionale ha approvato il 27-9-1988
Il Commissario del Governo ha apposto il visto il 29-10-1988
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. Per  garantire lo  svolgimento  di  un  efficace  servizio  di
divulgazione agricola  sul proprio  territorio,  la  Regione,  in
attuazione del  Regolamento n.  270/ 1979 approvato dal Consiglio
delle  Comunità   Economiche  Europee   il  6   febbraio   1979,
successivamente modificato  con Regolamento  n. 1760/1987  del 15
giugno 1987,  relativo allo  sviluppo della divulgazione agricola
in Italia,  e sulla  base del  piano quadro nazionale formulato a
norma del  predetto Regolamento  e approvato  con Decisione della
Commissione delle  Comunità Economiche Europee il 23 marzo 1981,
riesaminato ed aggiornato ai sensi dell'art. 2 del Regolamento n.
270/1979,  individua,   nell'ambito  dei   posti  vacanti   della
dotazione organica  del ruolo  unico regionale  della  VII  e  VI
qualifica funzionale,  di cui  all'art. 56  della LR  29 dicembre
1987 n.  62, rispettivamente  n. 23  posti del profilo Istruttore
direttivo tecnico  - professionale  e  n.  2  posti  del  profilo
Istruttore tecnico.

ARTICOLO 2
(Assunzione in ruolo dei divulgatori agricoli)

1. Nei  posti individuati  nel precedente articolo possono essere
inquadrati i divulgatori agricoli rispettivamente in possesso del
diploma  di   laurea  in  Scienze  agrarie  o  in  Scienze  delle
produzioni  animali   o  in   Scienze  forestali  (VII  qualifica
funzionale) o  del diploma  di istruzione secondaria superiore di
Perito agrario  (VI qualifica funzionale), che abbiano superato o
supereranno, per conto della Regione Toscana, le prove finali dei
corsi organizzati  relativamente agli  anni 1986, 1987, 1988, dal
Consorzio  Interregionale   per  la  formazione  dei  divulgatori
agricoli (CIFDA)  per il  Centro Italia,  di cui alla LR 7 luglio
1982, n. 56.

ARTICOLO 3
(Domande e requisiti per l'assunzione)

1. Ai  fini dell'inquadramento  gli interessati devono presentare
domanda di  assunzione, in carta legale, alla Regione Toscana nel
termine di  trenta giorni  dall'entrata in  vigore della presente
Legge,  qualora  abbiano  superato  le  prove  finali  dei  corsi
relativi agli  anni 1986  e 1987,  e nel termine di trenta giorni
dalla comunicazione  del superamento  delle prove finali, qualora
partecipino al corso relativo all'anno 1988.

2. Alla  domanda, che  dovrà essere  indirizzata  al  Presidente
della  Giunta  Regionale,  dovrà  essere  allegata  la  seguente
documentazione, in  regola con  le vigenti  norme in  materia  di
bollo:

a) originale  del titolo  di studio richiesto per la assunzione o
   copia autentica  dello  stesso,  ovvero  documento  rilasciato
   dalla competente Autorità scolastica in sostituzione di esso;
b) certificato di cittadinanza italiana;
c) certificato generale del Casellario Giudiziale;
d) certificato di nascita;
e) certificato   medico   della   USL  competente del  Comune  di
   residenza   attestante    l'idoneità   fisica   al   servizio
   continuativo e incondizionato all'impiego;
f) certificato del possesso dei diritti politici;
g) copia   dello    stato  di  servizio  militare  o  del  foglio
   matricolare di  congedo  illimitato  per  coloro  che  abbiano
   prestato servizio  di leva o, in caso negativo, il certificato
   di esito  di leva,  debitamente vidimato,  o il certificato di
   iscrizione nelle liste di leva;
h) certificato  rilasciato dal predetto Consorzio Interregionale,
   dal quale  dovrà risultare:  1) l'ammissione del candidato ai
   corsi di  formazione per divulgatori agricoli polivalenti e la
   collocazione del  medesimo nella graduatoria dei vincitori per
   la Regione Toscana;
2) il  superamento dei  corsi da parte del candidato con relativa
   votazione.

Tutti i  certificati,  ad  eccezione  di  quelli  indicati  nelle
lettera a),  d), g),  h) dovranno  essere in data non anteriore a
tre mesi.

ARTICOLO 4
(Utilizzazione della graduatoria)

1. L'assegnazione  alle sedi  di servizio e la nomina in prova è
disposta dalla  Giunta Regionale con propria deliberazione, avuto
riguardo alle  graduatorie dei corsi e alle norme che regolano la
precedenza e la preferenza.

ARTICOLO 5
(Norma finanziaria)

1. La  spesa per  il personale  da  inquadrare  nel  ruolo  unico
regionale con  la presente  legge è  imputata al  cap. 00220 del
bilancio   preventivo    1988,   che   presenta   la   necessaria
disponibilità e,  per gli  anni  successivi,  ai  corrispondenti
capitoli di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 7 novembre 1988.

La presente  legge è  stata approvata dal Consiglio Regionale il
27-9-1988 ed  è stata vistata dal Commissario del Governo il 29-
10-1988.



AGRICOLTURA
ENTE REGIONE
PERSONALE

