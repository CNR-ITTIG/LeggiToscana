Interventi regionali  a  favore  della  cooperazione  agricola  e
forestale.

Il Consiglio Regionale ha approvato il 9-2-1988
Il Commissario del Governo ha apposto il visto il 14-3-1988
Il Presidente  della Giunta  Regionale promulga la seguente legge
regionale:

TITOLO I
DISPOSIZIONI GENERALI

ARTICOLO 1
(Finalità della legge)

1. La  presente legge disciplina in forma organica gli interventi
regionali a  favore  della  cooperazione  agricola  e  forestale,
individuando  gli   obiettivi  e  le  tipologie  dell'intervento,
nonchè  le   procedure  amministrative  e  le  garanzie  per  il
perseguimento dei  fini  d'interesse  pubblico  in  ciascun  tipo
d'intervento.

2. Finalità  generale dell'azione  regionale è il miglioramento
delle condizioni di produzione del settore agricolo attraverso lo
sviluppo e  il consolidamento  della cooperazione  agricola nella
Regione, attuando  un coordinamento delle previsione d'intervento
pubblico, in  armonia con  gli obiettivi  e le scelte di politica
agricola  contenute   negli  atti  di  programmazione  regionale,
nazionale e comunitaria.

3. Per il raggiungimento di tali finalità:

a) sono  elaborati piani  di    settore  quali      strumenti  di
   orientamento per  la programmazione  degli interventi a favore
   del sistema cooperativo;
b) sono  previste forme  d'intervento  regionale  integrative  di
   quelle statali e comunitarie:

   - a carattere ordinario per lo sviluppo ed il consolidamento;
   - a  carattere   straordinario   per la  ristrutturazione,  la
      riorganizzazione del  sistema cooperativo  e per  la  piena
      utilizzazione degli impianti a carattere regionale.
   
ARTICOLO 2
(Beneficiari degli interventi)

1. Hanno  accesso a  benefici previsti  dalla presente  legge  le
Società cooperative  agricole e  forestali e  loro Consorzi, che
svolgono la  propria attività  in prevalenza a favore di aziende
operanti in  Toscana e siano iscritte nella specifica sezione del
registro Prefettizio delle Società cooperative.

2. Le Società cooperative e loro Consorzi che svolgono attività
di trasformazione  e/o commercializzazione  di prodotti agricoli,
zootecnici e  forestali sono  ammessi agli  interventi previsti a
condizione che  l'eventuale  ricorso  ad  approvvigionamenti  dal
mercato di  prodotti agricoli,  zootecnici e  forestali  sia  per
quantità non  superiore alla  metà di  quella  complessivamente
trasformata e/o commercializzata.

3. Le Società cooperative di conduzione, le conduzioni associate
di terreni in forma cooperativa e loro Consorzi sono ammessi agli
interventi previsti  quando la  loro attività  è esercitata  in
modo continuativo  e con l'impiego prevalente di lavoro dei soci,
su terreni  conferiti dai  soci stessi  e  in  disponibilità,  a
qualsiasi titolo, delle Società.

4. Le  Società cooperative  di  servizi  e  loro  Consorzi  sono
ammessi agli  interventi previsti  quando la  loro  attività  è
esercitata in  modo continuativo  e  prevalente  a  favore  delle
aziende dei soci.

5.  I   rapporti  di   conferimento  tra  produttori  agricoli  e
cooperative e  tra queste e le rispettive forme consortili devono
essere regolamentati, con appositi atti, sul piano quantitativo e
qualitativo.

6. Sono  altresì ammesse agli interventi previsti le Società di
capitali qualora  la partecipazione  azionaria delle  cooperative
agricole, di cui al 2o comma, non sia inferiore al 51%; in questo
caso i  benefici sono concessi in misura proporzionale alla quota
di partecipazione delle stesse cooperative.

7.  Sono   beneficiari  della   presente  legge  i  soggetti  che
realizzino le  iniziative di  cui all'art.  7,  lett.  c),  primo
alinea, e lett. h), limitatamente all'attuazione delle stesse.

8.  Annualmente   i   soggetti   beneficiari   degli   interventi
trasmettono alla  Regione il  bilancio e  la relazione  circa  la
persistenza dei requisiti e condizioni di cui ai commi 2, 3, 4, 6
che  devono   permanere  per   tutta  la  durata  dell'intervento
finanziario regionale  e comunque  per un periodo non inferiore a
tre anni.

TITOLO II
RIORGANIZZAZIONE E RISTRUTTURAZIONE DEL SISTEMA COOPERATIVO

ARTICOLO 3
(Piani di settore)

1.  La   Giunta  regionale,   sentite  le   centrali  cooperative
giuridicamente  riconosciute  e  maggiormente  rappresentative  a
livello regionale  e con la collaborazione dell'Ente Regionale di
Sviluppo Agricolo  e Forestale,  ai sensi  dell'art. 2, 3o comma,
lett. a),  della  LR  18/10/1977,  n.  72,  predispone  piani  di
riorganizzazione  e   ristrutturazione  ed  ammodernamento  delle
strutture   cooperative   regionali,   articolati   per   settore
produttivo.

2. I  piani, elaborati  sulla base  di  valutazioni  tecniche  ed
economiche e  sulla base di analisi delle condizioni economiche e
finanziarie del  comparto cooperativo  interessato, costituiscono
orientamento della  programmazione regionale per gli interventi a
favore del sistema cooperativo.

3. I piano sono finalizzati:

- al  conseguimento  di  un  sistema  cooperativo  economicamente
  produttivo;
- al  miglioramento dei  rapporti tra organizzazioni consortili e
  base associativa;
- alla  razionalizzazione    delle  relazioni  tra  produzioni  e
  mercato.

4. I piani devono contenere:

- l'analisi   economica  e  le    prospettive    del  settore  di
  riferimento;
- l'esame  della situazione    economica  e    finanziaria  degli
  organismi cooperativi operanti nel settore di riferimento;
- gli  interventi a carattere straordinario ed ordinario ritenuti
  necessari per raggiungere le finalità della legge;
- i  parametri funzionali  fra capitale  sociale e  impieghi  per
  realizzare un corretto equilibrio finanziario;
- l'analisi  degli interventi  necessari in relazione alle scelte
  degli altri soggetti economici.

5.  I   piani  hanno  validità  triennale,  sono  approvati  dal
Consiglio regionale  e sono  aggiornati in presenza di eventi che
comportino modificazioni  sostanziali delle condizioni produttive
o di mercato comunque tali da modificare gli obiettivi previsti.

ARTICOLO 4
(Tipologia degli interventi straordinari)

1. Agli  interventi a carattere straordinario, previsti nei piani
di settore di cui al precedente art. 3 ed oggetto dei benefici di
cui all'art. 6 accedono i soggetti di cui al 1o comma dell'art. 2
e sono relativi:

a) al  consolidamento    finanziario  dei  debiti  contratti  nei
   confronti dei  soci e/o  del sistema  bancario non  coperti da
   agevolazioni  pubbliche,   qualora  gli   impegni   finanziari
   relativi  al   consolidamento  consentano   il   conseguimento
   dell'economicità di gestione;
b) alla  riduzione degli  oneri finanziari  derivanti da  mutui o
   prestiti contratti  dal 1o  gennaio 1980  al 31 dicembre 1985,
   qualora venga accertata l'economicità della gestione;
c) alla  fusione, mediante  costituzione di  una società nuova o
   mediante   incorporazione,    finalizzata   al   miglioramento
   produttivo e gestionale;
d) al miglioramento della gestione finanziaria, eccezionalmente e
   quando sia  dimostrato  che  l'azienda  assolva  ad  un  ruolo
   indispensabile  per  l'economia  agricola  e  forestale  ed  a
   condizione che  l'intervento assicuri  la ripresa  in  termini
   economici e finanziari;
e) all'acquisto,  in tutto o in parte, delle strutture, dotazioni
   ed attività  commerciali di  proprietà dei  soggetti di  cui
   all'art.  2,   finalizzato  al   loro  recupero   economico  e
   produttivo;
f) alla  liquidazione delle  Società  cooperative  in  stato  di
   crisi,  senza   possibilità  di   recupero  in   termini   di
   economicità gestionale;
g) al  mantenimento delle  attività produttive  delle aziende di
   imprenditori  agricoli,   soci  di  cooperative,  che  abbiano
   prestato garanzia  personali, a fronte di rapporti di crediti,
   in conseguenza di obbligazioni non soddisfatte dalla società,
   in stato di liquidazione.

ARTICOLO 5
(Procedure di attuazione degli interventi straordinari)

1. Il  Consiglio regionale,  su proposta della Giunta, approva il
programma annuale  degli interventi  straordinari ed  i  relativi
finanziamenti;  il   programma  fa   riferimento  alla   positiva
valutazione   dei    singoli    progetti    di    consolidamento,
ristrutturazione  e   risanamento,  finalizzati  al  riequilibrio
tecnico - gestionale delle imprese.

2. Le  domande per  gli  interventi  straordinari  devono  essere
presentate alla  Giunta  regionale  corredate  di  una  relazione
illustrativa sull'andamento  della gestione aziendale dell'ultimo
triennio  e  sulla  base  dei  relativi  bilanci  ufficiali,  con
aggiornamento a  non oltre  tre mesi  antecedenti alla data della
domanda.

3. Le domande devono essere altresì corredate di un piano idoneo
ad illustrare  le prospettive  di soluzione della crisi aziendale
con  riferimento   all'impiego  dei  nuovi  investimenti  per  il
recupero dell'equilibrio  patrimoniale, finanziario  ed economico
dell'azienda.

Il piano  e la  relazione illustrativa  devono  essere  approvati
preventivamente dall'Assemblea dei soci.

Il piano  deve essere  definito nei suoi limiti temporali e sarà
sottoposto a verifica ogni due anni.

4. Il piano deve in particolare dimostrare:

- la  conformità alle  azioni  indicate  nei  piani  di  settore
  approvati;
- l'idoneità  a risolvere, con gli interventi proposti, lo stato
  di crisi  assicurando il perseguimento della economicità della
  gestione;
- la  provenienza dei  mezzi propri  necessari all'attuazione del
  progetto,  con   la  documentazione   dell'  assunzione   delle
  obbligazioni da parte dei soci.

ARTICOLO 6
(Regime degli interventi straordinari)

1. Gli  interventi straordinari,  di  cui  alla  presente  legge,
beneficiano delle seguenti agevolazioni:

a) azioni di cui al punto a) dell'art. 4:
   - concorso  nel pagamento  degli interessi sui mutui di durata
     sino a 15 anni ed importo pari al consolidamento finanziario
     oggetto dell'intervento;
b) azioni di cui al punto b) dell'art. 4:
   - concorso  negli interessi su mutui e prestiti nei limiti dei
     tassi agevolati previsti dalla normativa vigente;
c) azioni di cui al punto c) dell'art. 4:
   - contributo  in  c/capitale  pari  al  70%  dello  squilibrio
     finanziario  corrente   e  da  investimenti,  nonchè  dalle
     perdite di  gestione, a  condizione che  il restante 30% sia
     coperto dai soci mediante aumento del capitale sociale;
d) azioni di cui al punto d) dell'art. 4:
   - contributo  in   c/capitale  fino  al  70%  delle  spese  di
     gestione del  biennio 1986-87  riconosciute  ammissibili,  a
     condizione che  la restante  parte  sia  coperta  dai  soci,
     mediante aumento del capitale sociale;
e) azioni di cui al punto e) dell'art. 4:
   - contributo in c/capitale pari al 50% del valore di stima;
   - concorso  nel pagamento  degli interessi  su mutui di durata
     sino a  15 anni  e di  importo pari al 50% del valore di cui
     sopra;
f) azioni di cui al punto f) dell'art. 4:
   - contributi in c/capitale fino al limite del 70% del netto di
     liquidazione   risultante   dall'azione   concordataria,   a
     condizione che  la restante quota sia coperta dai versamenti
     dei Soci;
   - contributo  in c/capitale  a favore  dei  Soci  che  abbiano
     effettuato il  versamento di  cui all'alinea  precedente,  a
     fronte delle  quote di  capitale sociale confluite nel netto
     di liquidazione;
g) azioni di cui al punto g) dell'art. 4:
   - contributo  in c/capitale commisurato al valore attualizzato
     del concorso  negli interessi di un mutuo quindicennale pari
     alle passività  derivanti  da  esposizioni  debitorie,  non
     estinte alla  data del  31/12/1987, per  prestiti,  mutui  o
     aperture  di   credito,  contratte   dalle  cooperative   di
     conduzione, trasformazione  o di  servizi,  nel  quinquennio
     1981- 1986 nei limiti delle garanzie prestate dai soci delle
     cooperative e non soddisfatti alle prescritte scadenze.
   
TITOLO III
SVILUPPO E CONSOLIDAMENTO DEL SISTEMA COOPERATIVO

ARTICOLO 7
(Tipologia degli interventi ordinari)

1. Gli  interventi a  carattere ordinario oggetto dei benefici di
cui alla presente legge, sono relativi:

a) al  miglioramento   delle    condizioni  di  trasformazione  e
   commercializzazione dei  prodotti agricoli  e  all'adeguamento
   dei processi commerciali, con investimenti per:
   - l'acquisizione,   la    realizzazione,    l'ampliamento    e
     l'ammodernamento  di   impianti,  comprese   le   strutture,
     macchine ed attrezzature;
   - acquisizione  di spazi di vendita in mercati all' ingrosso e
     nella grande distribuzione;
   - la creazione di punti di vendita dei prodotti;
   - l'acquisizione  di quote  di partecipazione  in società  di
     capitale;
   - l'acquisizione  di strutture,    dotazioni    e    attività
     commerciali;
   - la  promozione   all'interno ed   all'estero  dei  prodotti,
     limitatamente a  quella svolta  dai Consorzi ed organismi di
     secondo  grado   a  carattere   regionale  o,  in  mancanza,
     limitatamente  agli   anni  1988   e  1989,   da   strutture
     cooperative  di   primo  grado  che  coordinano  l'attività
     settoriale;
b) a  nuovi investimenti, non previsti al precedente punto a), in
   immobili,  impianti  e  macchinari  e  per  l'acquisizione  di
   strutture esistenti,  nonchè per  l'acquisto di  bestiame  da
   riproduzione;
c) a favorire iniziative a costituire capitali propri adeguati al
   valore  delle   strutture  alla   dimensione  economica  delle
   attività intraprese per:
   - la  realizzazione di  nuovi strumenti finanziari a carattere
     cooperativo  che,  oltre  alla  prestazione  di  servizi  in
     materia ed  alla contrattazione,  per conto  dei soci, delle
     operazioni ordinarie  ed agevolate  correnti, partecipino al
     capitale di rischio delle varie iniziative;
   - la   realizzazione   di    progetti    di    ammodernamento,
     ristrutturazione e costruzione di impianti di trasformazione
     e commercializzazione  con il ricorso all'autofinanziamento,
     tramite aumento del capitale sociale sottoscritto e versato;
   - l'aumento del capitale sociale;
d) alla  dotazione di  capitali di  conduzione alle cooperative e
   loro   consorzi   che   gestiscono   impianti   di   raccolta,
   trasformazione  e   trattamento   di   prodotti   agricoli   e
   zootecnici,  stalle   sociali  a  fronte  dei  costi  monetari
   gestionali strettamente  necessari, tenendo  conto  dei  tempi
   occorrenti al  loro recupero  per effetto  della  vendita  dei
   prodotti;
e) alla  concessione di  acconti ai  soci conferenti,  qualora vi
   siano motivate ragioni per attivare questo intervento;
f) agli  acquisti collettivi  di beni  utili alle  gestione delle
   aziende dei soci;
g) agli  oneri  conseguenti    alla  riduzione  di  attività  di
   cooperative a causa di eventi calamitosi;
h) alla  promozione   per  lo    sviluppo    dell'associazionismo
   cooperativo   ed   alla   promozione   dell'imprenditorialità
   cooperativa,   per    consentire   il    miglioramento   della
   professionalità   e    capacità   di    direzione   adeguata
   all'esercizio delle  imprese, qualora  non assistita  da altri
   interventi regionali;
i) allo  stoccaggio dei  prodotti agricoli  e zootecnici  nonchè
   alla maturazione e invecchiamento;
l) alla promozione dell'esportazione dei prodotti agricoli tipici
   della regione toscana.

2. A far data dal 1o gennaio 1989 gli interventi per investimenti
di cui ai punti a) e b), sono ammissibili solo in presenza di una
capitalizzazione della  cooperativa  e  consorzio  adeguata  alla
necessità di gestione, secondo i parametri indicati all'art. 3.

3. Agli  interventi di  cui alla  lettera g)  accedono anche  gli
oleifici e  frantoi cooperativi  che in  conseguenza delle gelate
del gennaio 1985 abbiano subito riduzione di attività.

ARTICOLO 8
(Procedure di attuazione degli interventi ordinari)

1.  Il   Consiglio  regionale  dispone  gli  interventi  ordinari
nell'ambito  del   programma  regionale  in  agricoltura  di  cui
all'art. 14 della legge 1o agosto 1981, n. 63.

2. Le  domande per  gli interventi  ordinari di cui al precedente
articolo 7  sono  rivolte  agli  Enti  delegati  ed  alla  Giunta
regionale.

3. Le  domande per gli interventi di cui alle lettere a, b, c, g,
h, del  primo comma  dell'art. 7,  devono essere  corredate di un
programma di  attività e di un piano economico - finanziario che
permetta di  verificare la capacità dell'impresa a sostenere gli
oneri derivanti  dagli investimenti  stessi,  gli  effetti  sulla
gestione delle  aziende  degli  associati  nonchè  l'impegno  di
conferimento di cui al quinto comma dell' art. 2.

4. Le  domande per  interventi di cui alle lettere d), e) f), i),
l) del  primo comma  dell'art. 7  devono essere  corredate di  un
preventivo annuale  di gestione  con  l'indicazione  di  tutti  i
parametri necessari all'affidamento.

5. Le  domande per  interventi di  cui alla  lettera c) del primo
comma  dell'art.   7,  possono  essere  presentate  dai  soggetti
beneficiari   anche    attraverso   finanziarie   costituite   da
cooperative e loro Consorzi.

ARTICOLO 9
(Regime degli interventi ordinari)

1.  Gli   interventi  ordinari,   di  cui  alla  presente  legge,
beneficiano delle seguenti agevolazioni:

a) azioni di cui alla lettera a) - primo, secondo, terzo alinea e
   lettera b) dell'art. 7:
   - contributi  in c/capitale fino al 50% delle spesa ammessa la
     percentuale viene  ridotta in misura corrispondente a quella
     eventualmente  concessa   o  concedibile   dalla   normativa
     comunitaria;
     l'intervento  finanziario   regionale  può  consistere,  in
     alternativa  al   contributo  in  c/capitale,  nel  concorso
     regionale nel  pagamento degli  interessi,  riferito  ad  un
     mutuo  il  cui  importo,  rispetto  alla  spesa  complessiva
     ammessa, non  può superare,  in termini  di attualizzazione
     del concorso regionale, la quota di partecipazione regionale
     sopraindicata;
     possono   essere   ammessi   a   contributo   nella   misura
     soprarichiamata, anche  i maggiori  oneri  incontrati  nella
     realizzazione  delle   opere  per  effetto  del  documentato
     aumento dei costi;
b) azioni di cui alla lettera a) quarto e quinto alinea dell'art.
   7:
   - contributo in c/capitale fino al 50% della spesa ammessa;
c) azioni di cui alla lettera a) sesto alinea dell' art. 7:
   -  contributi   in  c/capitale   fino  al   30%  della   spesa
     rendicontata, nei limiti approvati;
d) azioni di cui alla lettera c) primo alinea dell' art. 7:
   - la  Regione può  contribuire alla capitalizzazione iniziale
     degli organismi  finanziari con  un apposito  annuale sino a
     3.000 milioni per quattro anni e tale che esso non superi il
     40% della capitalizzazione complessiva;
e) azioni di cui alla lettera c) - terzo alinea dell' art. 7:
   - contributo  in c/capitale  d'importo  pari  all'aumento  del
     capitale sociale  e comunque  non  superiore  al  50%  della
     differenza tra  la spesa  di  realizzazione  della  opera  e
     l'importo dei finanziamenti pubblici;
f) azioni di cui alla lettera c) - terzo alinea dell' art. 7:
   - contributi  in c/capitale d'importo pari al 25% dell'aumento
     del capitale sociale sottoscritto e versato;
g) azioni di cui alle lettere d), e), f), i), dell'art. 7:
   - concorso  regionale sugli interessi su operazioni di credito
     agrario di  esercizio di cui all'art. 2 della legge 5 luglio
     1928, n.  1760. Le  agevolazioni creditizie relative a spese
     di    commercializzazione     possono    essere     concesse
     esclusivamente a  consorzi  e  cooperative  di  2o  grado  a
     carattere  regionale   o  interprovinciale   che  gestiscono
     impianti  propri  o  impianti  messi  a  disposizione  dalle
     cooperative conferenti associate.
     Le agevolazioni  creditizie previste al punto 4), lettera a)
     art. 2  della legge  5 luglio  1928, n.  1760 possono essere
     concesse agli  organismi cooperativi che per statuto possono
     svolgere attività esclusivamente a favore delle aziende dei
     soci che siano dotate di idonee strutture di magazzinaggio;
   - per  gli interventi di cui sopra, in alternativa al concorso
     negli  interessi  può  essere  concesso  un  contributo  in
     c/capitale  pari   a  quanto  previsto  per  il  credito  di
     esercizio  dal   DPCM  del   29   novembre   1985   riferito
     all'ammontare del prestito ed alla sua effettiva durata.
     L'erogazione   del    contributo   è    subordinata    alla
     presentazione   di    idonea    documentazione    rilasciata
     dall'Istituto di  Credito dalla quale risulti l'entità e lo
     scopo del prestito concesso.
     Tali prestiti  sono assistiti dalla garanzia sussidiaria del
     fondo interbancario  di garanzia  di cui  all'art. 36  della
     legge 2 giugno 1961, n. 454;
h) azioni di cui alla lettera g) dell'art. 7:
   - contributi  in c/capitale  commisurati alle  spese fisse  di
     gestione, proporzionali alla diminuzione di attività
     Le agevolazioni  pubbliche possono essere disposte per tutta
     la durata della riduzione di attività fino ad un massimo di
     cinque anni.
     L'attività viene  commisurata alla  media della  produzione
     dei tre  anni precedenti  l'evento calamitoso,  non  tenendo
     conto delle annate non significative.
     L'intervento non  è cumulabile  con quelli  erogati  o  che
     possono essere  erogati  in  base  alla  legislazione  sulle
     calamità naturali;
i) azioni di cui alla lettera b) dell'art. 7:
   - contributi  in c/capitale  pari al 50% delle spese sostenute
     per corsi  di formazione, aggiornamento e qualificazione dei
     quadri amministrativi e tecnici;
   - contributi in c/capitale pari al 50% delle spese per i primi
     tre  anni,   per  retribuzioni  ed  oneri  contributivi  del
     personale   qualificato,   inserito   nell'   ambito   della
     realizzazione dei  programmi e  progetti di ristrutturazione
     aziendale;
   - contributi  in c/capitale  fino al 90% delle spese sostenute
     per lo sviluppo dell'associazionismo cooperativo;
l) azioni di cui all'art. 7 punto i, lettera l):
   - contributo  in c/capitale di importo pari al 10% delle spese
     ammesse sostenute e documentate;
   
TITOLO IV
PRESCRIZIONI GENERALI E FINANZIARIE

ARTICOLO 10
(Comitato tecnico - consultivo)

1. I  piani di settore ed i programmi annuali d'intervento di cui
agli articoli  3 e 5 sono sottoposti al parere obbligatorio di un
Comitato tecnico - consultivo composto da:

- n.  1  rappresentante  del  Dipartimento  dell'agricoltura  con
  funzioni di Presidente;
- n. 1 rappresentante dell'ETSAF;
- n.  3 esperti   designati  dalle  organizzazioni  professionali
  agricole  riconosciute   su  base   nazionale  e   maggiormente
  rappresentative nella Regione;
- n.  3 esperti designati dalle Associazioni cooperative agricole
  riconosciute su  base nazionale  e maggiormente rappresentative
  nella Regione;
- n. 1 esperto nel settore del credito;
- n. 3 esperti in economia agraria e in economia aziendale di cui
  uno iscritto all'Albo dei Revisori dei Conti.

2. Il Comitato Tecnico Regionale viene costituito con decreto del
presidente della Giunta regionale e si rinnova con l'elezione del
Consiglio regionale.
Entro 6  mesi dall'entrata  in vigore  della presente  legge,  la
Giunta regionale  elabora  il  Regolamento  per  l'attività  del
Comitato. Detto Regolamento è approvato dal Consiglio regionale.

ARTICOLO 11
(Banca dati degli organismi cooperativi)

1. Allo  scopo di  favorire una  maggiore conoscenza  del sistema
cooperativo,  è   istituita  una   banca  dati  degli  organismi
cooperativi.

2. A  tal fine  le società  cooperative di  cui all'art.  2 sono
tenute  a   compilare  un   apposito  formulario   contenente  in
particolare dati  sull'attività, consistenza  e  caratteristiche
della cooperativa,  da segnalare  unitamente alle  domande di cui
agli artt. 5 e 8.

3. I soggetti di cui al precedente comma 2, sono tenuti a fornire
annualmente i dati relativi all'aggiornamento del formulario.

4.  Con   successivo  atto  amministrativo  la  Giunta  regionale
provvederà ad  individuare i  criteri per  la  compilazione  del
formulario.

ARTICOLO 12
(Revisione contabile e certificazione dei bilanci)

1. Le  società cooperative  ammesse agli interventi straordinari
di cui al precedente art. 4, devono essere sottoposte prima della
erogazione dell'intervento,  alla  revisione  contabile  od  alla
certificazione  del   bilancio,  secondo   le  indicazioni  delle
rispettive  associazioni   cooperative,  riconosciute  a  livello
nazionale.

2.  Le   società  cooperative  non  aderenti  alle  associazioni
riconosciute a  livello nazionale  sono sottoposte,  prima  della
erogazione  dell'intervento  alla  revisione  contabile  od  alla
certificazione  del   bilancio  da   parte  di  una  società  di
certificazione iscritta negli Albi della Consob.

ARTICOLO 13
(Smobilitazioni patrimoniali)

Per le  azioni riferibili  agli interventi straordinari di cui al
precedente  art.   4,  possono   essere  concesse   deroghe  alle
prescrizioni, ai  vincoli indicati  negli atti  di concessioni  e
nulla osta - regionali.
L'autorizzazione  alla   deroga  viene   disposta  dalla   Giunta
regionale.

ARTICOLO 14
(Disposizioni particolari per il credito agrario)

1. Le operazioni di credito agrario previste dalla presente legge
sono  assistite  dal  Fondo  interbancario  di  garanzia  di  cui
all'art. 36  della legge 2 giugno 1961, n. 454 ed ove applicabili
dalle garanzie  previste dalle  leggi regionali 5 settembre 1974,
n. 59  e 1  giugno 1977,  n. 33  e  successive  modificazioni  ed
integrazioni.

2. L'art.  2, primo  comma della  LR 29  novembre 1982,  n. 84 è
così modificato:

   "La Regione  Toscana  potrà  provvedere  a  far  fronte  agli
   obblighi derivanti  dalle  fidejussioni  rilasciate  ai  sensi
   della LR  1 giugno  1977, n.  33 e successive modificazioni ed
   integrazioni  tramite   il   Fondo   regionale   di   garanzia
   sostituendosi in tutto o in parte al debitore inadempiente nel
   pagamento delle rate secondo l'originale piano di ammortamento
   surrogandosi agli istituti di credito nelle garanzie assunte a
   presidio  del  debito,  limitatamente  a  cooperative  e  loro
   consorzi e  associazioni di produttori agricoli anche nei casi
   in  cui   le   inadempienza   abbiano   determinato   l'inizio
   dell'azione forzosa  del  recupero  del  credito  e/o  non  si
   preveda una  possibile  futura  sistemazione  della  posizione
   debitoria ed  una ristrutturazione  ovvero quando  la società
   garantita sia posta in liquidazione".
   
3. Le operazioni di credito agrario previste dalla presente legge
sono effettuate  in base  e nei  limiti dei  tassi di riferimento
stabiliti  dal   Ministero  del  Tesoro  e  dei  tassi  agevolati
determinati con  DPCM 29-11-1985  e successive  modificazioni  ed
integrazioni.

ARTICOLO 15
(Disposizioni finanziarie)

1. La  legge di bilancio provvede annualmente alla iscrizione, in
appositi capitoli, delle somme necessarie ai fini dell'attuazione
della presente legge.

ARTICOLO 16
(Disposizioni transitorie e finali)

1. In  attesa che vengano predisposti ed approvati i piani di cui
agli  artt.   3  e   5,  gli  interventi  saranno  effettuati  in
conformità ai  criteri previsti, con deliberazioni approvate dal
Consiglio regionale, su proposta della Giunta.

2. Con  l'entrata in  vigore della  presente legge cessa di avere
applicazione  ogni   altra  disposizione   legislativa  regionale
concernente interventi  finanziari della  Regione  a  favore  del
sistema  cooperativo,   ad  esclusione   della  legislazione   di
recepimento della normativa statale e comunitaria.
Gli enti  cooperativi  disciplinari  dal  decreto  legislativo  7
maggio 1948, n. 1235, sono comunque beneficiari delle provvidenze
disposte dalla relativa normativa regionale.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 21 marzo 1988

La presente  legge è  stata approvata dal Consiglio Regionale il
9-2-1988 ed è stata vistata dal Commissario del Governo il 14-3-
1988.



COOPERATIVE
AGRICOLTURA
FORESTE

