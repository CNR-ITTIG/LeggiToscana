Norme per  l'attività di  raccolta, separazione, conservazione e
distribuzione del  sangue umano  e per  l'attività di produzione
degli emoderivati. Riorganizzazione del Centro di Riferimento per
l'attività emotrasfusionale.

Il Consiglio Regionale ha approvato il 19-1-1988
Il Commissario del Governo ha apposto il visto il 22-2-198
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1. Nel  rispetto  e  in  attuazione  delle  disposizioni  statali
dirette ad assicurare condizioni e garanzie di salute uniformi su
tutto  il   territorio  nazionale,   la  presente   legge  regola
l'organizzazione  delle   attività  di   raccolta,  separazione,
conservazione e  distribuzione del  sangue umano  anche  al  fine
della produzione degli emoderivati.

2. La  presente legge  detta altresì  una nuova  disciplina  del
Centro di  riferimento  per  l'attività  emotrasfusionale  e  di
produzione di  emoderivati, istituito  con LR  17 maggio 1978, n.
31.

ARTICOLO 2
(Raccolta, separazione,  conservazione e distribuzione del sangue
umano e dei suoi derivati)

1. Le  attività di  raccolta, depurazione  e  distribuzione  del
sangue umano  e dei  suoi  derivati,  sono  svolte  dal  servizio
pubblico. Centri  di raccolta  fissi,  istituiti  presso  presidi
distrettuali o  zonali propri  delle Unità  sanitarie  locali  o
presso presidi  sanitari convenzionati  con esclusione delle sedi
della guardia  medica, possono  essere affidati alle associazioni
di volontariato  del sangue.  La Regione  autorizza l'attivazione
dei centri  di raccolta  fissi nel  rispetto delle previsione del
Piano sanitario regionale.

2. Nell'ambito  delle strutture  sanitarie estranee  al  servizio
pubblico e  dotate di  frogoemoteca,  deve  essere  istituito  un
registro per le annotazioni relative all'utilizzazione del sangue
e degli  emocomponenti nonchè  della struttura  pubblica che  ha
effettuato l'assegnazione e la prova crociata di compatibilità.
I registri sono conservati per un periodo di cinque anni.

3.  I   costi   di   raccolta,   separazione,   conservazione   e
distribuzione del  sangue umano  e dei  suoi derivati, utilizzati
nell'ambito dei presidi ospedalieri delle Unità Sanitarie Locali
ovvero delle  strutture convenzionate  sono a  carico  del  fondo
sanitario regionale.

4. I  costi del  sangue umano  e dei  suoi  derivati,  utilizzati
nell'ambito delle  strutture sanitarie  non  convenzionate,  sono
ricompresi nelle rette giornaliere e non possono essere in nessun
caso addebitati al ricevente.

ARTICOLO 3
(Produzione degli emoderivati)

Ai fini  dell'attività di  produzione dei  derivati  del  sangue
raccolto nel  territorio regionale  ha  utilizzarsi  nei  presidi
sanitari, la  Regione nel  rispetto delle  indicazioni del  Piano
sanitario regionale,  può  stipulare  apposite  convenzioni  con
officine di produzione specializzate, direttamente produttrici.

ARTICOLO 4
(Compiti del CRE)

1. Il  Centro di  cui all'art.  1 della LR 17 maggio 1978, n. 31,
assume la  denominazione di Centro di riferimento per l'attività
emotrasfusionale (CRE), con sede legale in Firenze.

2. Il CRE svolge le seguenti funzioni:

a) elabora  proposte concernenti  il Piano  sangue triennale e le
   sue revisioni;
b) verifica l'attuazione del Piano sangue in base agli indicatori
   ed ai vincoli previsti dal Piano sanitario regionale;
c) promuove  donazione volontaria  del sangue, del plasma e degli
   emocomponenti;
d) promuove la ricerca e la sperimentazione di nuove metodiche in
   rapporto con  le istituzioni  di ricerca  e  con  il  Servizio
   Sanitario Nazionale,  anche al fine del corretto impiego degli
   emocomponenti e  degli emoderivati,  compresi quelli  posti in
   commercio come specialità medicinali;
e) svolge  l'attività di contabilizzazione concernente le unità
   di sangue  raccolte e  gli emoderivati  prodotti in attuazione
   delle convenzioni di cui al precedente art. 3;
f) predispone  i programmi  dell'attività di  raccolta di sangue
   intero  e   di  plasma   sia   nelle   unità   operative   di
   immunoematologia e  servizio trasfusionale  sia nei  centri di
   raccolta fissi, sia per mezzo di autoemoteche;
g) acquisisce  ed  elabora  i  dati  concernenti  la  raccolta  e
   l'impiego di  sangue, plasma  ed emoderivati,  ai  fini  della
   predisposizione dei  programmi di  cui alla precedente lettera
   f);
h) elabora   proposte  per  l'aggiornamento  professionale  degli
   operatori sanitari del settore;
i) elabora  e trasmette annualmente al Consiglio regionale e alla
   Giunta una  relazione concernente  l'impiego del  sangue e dei
   suoi derivati.

ARTICOLO 5
(Organi del CRE)

1. Sono organi del CRE:

a) il Consiglio di direzione;
b) il Presidente;
c) l'Ufficio di presidenza;
d) il Collegio dei sindaci.

ARTICOLO 6
(Consiglio di direzione)

1. Il  Consiglio di  direzione  è  composto  da  tredici  membri
nominati dal Consiglio regionale.

2. Nove  membri sono  eletti dal  Consiglio  regionale  con  voto
limitato a  cinque nomi;  un membri  è nominato  su designazione
dell'associazione toscana  degli emofilici;  gli altre tre membri
sono nominati  su designazione  delle associazioni di donatori di
sangue che abbiano almeno 5.000 donatori attivi.

3. Il  Consiglio di  direzione dura in carica fino al rinnovo del
Consiglio regionale.

4. Non possono far parte del Consiglio di direzione:

a) i consiglieri regionali;
b) i dipendenti della Regione;
c) parenti ed affini fra di loro fino al quarto grado;
d) il  personale del  Servizio sanitario  nazionale addetto  alle
   Unità operative di immunoematologia e servizio trasfusionale.

ARTICOLO 7
(Compiti e funzionamento del Consiglio di direzione)

1. E' compito del Consiglio di direzione:

- adottare le norme regolamentari di funzionamento;
- autorizzare  la stipula  delle convenzioni, ivi comprese quelle
  per l'affidamento  delle consulenze  volte  alla  realizzazione
  delle attività  di ricerca,  sperimentazione  e  di  controllo
  sulla qualità degli emoderivati;
- definire  le proposte  relative ai  piani, programmi  e bilanci
  annuali e pluriennali, nonchè alle loro variazioni;
- definire la proposta di conto consuntivo;
- definire le proposte relative alle dotazioni di personale.

2. Il Consiglio di direzione non può delegare ad altri organi le
proprie funzioni.

3. Il  Consiglio di  direzione  si  riunisce  trimestralmente  in
seduta ordinaria;  si riunisce  altresì in  seduta straordinaria
ogni qualvolta  il Presidente  lo ritenga  opportuno, o ne faccia
richiesta scritta e motivata almeno un quarto dei suoi componenti
ovvero il Collegio dei sindaci revisori.

4.  La  convocazione,  corredata  dall'ordine  del  giorno,  deve
pervenire ai  consiglieri almeno  sette giorni  prima della  data
indicata per  la riunione;  copia  dell'  ordine  del  giorno  è
contemporaneamente inviata  al Presidente  della Giunta regionale
ed ai membri del Collegio dei sindaci revisori.

5. Le  sedute del  Consiglio di  direzione  sono  valide  con  la
presenza della maggioranza dei componenti.
Le  deliberazioni   sono  valide   quando  abbiano  riportato  la
maggioranza dei  voti  dei  presenti.  Per  l'approvazione  delle
proposte concernenti il bilancio preventivo e il conto consuntivo
è necessaria la maggioranza dei voti dei componenti.

6. Alle sedute del Consiglio può intervenire il Presidente della
Giunta regionale o un suo delegato.
Possono altresì  intervenire i  membri del  Collegio dei sindaci
revisori.

ARTICOLO 8
(Presidente)

1. Il Presidente è nominato dal Consiglio regionale fra i membri
del Consiglio di direzione.

2. Al Presidente compete:

a) la legale rappresentanza del CRE; b) convocare e presiedere il
   Consiglio di direzione fissando l'ordine del giorno;
c) provvedere all'esecuzione delle delibere consiliari;
d) sovraintendere   all'attuazione    del  programma  annuale  di
   attività;
e) curare i rapporti con gli organi della Regione.

ARTICOLO 9
(Ufficio di presidenza)

1. L'Ufficio  di presidenza  è composto  dal Presidente e da due
Vicepresidenti eletti  dal Consiglio  regionale,  contestualmente
alla nomina  del  Presidente,  fra  i  membri  del  Consiglio  di
direzione.

2.  L'Ufficio   di  presidenza,   presieduto  e   convocato   dal
Presidente, delibera  in ordine alla data di convocazione ed agli
affari da sottoporre all'approvazione del Consiglio di direzione.

3.  Il  Presidente  può  incaricare  i  membri  dell'Ufficio  di
presidenza della cura di particolari branche di attività.

4. Per  il caso  di assenza  o impedimento  il Presidente  nomina
proprio sostituto uno dei membri dell' Ufficio di presidenza.

ARTICOLO 10
(Collegio dei sindaci revisori)

1. Il  Collegio dei  sindaci revisori  è composto  da tre membri
eletti dal Consiglio regionale, con voto limitato a due.
Esso dura in carica fino al rinnovo del Consiglio regionale.

2.  Il   Presidente  del   Collegio  è  nominato  dal  Consiglio
regionale.

3. Al Collegio compete:

a) controllare la regolarità amministrativa e contabile del CRE;
b) riferire al Consiglio regionale in ordine alla conformità del
   bilancio preventivo  e del  conto  consuntivo  alle  norme  di
   legge;
c) presentare semestralmente al Consiglio regionale una relazione
   sull'andamento amministrativo e contabile del CRE; d) riferire
   in ogni  tempo al  Presidente della Giunta regionale in ordine
   alla regolarità contabile e amministrativa del CRE.

4. Non  possono far  parte del  Collegio i  dipendenti del CRE, i
parenti e gli affini degli amministratori fino al quarto grado.

ARTICOLO 11
(Indennità spettanti ai membri degli organi del CRE)

1. Al  Presidente, ai Vicepresidenti e ai sindaci revisori spetta
un'indennità di  carica da  determinarsi con  deliberazione  del
Consiglio regionale.

2. Ai restanti membri del Consiglio di direzione ed ai membri del
Collegio  dei  sindaci  revisori  spetta,  per  ogni  seduta  del
Consiglio  cui   partecipano,  un  gettone  di  presenza  il  cui
ammontare  sarà  determinato  con  deliberazione  del  Consiglio
regionale.

3. Per  i componenti degli organi e per il Presidente in missione
fuori del  comune di  residenza  per  l'espletamento  di  compiti
connessi alla  carica, spetta,  oltre al  rimborso delle spese di
viaggio, l'indennità  di trasferta prevista per il personale del
ruolo regionale con qualifica dirigenziale.

ARTICOLO 12
(Indirizzo e controllo della Regione nei confronti del CRE)

1. Il  Consiglio  regionale  impartisce  direttive  generali  per
l'attività del CRE e ne approva le deliberazioni concernenti:

a) il programma annuale di attività;
b) il bilancio preventivo;
c) il conto consuntivo;
d) gli  impegni di  spesa vincolanti  il bilancio  per più di un
   anno.

2. Di  tutti gli  atti  diversi  da  quelli  indicati  nel  comma
precedente, esclusi  quelli meramente  esecutivi,  il  CRE  invia
comunicazione alla Giunta regionale entro dieci giorni dalla loro
adozione;  la   comunicazione  contiene  dettagliata  indicazione
dell'oggetto,  dell'onere  finanziario  e  della  imputazione  in
bilancio.

3. Gli  atti diventano  esecutivi  se  trascorsi  10  giorni  dal
ricevimento della  comunicazione la  Giunta non  abbia comunicato
richiesta di copia delle delibere adottate.

4. Le  deliberazioni oggetto  di  richiesta  divengono  esecutive
qualora la Giunta non ne abbia deliberato l'annullamento entro 30
giorni dal loro ricevimento oppure dal ricevimento di chiarimenti
o elementi  integrativi di  giudizio richiesti  entro il suddetto
termine.

5. Il  Consiglio e la Giunta regionale possono disporre ispezioni
per accertare il regolare funzionamento del CRE.

6.  Il   Consiglio  di   direzione  può   essere   sciolto   con
deliberazione del Consiglio regionale per l'immotivata osservanza
di direttive  o per  gravi ragioni attinenti al funzionamento del
CRE; con  la stessa  deliberazione è nominato un commissario per
la gestione  straordinaria del  CRE Il  nuovo Consiglio è eletto
entro  il   termine  massimo   di  sei   mesi  dalla  data  della
deliberazione di scioglimento.

ARTICOLO 13
(Personale del CRE)

1.  La   dotazione  del  personale  e  la  pianta  organica  sono
determinate  dal   Consiglio  regionale,   su  proposta  del  CRE
nell'ambito della  dotazione organica del ruolo unico regionale e
con le modalità previste dall'art. 16 della LR 6 settembre 1973,
n. 55.

2. Lo  stato giuridico  ed economico  del personale  dell'ente è
regolato  dalla   LR  6   settembre  1973,  n.  54  e  successive
modificazioni, nel  rispetto di  quanto stabilito  dall'art.  62,
secondo comma dello Statuto.

3. Le  competenze relative al procedimento disciplinare di cui al
capo secondo, parte seconda della
LR 6  settembre 1973,  n.  54  e  successive  modificazioni  sono
attribuite ai competenti organi dell' ente.

4. In  sede di prima attuazione la pianta e la dotazione organica
risultano dalla allegata tabella.

5.  L'assegnazione   del  personale   è  disposta  dalla  Giunta
regionale sentito il Presidente del CRE.

6. Per l'espletamento delle attività del CRE la Giunta regionale
può altresì  disporre la  temporanea utilizzazione, da parte di
esso, di  personale comandato  presso gli  uffici della  Regione,
appartenente a  profili professionali  diversi da quelli previsti
nella tabella di cui al precedente comma 4.

ARTICOLO 14
(Finanziamento e ordinamento contabile)

1. Al  finanziamento del  CRE si  provvede mediante un contributo
ordinario annuale della Regione.

2. La  gestione economico - finanziaria del CRE è regolata dalle
norme che  disciplinano la  contabilità ed  amministrazione  del
patrimonio della Regione.

ARTICOLO 15
(Bilancio di previsione)

1. Il  bilancio di  previsione del  CRE, redatto in conformità a
quanto  previsto   dall'articolo  precedente,   è  adottato  dal
Consiglio di  direzione, previo  parere del  Collegio dei sindaci
revisori, e  trasmesso alla  Giunta regionale entro il 15 ottobre
dell'anno precedente l'esercizio di riferimento.

2. La  Giunta regionale,  unitamente ad  un  proprio  parere,  lo
trasmette  al   Consiglio  perchè  venga  approvato  con  legge,
unitamente al  Bilancio della Regione, ai sensi della LR 6 maggio
1977, n. 28.

3. Il  bilancio del  CRE è  pubblicato sul  Bollettino Ufficiale
della Regione.

ARTICOLO 16
(Programma annuale di attività)

1. Al  bilancio di  previsione del  CRE è  allegato il programma
annuale dell'attività, predisposto in attuazione delle direttive
impartite dal Consiglio regionale nel corso dell'esercizio cui fa
riferimento il bilancio di previsione.

2. Il programma di attività è approvato dal Consiglio regionale
unitamente al bilancio preventivo del CRE.

ARTICOLO 17
(Conto consuntivo)

1. Il  conto consuntivo  del CRE comprende il conto finanziario e
il conto del patrimonio.

2. Il  conto consuntivo  è adottato  dal Consiglio  di direzione
previo parere  di conformità  alle norme  contabili espresso dal
Collegio dei  sindaci  revisori,  entro  il  31  marzo  dell'anno
successivo all'esercizio  di riferimento  ed è  trasmesso  entro
cinque giorni alla Giunta regionale.

3. La  Giunta regionale  lo trasmette  al Consiglio regionale per
l'approvazione, con  legge,  unitamente  al  rendiconto  generale
della Regione.

4. Il  conto consuntivo  è pubblicato  sul Bollettino  Ufficiale
della Regione.

ARTICOLO 18
(Comitato tecnico - scientifico)

1. Il  Consiglio di  direzione nomina  e si avvale di un comitato
consultivo tecnico  - scientifico  composto di  sette esperti nel
campo  dell'immunoematologia,   della  trasfusione   del  sangue,
dell'ematologia,  degli   emoderivati  o   di  altri  settori  di
attività che abbiano legati con i compiti dell'ente.

2. Il  Presidente, o  un componente  il Consiglio di direzione da
lui  delegato,   convoca  e   preside  il   comitato  tecnico   -
scientifico.

3. Il  comitato tecnico  - scientifico  fornisce al  Consiglio di
direzione direttamente  o  anche  tramite  la  collaborazione  di
organismi esterni da esso stesso suggerita, ogni possibile parere
sulle attività e sui programmi del CRE.

4. Ai  membri  del  comitato  tecnico  -  scientifico  spetta  il
rimborso delle  spese di  viaggio, l'indennità  di missione o un
gettone di  presenza nella  misura determinata  con deliberazione
del Consiglio regionale.

ARTICOLO 19
(Costi di produzione)

1. La  Giunta regionale, sentito il CRE, calcola periodicamente i
costi  dei  singoli  prodotti  sulla  base  delle  voci  indicate
dall'art. 95 del DPR 24 agosto 1971, n. 1256.

2. Ai  fini dell'aggiornamento dei costi per singoli prodotti, la
Giunta regionale,  entro 120  giorni dall'entrata in vigore della
presente legge,  determina la  procedura di rilevazione dei costi
presso  le   unità  operative  di  immunoematologia  e  servizio
trasfusionale.

ARTICOLO 20
(Incentivazione della raccolta del sangue e del plasma)

1. In  sede di  assegnazione del  fondo di  cui all'articolo  51,
comma 4,  della legge 23 dicembre 1978, n. 833, la Regione, sulla
base degli  indicatori di  raccolta fissati  dal Piano  sanitario
regionale nonchè  dai programmi  annuali  determinati  dal  CRE,
ripartisce le  risorse per l'acquisto dei materiali necessari per
realizzare le potenzialità donative presenti.

ARTICOLO 21
(Prima applicazione)

1. Entro  90 giorni  dall'entrata in vigore della presente legge,
con le  modalità di  cui agli  artt. 6, 8, 9, 10, sono rinnovati
gli organi del CRE.

2. Fino  all'insediamento dei  nuovi organi  del CRE rimangono in
carica quelli previsti dalla LR 17 maggio 1979, n. 31.

ARTICOLO 22
(Abrogazione)

1. E' abrogata la LR 17 maggio 1978, n. 31.

2. Resta  in  vigore  l'art.  1  della  legge  di  cui  al  comma
precedente  salvo  l'inciso  "e  di  produzione  emoderivati  con
esclusione di specialità medicinali".

ARTICOLO 23
(Norme finanziarie)

1. Per l'anno 1988 il contributo di cui all'art. 15, 1o comma, è
determinato in  L.  767.000.000  ed  è  finanziato  mediante  la
seguente variazione da apportare, per analogo importo, agli stati
di previsione  della competenza  e della  cassa della "spesa" del
bilancio di previsione 1988:

Spesa in diminuzione
Cap. 17100
   Oneri sostenuti dalla Regione per attività
   inerenti i  servizi di  sicurezza  sociale,
   ivi  comprese   indagini   epidemiologiche,
   registri tumori,  vaccini, organizzazione e
   partecipazione  convegni,   seminari  etc.,
   interventi  sanitari   nelle  emergenze   e
   scheda    nosologia     unificata    (legge
   23.12.1978,  numero   833)   (Finanziamento
   statale)                                        L. 767.000.000
                                                                 
Spesa in aumento
Cap. 17095
   Contributo ordinario  al  Centro  Regionale
   Emoderivati  (art.   15  1o   comma,  legge
   regionale n. (Finanziamento statale)            L. 767.000.000
                                                                 
2. Agli oneri di spesa per gli esercizi successivi si provvederà
con legge di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 2 marzo 1988

La presente  legge è  stata approvata dal Consiglio Regionale il
19-1-1988 ed  è stata vistata dal Commissario del Governo il 22-
2-1988

ALLEGATO
TABELLA - Dotazione personale

Accanto ai  Posti viene  indicato il  Profilo professionale  e la
Qualifica funzionale:

   1 Dirig. di 1 giur. amm.vo 1o Dirigenziale
   1 Funzionario giur. amm.vo VIII
   2 Istruttore direttivo VII
   3 Istruttore VI
   3 Esecutore IV
   2 Operatore III

ORGANIZZAZIONI PUBBLICHE
EMODERIVATI
BILANCIO

