Norme in  materia di prezzi per le strutture ricettive gestite da
imprese turistiche.

Il Consiglio Regionale ha approvato il 19-4-1988
Il Commissario del Governo ha apposto il visto il 23-5-1988
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

La presente  legge, in conformità al dettato dell'art. 7, ultimo
comma, della  legge 17-5-1983 n. 217, disciplina le procedure per
l'attuazione del  regime dei  prezzi concordati  per le strutture
ricettive indicate  nell' art. 6 della legge e gestite da imprese
turistiche.

ARTICOLO 2
(Competenza della Provincia)

Le funzioni  amministrative relative al regime dei concordati per
le strutture  ricettive di  cui all'art.  1 della  presente legge
sono esercitate dalla Provincia.

ARTICOLO 3
(Commissioni provinciali)

Per la  determinazione  dei  prezzi  concordati  delle  strutture
ricettive è  istituita  presso  ciascuna  Provincia  un'apposita
Commissione composta da:

1. Il  Presidente della  Provincia o  l'Assessore provinciale  al
   turismo da lui delegato, con funzioni di Presidente;
2. Quattro rappresentanti delle imprese ricettive designati dalle
   associazioni  provinciali   maggiormente   rappresentative   a
   livello regionale;
3. Due    rappresentanti  dei    Comuni    designati    dall'ANCI
   (Associazione  Nazionale   Comuni  d'Italia)   dei  quali  uno
   ricompreso in ambito turisticamente rilevante della Provincia;
4. Un  rappresentante delle   Aziende   di  Promozione  Turistica
   operanti nella Provincia;
5. Un  rappresentante del Comitato regionale Consumatori e Utenti
   designato a livello provinciale;
6. Due  esperti in  materia  turistica  designati  dal  Consiglio
   Provinciale.

Le funzioni  di Segretario  della Commissione  sono svolte, senza
diritto di voto, da un funzionario direttivo dell'Amministrazione
provinciale, designato dal Presidente della Provincia.

ARTICOLO 4
(Nomina delle Commissioni provinciali)

Le Commissioni  provinciali, di  cui al  precedente art.  3, sono
nominati con  atto del  Presidente della Provincia entro sessanta
giorni dalla data di entrata in vigore della presente legge.

Gli Enti  e  le  Associazioni  interessate,  nel  procedere  alle
designazioni,  indicano,   oltre  al   componente  effettivo,  il
relativo  supplente   che  interviene   in  caso   di  assenza  o
impedimento del primo.

Qualora entro  il termine  di cui  al precedente  primo comma non
siano pervenute tutte le designazioni, la Commissione provinciale
è ugualmente  costituita ed  esercita le  proprie funzioni con i
componenti già  designati e  purchè  le  designazioni  espresse
assicurino la presenza di almeno sette dei componenti stessi.

Le Commissioni  durano in  carica cinque  anni e  sono  rinnovate
entro sessanta giorni dalla scadenza del quinquennio.

ARTICOLO 5
(Procedure)

Entro il  31 maggio  di ogni  anno i  soggetti  autorizzati  alla
gestione di  imprese ricettive  presentano le  denunce dei prezzi
che intendono  praticare  a  partire  dal  1o  gennaio  dell'anno
successivo.

Entro  il   31  gennaio   di  ciascun   anno  è   consentita  la
presentazione di  una denuncia suppletiva, debitamente motivata e
documentata, a  quelle imprese che abbiano presentato la denuncia
annuale nell'anno  precedente e  che intendano  praticare  prezzi
differenziati a decorrere dal 1o-6-del medesimo anno.

Nel caso di mancata presentazione delle denunce di cui al I comma
del  presente   articolo,  nei  termini  previsti,  si  intendono
confermati i prezzi concordati per l'anno precedente.

Per gli  alberghi classificati  5 stelle  lusso,  5  stelle  e  4
stelle, e  per i  campeggi e le residenze turistico - alberghiere
classificati 4  stelle, i  prezzi sono liberi e le denunce devono
essere presentate  ai soli  fini  dell'  osservanza  delle  norme
concernenti la pubblicità dei prezzi.

Le denunce di cui ai precedenti commi, compilate in duplice copia
in  appositi   modelli  stampati   a  cura  della  Regione,  sono
presentate alla Provincia competente per territorio, che provvede
al loro  inoltre alla  Commissione di  cui al  precedente art.  3
entro 5  giorni dalla  scadenza dei  termini della  presentazione
delle denunce.

La Commissione provinciale esamina le denunce venendo conto:

a) delle  variazioni dei  costi  di  gestione  e  di  ogni  altro
   elemento  utile   al  fine   dell'accertamento  del  costo  di
   produzione;
b) degli  eventuali miglioramenti  arrecati alle  strutture ed ai
   servizi  offerti,   che  non   comportino  cambiamenti   della
   classifica.

La Commissione può richiedere i dati e le informazioni, inerenti
agli elementi di costo, agli Enti pubblici, ai fornitori, nonchè
alle  imprese   turistiche  sottoposte   al  regime   dei  prezzi
concordati, fatto salvo in merito il segreto d'ufficio secondo le
disposizioni dell' art. 15 del DPR 10-1-1975 n. 3.

La Commissione  determina i  prezzi minimi e massimi in relazione
al livello di classifica delle strutture ricettive.

I lavori  delle  Commissioni  debbono  concludersi  entro  trenta
giorni dal ricevimento delle denunce trasmesse dalla Provincia.

Delle conclusioni  cui perviene la Commissione è redatto formale
processo verbale che viene trasmesso entro i successivi 10 giorni
dalla Provincia unitamente alla relativa documentazione.

ARTICOLO 6
(Commissione di secondo grado)

Nel caso  in cui  la Commissione provinciale di cui al precedente
art.  3  non  abbia  raggiunto  un  accordo  circa  i  prezzi  da
praticare,  la   loro  determinazione   viene  affidata   ad  una
Commissione di secondo grado composta da:

- Il  Presidente della  Provincia o l'Assessore al Turismo da lui
  delegato, con funzioni di Presidente della Commissione;
- Un esperto in materia turistica designato dalla Provincia;
- Due    esperti  designati  dalle  Associazioni  provinciali  di
  categoria maggiormente rappresentative a livello regionale;
- Un  esperto   designato  a  livello  provinciale  dal  Comitato
  Regionale dei Consumatori ed Utenti.

La Commissione di secondo grado è insediata dal Presidente della
Provincia ed  assume le  decisioni di competenza nei dieci giorni
successivi.

Delle decisioni  cui perviene  la Commissione di secondo grado è
redatto formale  processo verbale  che viene  trasmesso  entro  i
successivi cinque giorni alla Provincia.

ARTICOLO 7
(Pubblicità prezzi)

La Provincia  provvede, entro  5  giorni  dal  ricevimento  della
decisione della  Commissione, ovvero della Commissione di secondo
grado, a  trasmettere alla  Giunta regionale,  per la conseguente
pubblicazione sul  Bollettino Ufficiale  della  Regione  Toscana,
l'elenco dei prezzi concordati.

Tali  prezzi  sono  definiti  dalla  data  di  pubblicazione  sul
Bollettino Ufficiale  e vengono  praticati  dalle  date  indicate
all'art. 5.

Le tabelle  ed i  cartellini con  l'indicazione dei  prezzi delle
strutture ricettive  devono essere  esposti in  modo ben visibile
nel locale  di ricevimento  degli ospiti ed in ciascuna camera ed
unità abitativa.

Le pubblicazioni contenenti i prezzi delle strutture ricettive di
cui alla  presente legge  devono essere  inviate prima della loro
diffusione alla Provincia competente per territorio.

ARTICOLO 8
(Compensi)

Ai componenti  le Commissioni  di cui  ai precedenti  artt. 3 e 6
sono  attribuiti   dall'Amministrazione  provinciale  i  compensi
previsti dall'art.  10 della  legge regionale  22 maggio 1982, n.
40.

ARTICOLO 9
(Vigilanza e controllo)

Le  funzioni  di  vigilanza  e  controllo  sull'osservanza  della
presente legge sono esercitate dalla Provincia.

ARTICOLO 10
(Sanzioni)

1.  In  relazione  alle  fattispecie  seguenti  si  applicano  le
sanzioni amministrative consistenti nel pagamento di una somma di
denaro nei limiti minimi e massimi per ciascuna indicati:

a) in  caso di  mancata esposizione delle tabelle e cartellini di
   cui al 3o comma dell'art. 7 da L. 100.000 a L. 1.000.000
b) in caso di applicazione di prezzi diversi da quelli concordati
   da L. 500.000 a L. 5.000.000
c) in caso di mancato invio delle pubblicazioni di cui all'art. 7
   ultimo comma da L. 50.000 a L. 500.000

2.  L'accertamento   della  violazione  e  la  irrogazione  delle
sanzioni di  cui alla  presente legge  sono effettuati secondo le
procedure di cui alla L. 24-11-1981, n. 689.

Analoghi  poteri   competono  ai   funzionari  dipendenti   delle
Amministrazioni provinciali.

3. I  proventi delle sanzioni previste dal presente articolo sono
devoluti  alla  Provincia  nel  cui  ambito  territoriale  si  è
verificata l'infrazione.  Le somme  introitate  a  questo  titolo
dovranno essere  destinate alla  copertura degli  oneri derivanti
dall'attuazione della presente legge.

4. Dall'entrata  in vigore  della presente legge sono abrogate le
seguenti disposizioni legislative regionali:

- 5o  e 7o alinea del 2o comma dell'art. 24 della legge regionale
  29-10-1981, n. 79;
- il  2o periodo  del 3o comma ed il 4o comma dell' art. 26 della
  legge regionale 10-1-1987, n. 1.

ARTICOLO 11
(Norme finanziarie)

Agli  oneri   di  spesa  derivanti  dal  presente  provvedimento,
decorrenti dall'anno  1988 e  previsti in Lire 100.000.000, si fa
fronte, da  tale anno e per gli esercizi successivi, con legge di
bilancio che  provvederà all'integrazione  del fondo di cui alla
LR 10-1-1985, n. 1.

ARTICOLO 12
(Norme transitorie)

Fino a  quando non  saranno insediati gli Organi delle Aziende di
Promozione turistica,  della Commissione provinciale prevista dal
precedente art.  3, fa  parte un  rappresentante del  sopprimendo
Ente  provinciale  per  il  Turismo  competente  per  territorio,
designato dal  Collegio commissariale di cui all'art. 27 della LR
34 (ac).

Dall'entrata in  vigore della  presente legge  sono  abrogate  le
disposizioni imcompatibili con la stessa.

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 30 maggio 1988

La presente  legge è  stata approvata dal Consiglio Regionale il
19-4-1988 ed  è stata vistata dal Commissario del Governo il 23-
5-1988.



TURISMO

