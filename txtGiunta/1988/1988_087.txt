Modifiche  alla   LR  26/83   "Edilizia  Residenziale   pubblica.
Programmazione territoriale pubblica. Programmazione territoriale
degli interventi  e scelta degli operatori. Delega delle funzioni
amministrative ai comuni.

Il Consiglio Regionale ha approvato il 8-11-1988
Il Commissario del Governo ha apposto il visto il 12-12-1988
Il Presidente  della Giunta  Regionale promulga la seguente legge
regionale:

ARTICOLO 1
(Modifica dell'art. 2 della LR 10 maggio 1983, n. 26)

1. Alla  seconda alinea  del primo  comma dell'art. 2 della LR 10
maggio 1983,  n. 26  le parole  "e le associazioni intercomunali"
sono abrogate.

ARTICOLO 2
(Modifica dell'art. 4 della LR 10 maggio 1983, n. 26)

1. Alla  lett. m)  dell'art. 4  della LR 10 maggio 1983, n. 26 le
parole "alle  associazioni intercomunali"  sono sostituite  dalle
parole "ai  comuni e  alle comunità  montane competenti ai sensi
del successivo art. 5".

ARTICOLO 3
(Sostituzione dell'art. 5 della LR 10 maggio 1983, n. 26)

L'art. 5 della LR 10 maggio 1983, n. 26 è così sostituito:

   "Art. 5
   (Proposte comunali per la formazione dei progetti biennali)
   
   1.  Sulla   base  dei  contenuti  del  programma  quadriennale
   regionale, entro  30 giorni  dalla data di comunicazione dello
   stesso, i  Comuni elaborano  ed inviano  alla Regione proposte
   per la  formazione dei  progetti biennali  di cui  all'art. 7,
   previa  consultazione   delle  parti   sociali  ed  economiche
   interessate.
   
   2.  Le  proposte  individuano,  nell'ambito  territoriale  del
   comune proponente,  gli interventi  da attribuire alle diverse
   categorie di operatori con l'indicazione di massima delle zone
   in cui verranno realizzati.
   
   3. Nella  elaborazione delle  proposte i  comuni tengono conto
   delle previsioni  contenute negli  strumenti urbanistici e nei
   relativi programmi pluriennali di attuazione.
   Tengono altresì  conto del fabbisogno abitativo, distinguendo
   quello che  può essere soddisfatto attraverso il recupero del
   patrimonio edilizio esistente e quello da soddisfare con nuove
   costruzioni.
   
   4. Ai  fini di cui al comma precedente il fabbisogno abitativo
   è determinato  anche in  rapporto al numero dei componenti la
   graduatoria  per   l'assegnazione  di   alloggi  di   edilizia
   residenziale pubblica,  al  numero  dei  soci  costituenti  le
   cooperative  edilizie,   al  numero   di  sfratti  eseguiti  o
   pendenti".
   
ARTICOLO 4
(Sostituzione dell'art. 6 della LR 10 maggio 1983, n. 26)

L'art. 6 della LR 10 maggio 1983, n. 26 è così sostituito:

   "Art. 6
   (Proposte sovracomunali)
   
   1. I  comuni possono  incaricare le  comunità montane  di cui
   all'art. 2, secondo comma, della LR 12 giugno 1981, n. 52 e le
   associazioni intercomunali,  ai  sensi  dell'art.  2,  settimo
   comma, della  LR 24 marzo 1986, n. 12 di coordinare le proprie
   proposte ed  elaborare una unica proposta di progetto biennale
   per l'intera area intercomunale o parte di essa, da presentare
   alla regione, nel termine di cui al primo comma dell'art. 5.
   
   2. Le  proposte sovracomunali,  oltre i  contenuti di  cui  al
   secondo comma  dell'art. 5,  precisano la localizzazione degli
   interventi e la definizione degli ambiti territoriali ai quali
   gli interventi medesimi vanno riferiti".
   
ARTICOLO 5
(Sostituzione dell'art. 7 della LR 10 maggio 1983, n. 26)

L'art. 7 della LR 10 maggio 1983, n. 26 è così sostituito:

   "Art. 7
   (Progetti biennali)
   
   1. In attuazione del programma quadriennale, la regione, sulla
   base delle  proposte di  cui agli artt. 5 e 6, se pervenute, o
   comunque  sentiti  i  comuni,  elabora  progetti  biennali  di
   localizzazione degli interventi.
   
   2.  I  progetti  stabiliscono,  tra  l'altro,  i  punteggi  da
   attribuire ai  criteri di cui ai successivi artt. 11. 12. 13 e
   14  per   l'individuazione   degli   operatori   dell'edilizia
   residenziale agevolata - convenzionata nonchè i termini della
   pubblicazione dei  bandi di concorso di cui al successivo art.
   8.
   
   3. Entro  i tre mesi precedenti all'avvio del secondo progetto
   biennale  relativo   ad  ogni   quadriennio,  potranno  essere
   introdotte modifiche  al programma quadriennale sulla base dei
   dati relativi  allo stato  di attuazione del progetto biennale
   precedente e/o sulla base dello stato del fabbisogni abitativo
   delle varie aree intercomunali."

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetta di osservarla e farla
osservare come legge della Regione Toscana.

Firenze, 17 dicembre 1988

La presente  legge è  stata approvata dal Consiglio Regionale il
8-11-1988 ed  è stata vistata dal Commissario del Governo il 12-
12-1988.



EDILIZIA
ENTI TERRITORIALI
ATTRIBUZIONI DELEGHE

