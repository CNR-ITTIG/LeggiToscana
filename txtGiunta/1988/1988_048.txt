Finanziamento straordinario  dei programmi  integrativi regionali
di edilizia agevolata convenzionata.

Il Consiglio Regionale ha approvato il 31-5-1988
Il Commissario del Governo ha apposto il visto il 4-7-1988
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

Al fine  di ridurre  la tensione  abitativa e  favorire l'accesso
alla casa alle categorie sociali meno abbienti, la presente legge
promuove il  finanziamento straordinario di programmi integrativi
speciali  regionali   di  edilizia  residenziale  -  agevolata  -
convenzionata.

ARTICOLO 2
(Interventi Finanziari)

I fondi  necessari alla  realizzazione dei  programmi di  cui  al
precedente articolo,  sono quelli  attribuiti  dallo  Stato  alla
Regione per  interventi  di  edilizia  residenziale  agevolata  a
fronte della  L. n.  457/1978 e  non  impegnati,  nonchè  quelli
appositamente stanziati nel bilancio regionale.

ARTICOLO 3
(Soggetti  attuatari,   procedure   e   documentazioni   per   la
presentazione del programma)

Le cooperative  di  abitazione  o  loro  consorzi,  associate  ad
organizzazioni nazionali  legalmente riconosciute,  e le  imprese
edilizie, o loro consorzi, presentano congiuntamente a fronte del
bando  di   concorso  approvato   dal  CR  apposita  richiesta  -
programma, per  ottenere i  finanziamenti di  cui  alla  presente
legge.

Tale richiesta  - programma,  da inoltrare  alla Giunta Regionale
nel termine  previsto  dal  bando,  deve  contenere,  a  pena  di
esclusione:

a) la  documentazione relativa  alla piena  disponibilità  dell'
   area sulla  quale realizzare  l'intervento, ovvero  copia  del
   provvedimento di  assegnazione da  parte  dell'amministrazione
   comunale;
b) lo schema planivolumetrico e tipologico dell'intervento;
c) una  relazione   tecnico    -    economica    dell'intervento,
   sottoscritta dai  soggetti attuatari,  dalla quale  risulti la
   sussistenza dei  requisiti tecnico  - progettuali  di cui alle
   norme  statali   e/o  regionali   necessari  per   fruire  del
   contributo dello  stato, nonchè  il rispetto dei requisiti di
   ordine qualitativo  ed economico  prescritti  dalle  normative
   tecniche statali e regionali;
d) l'elenco  dei soci  assegnatari e  di riserva corredato da una
   dichiarazione  sostitutiva  di  atto  notorio  rilasciata  dal
   Presidente della cooperativa circa il possesso, da parte degli
   stessi, dei requisiti di cui alla Legge Regionale 26/83;
e) certificato  attestante l'iscrizione  dell'impresa edile  all'
   Albo Nazionale dei Costruttori, alla data del Bando.

ARTICOLO 4
(Approvazione programma e individuazione soggetti attuatari)

Sulla base delle richieste di cui al precedente articolo e tenuto
conto delle  disponibilità finanziarie,  nonchè del  fabbisogno
abitativo a  livello provinciale  quale risulta  dai parametri di
cui alla  delibera del Consiglio Regionale n. 304 del 27-7-86, la
Giunta  Regionale   elabora   la   proposta   di   un   programma
straordinario da sottoporre all'approvazione del Consiglio.
Il programma deve contenere:

a) l'entità  del mutuo agevolato da concedere e/o del contributo
   in conto capitale;
b) il numero degli alloggi realizzabili e la loro localizzazione;
c) i soggetti attuatari degli interventi.

L'individuazione degli  interventi da  ammettere a contributo, in
ciascuna  provincia,   avviene  in  base  all'ordine  cronologico
risultante dalle date di assunzione al protocollo regionale delle
richieste di  cui al  precedente art.  3, con  priorità per  gli
interventi inseriti in programmi organici coordinati. A tal fine,
alla  richiesta  deve  essere  allegata  apposita  dichiarazione,
rilasciata congiuntamente  da una  Associazione  Regionale  delle
Cooperative di  abitazione o  da una Associazione Regionale delle
imprese.

Nell'ambito dei  criteri di  cui al  comma precedente,  hanno  la
priorità gli  interventi che ricadono in aree comprese nei piani
approvati a norma della legge 18-4-1962 n. 167 ovvero individuate
ai sensi dell'art. 51 della legge 22-10-1971 n. 865.

ARTICOLO 5
(Contenuto Convenzioni)

Prima dell'assunzione,  da parte  della Giunta  Regionale,  della
delibera di  concessione del  contributo,  viene  stipulata,  una
convenzione con  la quale gli operatori assegnatari si impegnano,
a pena di decadenza dai finanziamenti, a rispettare:

- le modalità ed i tempi di attuazione previsti dal programma di
  intervento approvato dal Consiglio regionale;
- il  prezzo di  cessione degli  alloggi stabilito  dal Consiglio
  regionale.

Per  gli   interventi  realizzati  in  aree  comprese  nei  piani
approvati  a   norma  della   legge  18-4-1982   n.  167,  ovvero
individuate ai  sensi dell'art. 51 della legge 22-10-1971 n. 865,
gli impegni  di cui  al comma  precedente possono essere inseriti
nelle  convenzioni  previste  dall'art.  35  della  stessa  legge
865/1971.

Gli interventi  edilizi che  fruiscono dei contributi di cui alla
presente legge  sono soggetti  al pagamento  degli oneri previsti
dall'art. 3  della legge 28-1-77 n. 10 determinati in misura pari
al 50%  di  quelli  risultanti  dalla  applicazione  della  legge
regionale 30-6-84 n. 41 e successive modificazioni.

Gli oneri  di cui  al comma precedente sono ridotti al 40% se gli
interventi sono realizzati utilizzando materiali lapidei estratti
in Toscana.

Ai Comuni  nel cui territorio ricadono gli interventi di cui alla
presente  legge   verrà  attribuito,   a   fronte   dei   futuri
finanziamenti statali assegnati alla Regione Toscana per le opere
di urbanizzazione,  un contributo  per alloggio  in misura pari a
quello concesso per il V biennio della legge 457/78.

ARTICOLO 6
(Modalità erogazione contributi)

I contributi  statali che  il Consiglio  Regionale  destina  alla
realizzazione   del   programma   sono   messi   a   disposizione
dell'operatore beneficiario  con  le  modalità  stabilite  dalle
relative leggi di finanziamento.

I contributi  regionali che  concorrono  alla  realizzazione  del
programma sono  messi a  disposizione dell'operatore beneficiario
con le seguenti modalità:

- 40% dei contributi al momento dell'inizio dei lavori;
- 60% dei contributi al momento dell'ultimazione dei lavori.

ARTICOLO 7
((Modifica dell'art. 16 della LR 41/4))

Il quarto  comma dell'art.  16 della LR 30 giugno 1984, n. 41, è
sostituito dai seguenti:

   "4. Per  gli interventi  nei piani  per l'edilizia economica e
   popolare  di  cui  alla  legge  18  aprile  1962,  n.  167,  e
   successive modificazioni,  il contributo  di  cui  all'art.  3
   della legge  28 gennaio  1977, n.  10 è commisurato alla sola
   quota di  cui all'art. 5 della legge medesima ed è assorbente
   del costo  delle opere  di urbanizzazione  di cui all'art. 35,
   comma 8,  lett. a,  e comma 12 della legge 22 ottobre 1971, n.
   865.
   
   4.  bis   Per  gli   interventi  nei  piani  per  insediamenti
   produttivi di  cui all'art. 27 della legge 22 ottobre 1971, n.
   865, la  concessione edilizia  è gratuita fatta eccezione per
   le destinazioni  turistiche, commerciali,  direzionali per  le
   quali si  applicano i disposti del 2o comma dell'art. 10 della
   legge 28 gennaio 1977, n. 10.
   Gli oneri  per l'urbanizzazione primaria e la competente quota
   per la  secondaria  sono  computati  per  l'intero  nel  costo
   relativo alla concessione dell'area in proprietà o in diritto
   di superficie".
   
ARTICOLO 8
(Finanziamento della spesa)

All'onere derivante  dall'applicazione della presente legge si fa
fronte, ai  sensi e  per gli  effetti dell'art. 134 della LR 6-5-
1977, n.  28, con la quota non utilizzata dal fondo globale di L.
1.000.000.000  iscritta   al  capitolo   50060  del  bilancio  di
previsione dell'esercizio finanziario 1987.

Ai sensi dell'art. 135 della legge regionale citata al precedente
capoverso, lo  stanziamento della  nuova spesa  è  assegnato  al
bilancio del corrente esercizio al seguente capitolo:

Cap. 13060
   Fondo  per   il  finanziamento   di   programmi
   integrativi  regionali  di  edilizia  agevolata
   convenzionata (LR 48/88)                         1.000.000.000
                                                                 
Agli oneri  di spesa  per gli esercizi successivi si provvede con
legge di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge è  stata approvata dal Consiglio Regionale il
31-5-1988 ed è stata vistata dal Commissario del Governo il 4-7-
1988.



EDILIZIA
FINANZIAMENTI

