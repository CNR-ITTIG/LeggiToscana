Iniziative per la promozione dell'integrazione europea.

Il Consiglio Regionale ha approvato il 15-3-1988
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La Regione promuove e sostiene le iniziative dei Comuni, delle
Province e  delle Associazioni  europeiste della  Toscana volte a
suscitare ed  a facilitare  i rapporti  con i  Comuni e gli altri
poteri locali  dei paesi  rappresentati nel  Parlamento  Europeo,
tesi a  sviluppare il  processo di integrazione politica europea,
nel rispetto dei suoi consolidati valori di pace, di democrazia.

ARTICOLO 2
(Obiettivi)

1. La  Regione Toscana  nel rispetto  delle disposizioni  di  cui
all'articolo 4  del decreto  del Presidente  della Repubblica  24
luglio 1977, n. 616, del decreto del Presidente del Consiglio dei
Ministri 11  marzo 1980  e nel quadro degli accordi stipulati dal
Ministero degli affari esteri, partecipa con propri progetti alla
formulazione ed  all'attuazione delle  attività e  degli  scambi
previsti dai  protocolli bilaterali  e multilaterali  e  promuove
iniziative tese a realizzare scambi di esperienze con lo scopo di
favorire l'armonico sviluppo sociale della Regione.

2. Inoltre  promuove attività  di informazione,  nell'ambito del
proprio  territorio,   sulle  politiche  comunitarie  in  materie
trasferite  alle   Regioni  e   sulle  procedure   per   ottenere
finanziamenti e contributi comunitari.

ARTICOLO 3
(Ambito di applicazione della legge)

1. Per  il raggiungimento  delle finalità  di cui all'art. 1, la
Regione favorisce:

1) il  gemellaggio dei Comuni od altri enti locali con quelli dei
   paesi membri della Comunità Europea e del Consiglio d'Europa;
2) lo scambio tra giovani di età inferiore ai 18 anni;
3) le  attività formative  generali coerenti  con il processo di
   integrazione politica  europea  per  i  giovani  delle  scuole
   dell'obbligo e  medie superiori  da attuarsi  d'intesa  con  i
   distretti scolastici;
4) le  attività formative  specifiche per  operatori pubblici  e
   privati tese  a conoscere  le modalità di utilizzazione degli
   strumenti di  intervento finanziario  della Comunità Europea,
   in relazione alla politica regionale europea.

2. La Regione inoltre:

a) partecipa  ad  organismi  e  associazioni  costituiti  tra  le
   Regioni e  gli enti  locali relativamente  all'attività delle
   comunità europee e del Consiglio d'Europa;
b) promuove  e favorisce  la  diffusione  delle  tematiche  dell'
   integrazione europea;
c) promuove  ed organizza  manifestazioni dirette a perseguire le
   finalità di  cui al  precedente  articolo  1),  favorendo  le
   attività di studio intese alla valorizzazione delle autonomie
   regionali e  locali, di  ricerca, di  scambi di esperienze, di
   informazione e  di divulgazione,  volte a  promuovere l'unità
   europea.
d) favorisce  le  iniziative  intese  al  consolidamento,  tra  i
   giovani,  dell'identità  europea  e  promuove  scambi  tra  i
   giovani stessi  nel quadro  dei programmi  e delle  iniziative
   della Comunità europea;
e) stabilisce  rapporti con  le organizzazioni  europeiste  della
   Toscana.

ARTICOLO 4
(Programma  di   iniziative  per  lo  sviluppo  del  processo  di
integrazione politica europea)

1. Le Amministrazioni provinciali inoltrano alla Giunta regionale
entro il  30 settembre  di ogni anno apposita proposta coordinata
contenente il  programma  di  iniziative  di  cui  al  precedente
articolo.

2. Tale  programma sarà  formulato con  i Comuni  e, per  quanto
attiene le  attività di  cui al punto 3) del precedente articolo
3, sentiti  i distretti  scolastici interessati,  in ottemperanza
agli indirizzi regionali di cui al successivo articolo 5.

3. Le  iniziative promosse  dalle organizzazioni europeiste della
Toscana saranno  indirizzate  direttamente  al  Presidente  della
Regione.

ARTICOLO 5
(Rapporto annuale sulle iniziative)

1. La  Giunta  regionale,  in  occasione  della  discussione  del
bilancio annuale, presenta al Consiglio regionale:

A) un  rapporto sull'attività  svolta concernente la valutazione
   globale delle  attività incentivate  con riferimento sia alla
   loro attuazione  sia alla idoneità a favorire lo sviluppo del
   processo di integrazione politica europea;
B) un programma per l'anno successivo.

2.  Il   Consiglio  regionale,  tenendo  conto  delle  risultanze
dell'attività  pregressa,   determina  gli  indirizzi  ai  quali
Comuni, Province  e Associazioni  europeiste devono  attenersi in
ordine agli adempimenti di cui ai precedenti articoli 2 e 3.

3. In  sede di prima attuazione della presente legge il Consiglio
regionale determina  gli indirizzi  di cui  al  precedente  comma
entro sessanta  giorni dall'entrata in vigore della legge stessa.
Il programma  di cui  al precedente articolo 4 è inoltrato dalle
Amministrazioni  provinciali   alla  Giunta   regionale  entro  i
successivi novanta giorni.

ARTICOLO 6
(Finanziamento regionale)

1.  La   Giunta  regionale  esaminato  il  programma  di  cui  al
precedente  articolo   4,  consulta   la  federazione   regionale
dell'AICCRE - Associazione Italiana per il Consiglio dei Comuni e
delle Regioni  d'Europa -  e  trasmette  al  Consiglio  regionale
apposita proposta  di deliberazione,  che determina le iniziative
da ammettere  ai benefici della presente legge, la spesa in linea
di massima  occorrente per l'attuazione delle iniziative stesse e
la quota  a carico  della Regione,  dando mandato  alla Giunta di
assumere contestualmente  il relativo  impegno e di accreditare a
favore degli  enti beneficiari  il 50% della quota a carico della
Regione.

2. La quota a carico della Regione deve comunque essere contenuta
nei limiti  del 50% delle spese ritenute ammissibili, ovvero, per
i comuni  con popolazione superiore ai 10.000 abitanti nei limiti
del 25% delle spese stesse.

La deliberazione  di cui  al secondo comma del presente articolo,
divenuta  esecutiva   ai  sensi   di  legge,  è  pubblicata  sul
Bollettino Ufficiale della Regione Toscana.

ARTICOLO 7
(Caratteristiche  delle   iniziative  e   criteri  prioritari  di
intervento)

1.  Nella   individuazione  delle   iniziative  da   ammettere  a
finanziamento è  verificata la  rispondenza agli  indirizzi  che
annualmente sono  indicati dal Consiglio regionale secondo quanto
previsto dal secondo comma dell'articolo 5 della presente legge.

2. E'  attribuita priorità  alle proposte  formulate da Comuni e
Province che,  per  il  raggiungimento  delle  finalità  di  cui
all'articolo 1 della presente legge, intendano associarsi su basi
provinciali e  regionali  procedendo  alla  regolamentazione  dei
reciproci rapporti.

ARTICOLO 8
(Erogazione dei fondi)

1.  La   somma  da   accreditare  agli   Enti   beneficiari   dei
finanziamenti di  cui al  precedente articolo  6,  comma  2),  è
corrisposta in  due soluzioni:  la prima  pari al  50% all'  atto
dell'approvazione del programma da parte del Consiglio regionale;
la seconda  pari all'ulteriore  50% della  quota a  carico  della
Regione od  alla percentuale  della stessa  quota rapportata alla
minor spesa  sostenuta per  ciascuna  iniziativa,  è  erogata  a
saldo, previa  presentazione  del  conto  consuntivo  complessivo
approvato  dallo   stesso   ente   con   apposita   deliberazione
consiliare.

ARTICOLO 9
(Copertura finanziaria)

1. Agli  oneri di  spesa derivanti dall'attuazione della presente
legge, previsti  in L. 80.000.000 e decorrenti dal 1988, si farà
fronte con le disponibilità di cui al Cap. 00995 del bilancio di
previsione 1988.

2. Agli  oneri di  spesa per  gli esercizi  successivi, si  farà
fronte con legge di bilancio.

La presente  legge è  pubblicata nel  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge è  stata approvata dal Consiglio Regionale il
15 marzo  1988 e  deve considerarsi  vistata con  decorrenza  dei
termini di sensi dell'art. 27 dello Statuto e dell'art. 127 della
Costituzione.



UNIONE EUROPEA
REGIONALISMO

