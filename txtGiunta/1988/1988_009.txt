Organizzazione Turistica della Regione Toscana.

Il Consiglio Regionale ha approvato il 12-1-1988
Il Commissario del Governo ha apposto il visto il 15-2-1988
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  Regione, in  attuazione dell'ultimo comma dell'art. 56 del
DPR 24.7.1977,  n. 616, e dell'art. 4 della L. 17.5.1983, n. 217,
provvede con  la presente  legge al riordino dell'amministrazione
regionale e  sub -  regionale del turismo e alla delega agli Enti
locali delle  funzioni amministrative  regionali  in  materia  di
turismo e  industria  alberghiera,  esercitate  sia  direttamente
dalla Regione  sia dagli  Enti Provinciali per il Turismo e dalle
Aziende  Autonome  di  Cura,  Soggiorno  e  Turismo  che  vengono
soppressi con la presente legge.

ARTICOLO 2
(Deleghe alle Province)

1. Alle  Province sono  delegate le  funzioni  amministrative  in
materia di:

a) agenzie  di viaggio  e turismo, ai sensi della LR del 17.11.86
   n. 51;
b) attività professionali di cui all'art. 11 della L. 17.5.1983,
   n. 217,  ivi comprese  la nomina  ed  il  funzionamento  delle
   commissioni giudicatrici  per prove  d'esame, da effettuarsi a
   livello provinciale,  per l'abilitazione  all'esercizio  delle
   stesse attività  professionali,  secondo  la  disciplina  che
   sarà stabilita  con successive leggi regionali e salvo quanto
   già previsto  dalla LR  27.10.1981, n.  77, per  le  funzioni
   relative all'attività di maestro di sci;
c) nomina  e funzionamento  delle  commissioni  giudicatrici  per
   esami di  idoneità all'esercizio dell'attività di impresa da
   effettuarsi  a   livello  provinciale,  per  l'iscrizione  nel
   registro della  Camera di  Commercio, Industria, Artigianato e
   Agricoltura da  parte dei  titolari o  gestori  delle  imprese
   turistiche di cui all'art. 5 della L. 17.5.1983, n. 217;
d) istituzione  e tenuta  dell'albo delle associazioni pro - loco
   operanti nel territorio provinciale;
e) vigilanza e controllo nelle materie di cui ai precedenti punti
   a), b),  c) e  d)  ed  applicazione  delle  relative  sanzioni
   amministrative.

2. Le province provvedono inoltre alla raccolta ed all'invio alla
Giunta Regionale ed alle Aziende di Promozione Turistica (APT) di
cui all'art.  8  dei  dati  statistici  riguardanti  il  turismo,
secondo le  modalità stabilite  con atto  deliberativo approvato
dal Consiglio Regionale su proposta della Giunta.

ARTICOLO 3
(Deleghe ai Comuni)

1. Ai  Comuni sono delegate le funzioni amministrative in materia
di:

a) classificazione,   vigilanza  e    controllo  delle  strutture
   ricettive di  cui all'art.  6 della  L. 17.5.1983,  n. 217, ai
   sensi delle rispettive leggi regionali;
b) vincolo  di  destinazione  delle  strutture  ricettive  e  sua
   rimozione, in  conformità alle disposizioni di cui all'art. 8
   della L. 17.5.1983, n. 217, ed alle relative norme regionali;
c) vigilanza  e controllo  sull'applicazione e  riscossione dell'
   imposta  di  soggiorno  e  nelle  materie  di  competenza,  ed
   applicazione  delle  relative  sanzioni  amministrative,  già
   esercitate dagli  Enti  Provinciali  per  il  Turismo  con  il
   concorso dei Comuni e delle Aziende Autonome interessate.

2. E' inoltre delegato ai Comuni:

- il rilascio del nulla - osta di cui all'art. 6 ed il preventivo
  parere e  fissazione del  termine di  cui all'art.  7 della  L.
  2.3.1963, n.  191, in  materia di  proroga delle  locazioni  di
  immobili adibiti  ad uso  di albergo  e residenza  turistico  -
  alberghiera;
- la  dichiarazione   di  pubblica  utilità  ai  sensi  del  RDL
  21.10.1937,  n.   2180,  e  del  RD  12.7.1938,  n.  1473,  per
  espropriazione ai fini della costruzione di nuovi alberghi e ai
  fini dell'ampliamento e la trasformazione di quelli esistenti;
- il  potere di  vigilanza, di  ispezione  e  le  altre  funzioni
  amministrative esercitate dagli Enti Provinciali per il Turismo
  ai sensi  delle vigenti disposizioni igienico - sanitarie sugli
  alberghi ed esercizi a tali effetti assimilati;
- le  autorizzazioni di cui al RDL 8.11.1938, n. 1908 concernente
  la facoltà  di  deroghe  ai  regolamenti  edili  comunali  per
  l'altezza degli edifici destinati ad uso di albergo.

ARTICOLO 4
(Funzioni residue)

1. Qualora  non espressamente  disciplinate dalla presente legge,
le funzioni  amministrative in  atto  di  competenza  degli  Enti
provinciali per  il turismo  e delle  Aziende autonome  di  cura,
soggiorno e turismo sono delegate ai Comuni.

2. Sono  peraltro esercitate  rispettivamente  dalle  Province  e
dalla Regione le funzioni di cui al comma precedente direttamente
riferite ad  aree sovracomunali non eccedenti il territorio delle
singole Province ovvero eccedenti tali delimitazioni.

ARTICOLO 5
(Programma e  disciplina  delle  attività  di  promozione  della
domanda turistica)

1. Le  funzioni in  materia di promozione della domanda turistica
svolte dalla  Regione, dagli  Enti provinciali  per il  turismo e
dalle  Aziende   Autonome  di  cura,  soggiorno  e  turismo  sono
esercitate ai sensi della presente legge.

2. Per  il perseguimento  degli obiettivi  fissati nel  Programma
Regione di  Sviluppo la  Regione approva annualmente il programma
regionale di  promozione delle  attività turistiche,  contenente
altresì indicazioni di massima per il biennio successivo.

3. Il  programma per  lo svolgimento  all'estero delle  attività
promozionali  approvato   ai  sensi   dell'art.  1   del  decreto
Presidente del  Consiglio dei  Ministri 11 Marzo 1980 costituisce
sezione del programma di cui al comma precedente.

4. Il  programma, relativo  alle iniziative da attuare nell' anno
successivo, è predisposto dalla Giunta regionale.
Le Province  sono chiamate  a partecipare alla predisposizione di
tale programma,  tenendo conto  delle  eventuali  proposte  delle
Aziende di  Promozione Turistica,  dei Comuni  e delle  Comunità
montane.

5. Il programma è trasmesso al Consiglio regionale che l'approva
unitamente ad  una relazione  sulle iniziative  svolte  nell'anno
precedente e sui loro effetti di promozione.

6.  Ai   fini  della  promozione  turistica  l'intero  territorio
regionale viene considerato turisticamente influente.

ARTICOLO 6
(Funzioni  della   Regione  Toscana   in  materia  di  promozione
turistica)

1. La  Regione Toscana  persegue lo  scopo di definire l'immagine
turistica della  Toscana nel suo complesso, integrata da elementi
di richiamo delle singole località turistiche.

2. Pertanto  la  Regione  Toscana  assume  iniziative  miranti  a
divulgare la  conoscenza della Toscana nelle sue varie componenti
ed a  promuovere le  attività turistiche  anche  ai  fini  della
commercializzazione del prodotto turistico toscano.

3.  Per   il  conseguimento   delle  sue  finalità  la  Regione,
direttamente  e   attraverso  appositi   organismi  e   strumenti
regionali da definire con successiva legge, provvede:

a) alla  propaganda dell'offerta  turistica regionale  attraverso
   gli strumenti pubblicitari ed i mezzi di informazione;
b) alla  partecipazione a  fiere, mostre,  esposizioni o ad altre
   forme  organizzative   della   commercializzazione   turistica
   promuovendo  anche  la  presenza  della  rappresentanza  degli
   operatori  turistici   e  fornendo   in  tali  ambiti  servizi
   complementari;
c) alla  realizzazione di incontri, o altre forme di contatto con
   gli operatori  turistici, con  giornalisti, con rappresentanze
   istituzionali sociali ed economiche sui mercati di origine dei
   flussi turistici;
d) alla  organizzazione di visite, convegni, incontri e missioni,
   sul territorio  della Regione dei soggetti di cui al punto c),
   sia ai  fini di  una maggiore  loro conoscenza  delle  realtà
   turistiche, sia  ai fini  di una  più approfondita e puntuale
   divulgazione dell'offerta  turistica da  parte degli operatori
   della Regione;
e) alla realizzazione di materiale pubblicitario ed editoriale.

4.  Per   la  realizzazione  delle  attività  di  cui  ai  punti
precedenti, la  Regione Toscana  può avvalersi  delle Aziende di
Promozione turistica di cui all'art. 7 della presente legge.

ARTICOLO 7
(Aziende di Promozione Turistica (APT))

1. Ai  sensi  dell'art.  4  della  L.  17.5.1983,  n.  217,  sono
istituite nella  Regione, con  le procedure  di cui al successivo
art. 8,  le Aziende di Promozione Turistica (APT), operanti negli
ambiti territoriali turisticamente rilevanti.

2. le  Aziende di  Promozione Turistica  sono organismi tecnico -
operantivi e  strumentali forniti  di personalità  giuridica  di
diritto pubblico e di autonomia amministrativa e gestionale.

ARTICOLO 8
(Ambiti territoriali turisticamente rilevanti)

1. La  Regione, con  legge, costituisce  le Aziende di Promozione
Turistica ed  individua gli  ambiti  territoriali  turisticamente
rilevanti di cui all'art. 4 della legge 17.5.1983, n. 217.

2. Entro  60 giorni  dall'entrata in vigore della presente legge,
la Giunta  regionale approva  una proposta  di  individuazione  e
delimitazione degli ambiti territoriali turisticamente rilevanti,
di cui al precedente comma.

3.  Ciascuno   degli  ambiti  di  cui  al  precedente  comma,  è
costituito  da   territori  anche  non  contigui,  turisticamente
rilevanti, di  omogenea  caratterizzazione  dal  punto  di  vista
turistico, ed  ai quali è riconosciuta agli effetti tributari la
qualità di stazioni di cura soggiorno e turismo.

4. La  proposta di  cui al  2o comma è pubblicata sul Bollettino
Ufficiale della  Regione e  trasmessa alle  Province ed ai Comuni
della Regione.

5. Nei  60 giorni  successivi alla  pubblicazione sul  Bollettino
Ufficiale, le  Province, sentiti  i Comuni e le Comunità montane
interessati, possono  proporre alla Giunta regionale integrazioni
e  modifiche   alla  determinazione   degli  ambiti  territoriali
turisticamente rilevanti.

6. Trascorso  il termine  di cui  al comma  precedente, la Giunta
regionale trasmette al Consiglio la proposta di legge, unitamente
alle  osservazioni  pervenute,  relativa  alla  individuazione  e
delimitazione degli  ambiti territoriali turisticamente rilevanti
ed alla costituzione delle Aziende di Promozione Turistica di cui
al precedente art. 7 determinandone la sede e la denominazione.

7. La  stessa proposta prevede inoltre, anche con rinvio al piano
di liquidazione,  l'eventuale sub  - ingresso delle nuove aziende
nei rapporti attivi o passivi degli Enti disciolti.

8. L'individuazione  e la delimitazione degli ambiti territoriali
turisticamente  rilevanti   sono  adottate  tenendo  conto  delle
peculiari caratteristiche  del  territorio  regionale  secondo  i
seguenti criteri:

a) una  rilevante offerta  turistica  ricettiva,  alberghiera  ed
   extra - alberghiera;
b) un consistente movimento turistico già in atto;
c) l'esistenza  di infrastrutture  e di attrezzature di interesse
   turistico nonchè di servizi pubblici adeguati;
d) la  presenza di  risorse o  di elementi  ambientali, storici o
   artistici di forte potenzialità turistica;
e) i proventi annui dell'imposta di soggiorno.

9. Le  eventuali modifiche  alla individuazione  e  delimitazione
degli ambiti territoriali turisticamente rilevanti sono approvate
con la procedura ed i criteri del presente articolo.

ARTICOLO 9
(Compiti delle Aziende di Promozione Turistica)

1. Le  Aziende di Promozione Turistica, a norma dell'art. 4 della
L. 17.5.1983, n. 217, promuovono ed incrementano, stimolandone la
qualificazione, lo  sviluppo turistico nell'ambito di competenza.
In particolare, esplicano i seguenti compiti:

a) fornire  servizi di  informazione e  di  assistenza  turistica
   nell'ambito del  proprio territorio  e istituire  a norma  del
   successivo art.  11 gli  uffici di  informazione e accoglienza
   turistica;
b) provvedere  alla promozione,  propaganda e  pubblicità per la
   conoscenza e  la valorizzazione  delle località  turistiche e
   del  relativo   patrimonio   culturale   artistico,   storico,
   paesaggistico ed ecologico;
c) promuovere,  coordinare  e    attuare  attività,  iniziative,
   manifestazioni, convegni  e congressi  di interesse turistico,
   anche in  collaborazione con  altre aziende,  Enti pubblici ed
   associazioni locali;
d) realizzare  e diffondere materiale illustrativo ed informativo
   atto a  favorire la  conoscenza delle risorse turistiche della
   zone di competenza;
e) fornire assistenza tecnica ad operatori e categorie turistiche
   ed altre  associazioni  dei  settori  connessi  al  commercio,
   artigianato ed agricoltura;
f) gestire  senza scopo  di lucro  impianti e  servizi utili alla
   valorizzazione delle risorse turistiche;
g) svolgere,  nell'ambito degli indirizzi stabiliti dal Consiglio
   regionale, funzioni  di assistenza  tecnica nei  confronti dei
   Comuni, singoli e associati e delle Province.

2. L'assunzione  di partecipazioni in società di diritto privato
e l'esercizio di attività economiche da parte delle aziende sono
autorizzate dalla  Giunta regionale  quando abbiano una specifica
utilità  in   relazione  all'interesse   turistico   dell'ambito
territoriale dell'Azienda.

3. I  programmi delle  Aziende di Promozione Turistica, oltre che
definire la  promozione turistica  del territorio  di competenza,
sono  principalmente  finalizzati  alla  commercializzazione  del
prodotto turistico vendibile.
A tali  fini detti  programmi promozionali  devono  tenere  conto
dell'importanza relativa  alle offerte  turistiche  presenti  nel
territorio  di  competenza  e  della  rilevanza  turistica  delle
diverse località in funzione della loro capacità ricettiva.

ARTICOLO 10
(Finanziamento delle Aziende di Promozione Turistica)

1. L'Azienda  di Promozione  Turistica  provvede  alle  spese  di
funzionamento e  di attività  con  le  risorse  derivanti  dalle
seguenti entrate:

a) quote  spettanti, ai sensi della presente legge, sulle entrate
   di natura  tributaria ed  extra tributaria,  già spettanti in
   base alle  vigenti disposizioni  ai disciolti Enti provinciali
   per il  turismo ed  Aziende  autonome  di  cura,  soggiorno  e
   turismo;
b) redditi e proventi patrimoniali e di gestione;
c) contributi da parte della Regione;
d) contributi  da parte  degli Enti locali territoriali, di altri
   Enti pubblici  e di privati, connessi all'esercizio di compiti
   svolti dall'Azienda.

2. Per  quanto attiene  ai contributi  di cui alla lettera c) del
precedente comma,  decorrenti dall'anno  1988, si  fa fronte  per
tale anno  e per il 1989 con legge di bilancio, che istituirà un
apposito capitolo  di spesa denominato "Contributi a favore delle
APT",  utilizzando  allo  scopo  la  proiezione  finanziaria  del
capitolo 22530  iscritta ai fini del bilancio pluriennale 1987/89
da integrare  delle somme  eventualmente attribuite  dallo  Stato
alla Regione a seguito della estinzione delle Aziende Autonome di
Soggiorno, Cura e Turismo.

Agli oneri per gli esercizi successivi al 1989 si provvederà con
legge di bilancio.

3. I contributi di cui alla lett. c) sono destinati ad iniziative
finalizzate. Possono  inoltre essere  destinati alle  Aziende  di
Promozione  Turistica   per   perseguire   finalità   turistiche
assegnate dalla  presente legge  e dagli  atti di indirizzo della
Regione. I  contributi vengono  assegnati con  provvedimento  del
Consiglio regionale.

ARTICOLO 11
(Istituzione  degli  Uffici  di  informazione  e  di  accoglienza
turistica)

1. Le  Aziende di promozione turistica, previo nulla - osta della
Giunta regionale,  possono istituire  Uffici  di  informazione  e
accoglienza turistica  denominati IAT,  aventi di norma un ambito
di competenza  comunale. La  Giunta regionale  emana il  nulla  -
osta, sentito  il parere  del Comune  interessato, che si esprime
con particolare  riferimento  alle  norme  e  agli  strumenti  di
coordinamento da realizzare tra i servizi comunali e le attività
dell'istituendo ufficio.

2. Il  nulla - osta regionale si intende ad ogni effetto concesso
se entro  90 giorni  dal ricevimento da parte della Regione della
relativa istanza nessun provvedimento risulti adottato.

3. La  denominazione di  IAT può  essere concessa  dalla  Giunta
regionale anche  ad Uffici  di informazione  turistica promossi e
gestiti dalle Associazioni turistiche proloco.

4. Tutti  gli IAT  adottano un  unico segno distintivo, approvato
dalla Giunta Regionale.

5. Al  fine di utilizzare il patrimonio associativo già in atto,
di regola  il compito  di Uffici  di informazione  e  accoglienza
turistica (IAT)  viene affidato,  ove già esistenti ed adeguate,
alle Associazioni pro - loco che lo richiedono.

ARTICOLO 12
(Collegamento funzionale  delle Aziende  di Promozione  Turistica
con gli Enti Locali)

1. Le  Aziende di  promozione Turistica  predispongono  programmi
annuali e  poliennali per  la propria  attività, consultando gli
Enti locali interessati.

2. Le  Aziende di  Promozione Turistica  assicurano una  costante
informazione agli  Enti Locali territoriali sullo svolgimento dei
loro compiti.

3.  Gli  Enti  Locali  provvedono  ad  informare  le  Aziende  di
promozione  Turistica   su  eventuali   iniziative   di   propria
competenza.

4. Le  Aziende di  Promozione Turistica  perseguono ogni forma di
collaborazione con  gli  Enti  Locali  territoriali  al  fine  di
raccordare ed armonizzare le proprie iniziative promozionali e le
manifestazioni direttamente  realizzate, con  le attività  e  le
iniziative degli  Enti Locali  svolte  nell'ambito  dei  relativi
compiti istituzionali.

5. A  tali fini  l'Azienda di  Promozione  Turistica  può  anche
realizzare per  conto degli  Enti Locali  stessi manifestazioni o
altre  iniziative   di  propaganda,   a  concorrere   alla   loro
realizzazione.

ARTICOLO 13
(Organi delle Aziende di Promozione Turistica)

1. Sono organi delle Aziende di promozione turistica:

a) il Presidente;
b) il Consiglio di Amministrazione;
c) il Collegio dei Revisori.

ARTICOLO 14
(Il Presidente)

1. Il  Presidente è  eletto con  la procedura del comma seguente
fra i membri del Consiglio di Amministrazione.

2. Il  Consiglio di  Amministrazione dopo  una valutazione  delle
competenze specifiche  dei propri componenti, tenendo conto delle
esperienze nel  settore turistico  privato e pubblico ed altresì
in quello  amministrativo, propone una terna di nomi al Consiglio
regionale.

3. Il  Consiglio  regionale  valuta  le  candidature  presentate,
esaminandone il  curriculum e  nomina il  Presidente  e  il  Vice
Presidente della Azienda di Promozione Turistica.

4. Il  Presidente rappresenta  legalmente  l'Azienda,  convoca  e
preside il  Consiglio di Amministrazione, cura l'attuazione delle
deliberazioni degli organi dell'Azienda.

5. Il  Presidente adotta,  in caso  di urgenza  e  necessità,  i
provvedimenti di competenza del Consiglio di Amministrazione e li
sottopone  a   ratifica  del   Consiglio  stesso   nella   seduta
immediatamente successive.

6. Nel  caso di  assenza o  impedimento  del  Presidente  le  sue
funzioni sono esercitate dal Vice Presidente.

ARTICOLO 15
(Il Consiglio di Amministrazione)

1. Il  Consiglio di  Amministrazione, composto  da 14  membri, è
nominato,   a    seconda   della   delimitazione   degli   ambiti
turisticamente  rilevanti   di  cui   all'art.  8  dall'Assemblea
dell'Associazione intercomunale  di cui alla LR 24 marzo 1986, n.
12, o  dall'Assemblea della  Comunità Montana  nel caso  in  cui
l'ambito  territoriale   dell'Azienda  di   Promozione  Turistica
coincida  con   il  loro  rispettivo  territorio;  dal  Consiglio
comunale per  le Aziende  di Promozione Turistica coincidenti con
il  territorio   di  un  Comune.  Qualora  l'ambito  territoriale
dell'Azienda di Promozione Turistica sia diverso, le modalità di
nomina del  Consiglio di  Amministrazione sono disciplinate dalla
legge regionale  istitutiva della Azienda di Promozione Turistica
stessa.

2. Il Consiglio di Amministrazione è composto da:

a) sei  esperti  designati  dai  Comuni  ubicati  nell'ambito  di
   operatività dell'Azienda;
b) un  esperto in  materie turistiche  designato dalla  Provincia
   territorialmente competente;
c) un  rappresentante  designato    dalla  Camera  di  Commercio,
   Industria,   Artigianato   ed   Agricoltura   territorialmente
   competente;
d) tre  rappresentanti degli  operatori turistici designati dalle
   organizzazioni,  associazioni   e  cooperative,   maggiormente
   rappresentative a livello provinciale;
e) un  rappresentante dei lavoratori addetti al settore turistico
   designato   dalle    organizzazioni   sindacali   maggiormente
   rappresentantive a livello provinciale;
f) un  rappresentante  designato  dalle  Associazioni  del  tempo
   libero maggiormente rappresentative a livello provinciale;
g) un  rappresentante    delle  Associazioni  turistiche  proloco
   designato   dall'assemblea,    appositamente   riunita,    dei
   Presidenti dell'Unione delle pro - loco dell'area interessata.

3.  Nel   caso  in  cui  l'ambito  territoriale  dell'Azienda  di
Promozione Turistica  superi il  territorio di  una Provincia,  i
membri  del  Consiglio  di  Amministrazione di cui alle lett. b),
c),  d),  e),  f)  del precedente  comma  sono  designati, previa
intesa,   dagli  Enti   ed   Organismi   provinciali   competenti
territorialmente.

4. Il  Consiglio di  Amministrazione si  insedia ancorchè  siano
stati nominati sette rappresentanti.

ARTICOLO 16
(Attribuzioni del Consiglio di Amministrazione)

1.  Il   Consiglio  di   Amministrazione   adotta   le   seguenti
deliberazioni:

a) approvazione del regolamento di cui al seguente art. 20;
b) approvazione  dei  programmi  e  delle  direttive  concernenti
   l'attività annuale e pluriennale dell'Azienda;
c) istituzione degli IAT;
d) approvazione  del bilancio  di  previsione  e  delle  relative
   variazioni.
e) approvazione  del conto  consuntivo finanziario  e dello stato
   patrimoniale dell'Azienda;
f) approvazione   degli    atti    riguardanti  l'amministrazione
   straodinaria dell'Azienda;
g) approvazione  degli investimenti che vincolano il bilancio per
   oltre tre esercizi finanziari;
h) organizzazione degli uffici e dei servizi aziendali;
i) designazione  al Consiglio regionale dei tre nominativi di cui
   all'art. 15;
l) gli atti di cui al successivo art. 31;
m) tutti gli atti non attribuiti ad altri organi.

ARTICOLO 17
(Funzionamento del Consiglio di Amministrazione)

1. Le  riunioni del  Consiglio di Amministrazione sono valide con
la presenza della maggioranza assoluta dei componenti.

2. Le  decisioni assunte  dal Consiglio  sono valide quando hanno
conseguito il  voto favorevole  della maggioranza  dei presenti e
votanti. In caso di parità prevale il voto del Presidente.

3. Le  funzioni di  Segretario del  Consiglio di  Amministrazione
sono svolte dal Dirigente responsabile dell'Azienda.

ARTICOLO 18
(Collegio dei Revisori delle Aziende di Promozione Turistica)

1. Il  Collegio dei  Revisori, nominato dall'organi competente ad
eleggere il Consiglio di Amministrazione, è così costituito:

a) un  membro designato  dal Consiglio  regionale che  assume  le
   funzioni di Presidente;
b) un  membro designato  dall'organo competente  ad  eleggere  il
   Consiglio  di   Amministrazione  dell'Azienda   di  Promozione
   Turistica;
c) un  esperto  in  materia  di  amministrazione  e  contabilità
   pubblica iscritto  nel ruolo ufficiale del Revisori dei Conti,
   designato dal  Consiglio di  Amministrazione dell'  Azienda di
   Promozione Turistica nella sua prima riunione.

2. I  Sindaci Revisori  di cui  ai punti  a) e  b) devono  essere
scelti in  maniera tale  da garantire  la presenza  di esperti in
materia giuridico - amministrativa e finanziaria.

3. I  componenti  il  Collegio  dei  Revisori  partecipano  senza
diritto di voto alle sedute del Consiglio di Amministrazione.

4. Il  Collegio dei  Revisori esamina  tutti gli  atti deliberati
dall'Azienda sotto  il profilo  della legittimità  contabile  ed
amministrativa.

5. Gli atti di cui al precedente comma sono trasmessi al Collegio
dei Revisori  entro 5  giorni dalla  loro adozione,  a  cura  del
Presidente dell'Azienda.  Il Collegio  dei Revisori si esprime su
ognuno di  essi nei  15  giorni  successivi  ed  ha  facoltà  di
acquisire tutta la documentazione d'ufficio.

6. Le  osservazioni del Collegio dei Revisori sono immediatamente
comunicate al Presidente dell'Azienda.

7. Il  controllo  del  Collegio  dei  Revisori  non  sospende  l'
esecutività degli atti dell'Azienda.

8. Il  Collegio dei  Revisori invia  ai Presidenti  della  Giunta
regionale, della  Provincia e  dell'Azienda dettagliata relazione
trimestrale sull'attività  amministrativa dell'Azienda  e  sullo
svolgimento dell'azione di controllo.

ARTICOLO 19
(Durata in carica)

1. Gli  organi delle  Aziende di  Promozione Turistica  durano in
carica fino al rinnovo dell'organo che li ha nominati.

2. In caso di cessazione dall'incarico, per qualunque motivo, del
presidente dell'Azienda  e dei  singoli membri  del Consiglio  di
Amministrazione e  del Collegio  dei Revisori,  i sostituti  sono
nominati per  il rimanente  periodo di durata dall'organo, con le
stesse modalità  con le  quali  era  stato  nominato  il  membro
cessato.

3. Nel  caso di  dimissioni di  oltre la  metà dei componenti il
Consiglio  di   Amministrazione,   l'organo   viene   interamente
rinnovato.

ARTICOLO 20
(Regolamento)

1.  L'organizzazione   ed  il   funzionamento   dell'Azienda   di
Promozione  Turistica   sono  disciplinati   da  un   regolamento
approvato dal  Consiglio di  Amministrazione, nel  rispetto delle
norme della presente legge.

ARTICOLO 21
(Compensi e rimborsi spese)

1. le  indennità o i gettoni di presenza ed i rimborsi spese per
i componenti  degli organi  delle Aziende  sono  disciplinati  da
apposita Legge regionale.

ARTICOLO 22
(Il dirigente responsabile)

1. Ad  ogni Azienda di Promozione Turistica è assegnato un posto
di dirigente responsabile, la cui qualifica sarà determinata con
la legge  regionale di  cui all'art.  8, comma VI, della presente
legge.

2. Il  dirigente responsabile  assiste gli  organi dell'Azienda e
formula proposte circa la sua produttività ed economicità.

3. Egli  sovrintende  al  personale  ed  al  funzionamento  degli
uffici. Formula  proposte in  ordine alla promozione e sviluppo e
delle  iniziative   di  competenza   dell'Azienda  di  Promozione
Turistica. Dirige  l'attività operativa  nei limiti dei poteri e
secondo gli indirizzi stabiliti dal Consiglio di Amministrazione.

4. Partecipa  senza diritto  di voto quale segretario alle sedute
del Consiglio di Amministrazione.

5. Il  dirigente responsabile può essere assunto con contratto a
tempo determinato,  con le  modalità previste  per  i  dirigenti
regionali.

ARTICOLO 23
(Approvazione di atti fondamentali)

1. Sono soggetti ad approvazione da parte del Consiglio regionale
i  seguenti   atti  fondamentali   delle  Aziende  di  Promozione
Turistica:

a) regolamenti e relative modifiche;
b) programmi  di attività  per i quali si richiede il contributo
   regionale;
c) bilancio preventivo;
d) conto consuntivo.

2. Gli  atti di cui al precedente comma divengono esecutivi se il
Consiglio regionale,  nel termine  di 60  giorni dal ricevimento,
non ne  pronunci l'annullamento  per vizi  di legittimità  0  ne
rifiuti l'approvazione per vizi di merito.

3. L'esecutività  degli atti  di cui  ai punti  a), b)  e c)  è
sospesa se in detto termine l'organo preposto al controllo chiede
chiarimenti o  elementi  integrativi  di  giudizio  o  invita  al
riesame della deliberazione per motivi attinenti al merito.

4. In  tal caso  la deliberazione  diviene esecutiva se, entro 30
giorni  dal   ricevimento  delle   controdeduzioni,   non   venga
pronunciato l'annullamento o non venga negata l'approvazione.

5. Le  deliberazioni non soggette al controllo di cui al presente
articolo sono  immediatamente esecutive ad eccezione di quelle di
cui al successivo art. 31.

ARTICOLO 24
(Controllo ispettivo)

1.  Il  Presidente  della  Giunta  regionale  può  con  decreto,
disporre ispezioni sulle Aziende di Promozione Turistica mediante
nomina  di   un  ispettore  scelto  fra  il  personale  regionale
dirigente,  al   fine  di   verificare  l'ordinato  funzionamento
dell'Azienda stessa.

ARTICOLO 25
(Controllo sostitutivo)

1. In  caso di  omissione o  ritardo  nell'adozione  di  un  atto
obbligatorio da  parte dell'Azienda,  il Presidente  della Giunta
regionale,  su  conforme  deliberazione  della  stessa  e  previa
diffida a  provvedere entro  un termine  prefissato, delibera  la
nomina di  un Commissario  che cura,  con  i  poteri  dell'organo
aziendale competente, l'emanazione dei provvedimenti necessari.

2. Gli  organi delle  Aziende  di  Promozione  Turistica  possono
essere sciolti con decreto del Presidente della Giunta regionale,
su conforme deliberazione della stessa e previa motivata diffida,
in caso  di rilevata  inefficienza amministrativa  o per  gravi e
ripetute violazioni di disposizioni normative e regolamentari, di
prescrizioni programmatiche,  ovvero di  direttive  degli  organi
regionali.

3. Con  il medesimo  decreto di  scioglimento viene  nominato  un
Commissario   che    provvede    all'amministrazione    ordinaria
dell'Azienda o  alla redazione  del bilancio  fino a  quando  gli
organi aziendali non siano stati rinnovati a norma della presente
legge.

ARTICOLO 26
(Soppressione degli  Enti provinciali  per  il  turismo  e  delle
Aziende autonome di cura, soggiorno e turismo)

1. Gli  Enti provinciali  per il turismo e le Aziende autonome di
cura, soggiorno e turismo sono soppressi.

2. I loro organi rappresentativi cessano dai rispettivi incarichi
e funzioni  alla scadenza di un mese dall'entrata in vigore della
presente legge.

ARTICOLO 27
(Collegio commissariale)

1. Entro  la data  di cui al 1o comma del precedente articolo, il
Consiglio regionale per la liquidazione di ciascun Ente nomina un
Collegio commissariale  composto da  un massimo di cinque membri,
indicandone il Presidente. La nomina avverrà con voto limitato a
2/3 dei componenti da eleggere.

2. Il  Collegio assume  le proprie  funzioni il  primo giorno non
festivo successivo  alla data  di cessazione  degli organi  degli
Enti.

3. Il Collegio provvede:

a) alla  formazione  dello  stato  di  consistenza  dei  beni  di
   proprietà dell'Ente  ed alla ricognizione dei rapporti attivi
   e passivi;
b) alla  compilazione dell'elenco  del personale in servizio, ivi
   compreso quello eventualmente a tempo determinato, con tutti i
   dati connessi;
c) alla formulazione della proposta di piano di liquidazione;
d) allo  svolgimento delle  altre attività  inerenti ai predetti
   compiti o  comunque connesse  alla  soppressione  dell'  Ente,
   secondo le  modalità e  con l'obbligo di informativa disposti
   nello stesso atto di nomina;
e) allo  svolgimento delle  funzioni ordinarie dell'Ente, secondo
   le direttive della Giunta regionale.

4.  Entro   tre  mesi  dall'inizio  delle  funzioni  il  Collegio
trasmette  alla   Giunta  regionale   gli  elaborati  di  cui  al
precedente comma,  lettera a),  b) e  c), e fornisce le ulteriori
informazioni richieste.

ARTICOLO 28
(Piano di liquidazione e dichiarazione di estinzione)

1. Nei  tre mesi successivi alla trasmissione degli atti ai sensi
del  precedente   articolo,  IV   comma,   la   Giunta   presenta
all'approvazione del Consiglio regionale un piano di liquidazione
degli Enti provinciali per il turismo e delle Aziende autonome di
cura, soggiorno e turismo.

2. La  deliberazione del  Consiglio regionale di approvazione del
piano  dichiara   l'estinzione  degli  Enti  suddetti,  regola  i
rapporti inerenti  a tali  Enti,  dispone  in  ordine  al  sub  -
ingresso nel  patrimonio e nei rapporti attivi e passivi da parte
delle Aziende  di promozione  turistica  ed  eventualmente  della
Regione.

3. A decorrere dalla data in cui l'atto di approvazione del piano
di liquidazione  acquista  efficacia,  cessano  le  funzioni  dei
Commissari  liquidatori   ai  quali   ne  viene   data  immediata
comunicazione.

4. La  deliberazione di  cui al II comma è assunta dal Consiglio
regionale contestualmente  all'approvazione della  legge  di  cui
all'art.  30   e  la   sua  efficacia  è  differita  al  momento
dell'entrata in vigore della stessa legge.

ARTICOLO 29
(Destinazione delle entrate)

1. Le  entrate anche  di natura tributaria riconosciute agli Enti
disciolti dalla  legislazione vigente  alla data  di  entrata  in
vigore della  legge 17 maggio 1983, n. 217, sono destinate con la
presente legge  alle  singole  Aziende  di  Promozione  Turistica
competenti per territorio.

ARTICOLO 30
(Trasferimento  del  personale  degli  Enti  Provinciali  per  il
turismo e delle Aziende Autonome di cura soggiorno e turismo alla
Regione)

1. Il  personale di  ruolo e  con  rapporto  di  lavoro  a  tempo
indeterminato in  servizio presso  gli Enti  provinciali  per  il
turismo e  le Aziende  autonome di soggiorno, cura e turismo alla
data di  estinzione  degli  Enti  medesimi,  è  trasferito,  con
effetto dalla stessa data, alla Regione.

2. Il  personale predetto è inquadrato in un ruolo unico, la cui
costituzione è disciplinata con legge regionale.

3.  La   stessa  legge   determina,  previo   confronto  con   le
Organizzazioni  Sindacali,  le  modalità  di  inquadramento  del
personale proveniente dagli Enti soppressi, nonchè del personale
indicato al successivo comma IV.

4. Al  ruolo organico  indicato al 2i comma è altresì assegnato
il personale  stagionale in  applicazione dell'art.  4, 4o comma,
del DPR  n. 268 del 13.5.1987, integrato con l'art. 25 del DPR n.
494 del 17.9.1987.

5. Nella  fase  di  liquidazione  degli  enti  le  modalità  per
l'applicazione del  predetto art.  4, 4o  comma, sono determinate
dalla Giunta regionale, che stabilisce, previa contrattazione con
le OOSS:  il numero  dei posti  riservati, nei  limiti dei  posti
vacanti nelle  piante organiche  al 31.12.1987;  le modalità  di
valutazione dei  titoli e  di svolgimento delle prove selettive e
gli altri  elementi utili nel rispetto del menzionato articolo 4,
quarto comma, lettera b).

6. Nella  predetta fase  transitoria le  procedure sopra indicate
sono svolge  dai collegi  commissariali di  cui all'art.  27, che
provvedono ai  relativi adempimenti  in conformità'  alle  norme
della presente legge, dell'art. 4, 4o comma del citato DPR n. 268
del 13.5.1987  e successive integrazioni e delle intese sindacali
sopra menzionate.

ARTICOLO 31
(Personale delle Aziende di Promozione Turistica)

1. Il  Consiglio di  Amministrazione delle  Aziende di Promozione
Turistica determina, con propria deliberazione da sottoporre alla
approvazione della  Giunta regionale,  il fabbisogno di personale
di  ciascuna   Azienda  di  promozione  turistica,  distinto  per
qualifiche funzionali e profili professionali.

2. La  funzionalità della  Azienda di  Promozione  Turistica  è
assicurata:

a) mediante  assegnazione di    personale  transitato  nel  ruolo
   regionale dagli Enti turistici disciolti di cui all'art. 30;
b) mediante  assegnazione di  personale degli Enti locali, previo
   consenso degli Enti medesimi;
c) mediante assegnazione di personale regionale.

3.  Il   Consiglio  di  Amministrazione  provvede  altresì  alle
assunzioni stagionali  connesse allo  svolgimento delle attività
di promozione  turistica ed  alle assunzioni  a tempo determinato
consentite dalle norme vigenti.

ARTICOLO 32
(Finanziamenti  e   personale  per   l'esercizio  delle  funzioni
delegate)

1.  Alle   spese  sostenute   dagli  Enti   locali  delegati  per
l'esercizio  delle   funzioni  loro  attribuite  ai  sensi  della
presente legge,  decorrenti dall'anno  1988 e  previste in L. 150
milioni, si  fa fronte  per tale  anno e per il 1989 con legge di
bilancio, con  i fondi  da iscriversi sul capitolo corrispondente
al capitolo  50070 dell'esercizio  finanziario 1987,  utilizzando
allo  scopo  la  proiezione  finanziaria  del  predetto  capitolo
iscritta ai fini del bilancio pluriennale 1987/89.
Agli oneri per gli esercizi successivi al 1989 si provvederà con
legge di bilancio.

2. per l'esercizio delle funzioni delegate a norma della presente
legge, la  Giunta regionale provvede alla assegnazione funzionale
del personale  di ruolo degli Enti turistici - disciolti ai sensi
della presente legge - agli Enti locali destinatari delle deleghe
d'intesa con questi.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 23 febbraio 1988

La presente Legge è stata approvata dal Consiglio Regionale il
12-1-1988 ed è stata vistata dal Commissario del Governo il 15-
2-1988



TURISMO

