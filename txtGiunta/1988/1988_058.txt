Norme per  la raccolta,  coltivazione  e  commercio  dei  tartufi
freschi e conservati destinati al consumo.

Il Consiglio Regionale ha approvato il 12-7-1988
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  Regione in attuazione della legge 16 dicembre 1985 n. 752,
disciplina la  raccolta, la  coltivazione, la conservazione ed il
commercio dei tartufi e promuove le iniziative ritenute opportune
ai fini  della tutela  dei funghi ipogei e dell'ambiente naturale
in cui si riproducono.

ARTICOLO 2
(Tartufi destinati al consumo da freschi)

1. I  tartufi destinati  al consumo da freschi devono appartenere
ad uno  dei  seguenti  generi  e  specie,  rimanendo  vietato  il
commercio di qualsiasi altro tipo:

1) Tuber magnatum Pico, detto volgarmente tartufo bianco;
2) Tuber  melanosporum   Vitt.   detto volgarmente  tartufo  nero
   pregiato;
3) Tuber  brumale var.  moschatum  De  Ferry,  detto  volgarmente
   tartufo moscato;
4) Tuber  aestivum Vitt.,  detto volgarmente  tartufo d'estate  o
   scorzone;
5) Tuber  aestivum var.    uncinatum  Chatin,  detto  volgarmente
   tartufo uncinato;
6) Tuber brumale Vitt. detto volgarmente tartufo nero d'inverno o
   trifola nera;
7) Tuber  Borchii Vitt.  o Tuber  albidum Pico, detto volgarmente
   bianchetto o marzuolo;
8) Tuber  macrosporum Vitt.,    detto  volgarmente  tartufo  nero
   liscio;
9) Tuber  mesentericum  Vitt.,  detto  volgarmente  tartufo  nero
   ordinario.

2. Le  caratteristiche botaniche  ed organolettiche  delle specie
commerciali sopraindicate  sono riportate nell'allegato 1) che fa
parte integrante della presente legge.

3. L'esame  per l'accertamento  della specie  può essere fatto a
vista in base all'allegato 1) e in caso di dubbio o contestazione
con esame  microscopico delle  spore eseguito  a cura  del centro
sperimentale  di   tartuficoltura  di  Sant'Angelo  in  Vado  del
Ministero dell'Agricoltura  e delle  Foreste o  del Centro per lo
studio della  micologia del  terreno del  CNR  di  Torino  e  dei
laboratori specializzati  delle facoltà  di  scienze  agrarie  o
forestali o  di scienze  naturali delle Università o di Istituti
Scientifici mediante rilascio di certificazione scritta. Con tali
soggetti la Giunta Regionale può stipulare apposita convenzione.

ARTICOLO 3
(Disciplina della raccolta)

1. La raccolta dei tartufi è libera nei boschi e nei terreni non
coltivati. Per terreni non coltivati devono intendersi quelli non
soggetti a interventi colturali.
Le superfici  utilizzate da bestiame al pascolo sono da ritenersi
terreni coltivati.

2.  Hanno  diritto  di  proprietà  sui  tartufi  prodotti  nelle
tartufaie coltivate  o controllate tutti coloro che le conducono;
tale diritto  di proprietà  si estende  a tutti  i  tartufi,  di
qualunque specie  essi siano,  purchè vengono  apposte  apposite
tabelle delimitanti le tartufaie stesse.
Le tabelle  di cm 20 x 30 con scritta nera su fondo bianco devono
essere poste  ad almeno 2,50 metri di altezza dal suolo, lungo il
confine del  terreno ad  una distanza  tale da essere visibili da
ogni punto  di accesso  ed in  modo  che  da  ogni  cartello  sia
visibile il  precedente  ed  il  successivo,  con  la  scritta  a
stampatello  ben   visibile  da   terra:  "Raccolta   di  tartufi
riservata. Attestazione comunale n. ".

4. Le tabelle non sono soggette a tassa di registro.

ARTICOLO 4
(Tartufaie controllate)

1. Per  tartufaie controllate  si intendono le tartufaie naturali
migliorate con  opportune pratiche  colturali ed incrementate con
la  messa   a  dimora  di  idonee  piante  arboree  ed  arbustive
tartufigene preventivamente micorizzate.

2. Sono  considerate pratiche  colturali di  miglioramento una  o
più delle seguenti operazioni:

1) opere  di regimazione  delle acque superficiali quali scoline,
   fossetti, muretti a secco, graticciate;
2) eliminazione della vegetazione eventualmente infestante;
3) sarchiature   superficiali    dell'area    coltivata;    dette
   sarchiature non  devono essere  effettuate in  terreni a forte
   pendenza;
4) eventuali potature delle piante simbionti;
5) irrigazioni e pacciamature.

3. E'  considerato incremento di tartufaie naturali l'inserimento
di piantine  tartufigene nella  tartufaia o  nel terreno prossimo
all'area della tartufaia in numero non inferiore a 50 piante/ha.

ARTICOLO 5
(Tartufaie coltivate)

Per  tartufaie   coltivate  si  intendono  quelle  costituite  da
impianti realizzati  ex novo  con la  messa a  dimora  di  idonee
piante tartufigene  preventivamente micorizzate  in un numero non
inferiore a 200 piante/ha.
Detti impianti  dovranno essere  realizzati  in  ambienti  vocati
secondo  adeguati   sesti  d'impianto  e  corretti  rapporti  tra
superficie coltivata e piante utilizzate.

ARTICOLO 6
(Riconoscimento delle tartufaie)

1. La richiesta di attestazione di riconoscimento delle tartufaie
coltivate o  controllate è  rivolta  al  Comune  competente  per
territorio.

2. La domanda deve essere corredata dai seguenti documenti:

a) mappa catastale, in duplice copia, dell'area della tartufaia;
b) atti  comprovanti i  titoli di  proprietà o  di possesso  dei
   terreni;
c) la  descrizione delle  operazioni colturali di miglioramento e
   degli  inserimenti   di  piantine  tartufigene  effettuate  su
   tartufaie  naturali   di  cui   si  chiede  l'attestazione  di
   "tartufaia controllata";
d) il  piano  di  coltivazione  relativo  al  nuovo  impianto  di
   tartufaia  di  cui  si  chiede  l'attestazione  di  "tartufaia
   coltivata";
e) l'attestato che le piante tartufigene da mettere a dimora sono
   state preventivamente micorizzate.

3. Il  Comune, previa  verifica delle  dichiarazioni degli aventi
titolo,  rilascia   l'attestazione  entro   trenta   mesi   dalla
presentazione della domanda.

4. Le  attestazioni di  cui al presente articolo sono revocate in
seguito all'accertamento  del venire meno dei presupposti in base
ai quali sono state rilasciate.

5. Gli  enti delegati  di cui  alla LR  4 settembre  1976, n. 64,
possono dare  in  concessione  beni  del  patrimonio  agricolo  -
forestale, con  lo scopo  di organizzare  in  essi  attività  di
raccolta dei tartufi, a imprenditori agricoli singoli o associati
con priorità a coltivatori diretti e cooperative agricole.

ARTICOLO 7
(Consorzi volontari)

Ai  fini   di  salvaguardia,   di  incremento   della  produzione
tartuficola,  nonchè   di  difesa   dell'ambiente  idoneo   alla
tartuficoltura, i  titolari di  aziende agricole  e  forestali  o
coloro che  a qualsiasi  titolo le  conducano, possono costituire
consorzi volontari  per la  difesa del  tartufo, la raccolta e la
commercializzazione nonchè per l'impianto di nuove tartufaie.

ARTICOLO 8
(Iniziative promozionali)

1.  Ai   fini  della   tutela  e  valorizzazione  del  patrimonio
tartufigeno la  Regione attua  e promuove  iniziative volte  allo
sviluppo delle  conoscenze e  della ricerca e sperimentazione nel
settore, anche avvalendosi degli istituti di cui all'ultimo comma
dell'art. 2.

2. Le  Amministrazioni provinciali,  anche su proposta dei Comuni
e/o delle  Comunità montane,  sentiti i  Comuni  competenti  per
territorio, possono  effettuare nelle  zone di cui al primo comma
dell'art. 14  studi ed  indagini  rivolti  alla  conservazione  e
valorizzazione dell'ambiente  tartuficolo assumendo le iniziative
atte alla tutela del patrimonio forestale.

3. Ai  fini  di  cui  al  I  comma,  la  Regione  può  concedere
finanziamenti per:

a) attività  di ricerca  e di  sperimentazione, anche  per scopo
   scientifico;   i finanziamenti possono essere concessi ad enti
   ed istituti  di diritto  pubblico fino  ad un  massimo del 70%
   della spesa  ammessa. La determinazione del contributo avviene
   sulla  base   del  preventivo  di  spesa  redatto  secondo  il
   prezzario regionale  vigente alla  data di presentazione della
   domanda;
b) attività  formativa di  qualificazione del  personale tecnico
   secondo i  programmi didattici regionali attuati a norma della
   legislazione vigente;
c) corsi   di  qualificazione  rivolti  a  coloro  che  intendono
   conseguire l'idoneità alla raccolta dei tartufi;
d) iniziative   promozionali,    pubblicitarie,    informative  e
   culturali in materia di tartuficoltura. Possono beneficiare di
   tali  contributi  i  raccoglitori  di  tartufi  costituiti  in
   associazioni riconosciute  ai sensi  della LR  4/8/1986 n.  35
   purchè dimostrino  che almeno 1/3 dei soci risieda nelle aree
   di cui  al comma  1 dell'articolo  14 e  su  presentazione  di
   specifici programmi.

ARTICOLO 9
(Idoneità ed autorizzazione alla raccolta)

1. Per  praticare la  raccolta del  tartufo, il raccoglitore deve
sottoporsi ad un esame per l'accertamento della sua idoneità.

2. Tale  idoneità è  conseguita a seguito di esame da sostenere
dinanzi ad  una commissione  nominata dalla  Giunta regionale  in
ciascun capoluogo di Provincia.

3. La  commissione di  cui al  comma precedente  ha  sede  presso
l'Amministrazione provinciale e rimane in carica per cinque anni.

4.    La     Commissione    è    presieduta    dal    Presidente
dell'Amministrazione provinciale  o suo  delegato ed  è composta
da:

- un esperto designato dal Corpo Forestale dello Stato,
- un  esperto designato  dall'Ente Toscano  Sviluppo  Agricolo  e
  Forestale (ETSAF),
- tre  esperti   designati  da    ciascuna  delle  organizzazioni
  professionali agricole  maggiormente rappresentative  a livello
  provinciale.
- due  esperti  designati  dalle  associazioni  dei  raccoglitori
  riconosciute esistenti nella Provincia.

5. L'esame  di idoneità  deve riguardare il riconoscimento delle
varie  specie   di  tartufi,   le  tecniche  di  raccolta  ed  il
miglioramento delle tartufaie, le normative nazionali e regionali
vigenti in  materia, nonchè  nozioni  elementari  di  micologia,
botanica e selvicoltura.

6. Ha  funzioni di  segretario della  commissione  un  dipendente
dell'Amministrazione provinciale.

7. Sono  esentati dall'esame  coloro  che  risultano  muniti  del
tesserino di  abilitazione alla  raccolta al 5 gennaio 1986, data
di entrata in vigore della legge 16/12/1985 n. 752.

8. Non  sono soggetti  agli obblighi di cui ai precedenti comma i
raccoglitori di  tartufi sui fondi di loro proprietà, o comunque
da essi condotti.

ARTICOLO 10
(Tesserino di idoneità)

1. L'aspirante  raccoglitore di  tartufi, conseguita l'idoneità,
richiede al  Comune di  residenza il  tesserino che  abilita alla
ricerca ed alla raccolta del tartufo.
Sul tesserino  sono riportate  le generalità  e  la  fotografia.
L'età minima  dei raccoglitori  non può  essere inferiore  a 14
anni.

2.  Il   tesserino  viene   rilasciato  previa  attestazione  del
pagamento delle tasse regionali di cui al successivo art. 21.

3. Il  tesserino ha  validità quinquennale  ed è  rinnovato  su
richiesta dell'interessato.

4. Il tesserino ha validità sull'intero territorio nazionale.

5. L'Amministrazione  Provinciale è  delegata a tenere un elenco
nominativo dei  titolari  dei  tesserini  rilasciato  dai  Comuni
ricadenti nel proprio territorio.
A tale scopo i comuni trasmettono semestralmente i relativi dati.

ARTICOLO 11
(Modalità di ricerca e di raccolta)

1. La  raccolta dei tartufi deve essere effettuata in modo da non
recare danno alla tartufaia.

2. La  ricerca del  tartufo, da  chiunque esercitata, deve essere
effettuata con  l'ausilio del cane a ciò addestrato, e lo scavo,
con l'apposito  attrezzo (vanghetto  o  vanghella),  deve  essere
limitato al punto ove il cane lo abbia iniziato.

3. Le  buche aperte  per l'estrazione  devono essere  subito dopo
riempite con il medesimo terreno di scavo.

4. E' in ogni caso vietato:

a) la  raccolta dei  tartufi  mediante  lavorazione  andante  del
   terreno;
b) la raccolta dei tartufi immaturi;
c) la  ricerca e la raccolta del tartufo durante le ore notturne,
   da un'ora  dopo il  tramonto ad  un'ora prima dell'alba, salvo
   diversa disposizione  del calendario di cui al successivo art.
   12.

ARTICOLO 12
(Calendario di raccolta)

1. La Regione entro il 15 luglio di ogni anno emana un calendario
contenente le modalità e le date di raccolta.

2. La raccolta è consentita di norma nei periodi sottoindicati:

1) Tuber magnatum dal 1 ottobre al 31 dicembre;
2) Tuber melanosporum, dal 15 novembre al 15 marzo;
3) Tuber brumale var. moschatum, dal 15 novembre al 15 marzo;
4) Tuber aestivum, dal 1 maggio al 30 novembre;
5) Tuber aestivum var. Uncinatum, dal 1 ottobre al 31 dicembre;
6) Tuber brumale, dal 1 gennaio al 15 marzo;
7) Tuber albidum o Borchii, dal 15 gennaio al 30 aprile;
8) Tuber macrosporum, dal 1 settembre al 31 dicembre;
9) Tuber mesentericum, dal 1 settembre al 31 gennaio.

3. Al fine di evitare gravi danni alla struttura fisica e chimica
del terreno  tartufigeno,  nonchè  al  patrimonio  boschivo,  la
Giunta Regionale  su proposta  dell'Amministrazione provinciale e
sentiti gli  istituti di  cui all'articolo  2  può  vietare  nei
periodi di  cui al  comma precedente la ricerca e la raccolta dei
tartufi.

4. E' comunque vietata ogni forma di commercio delle varie specie
di tartufo  fresco nei  periodi  in  cui  non  è  consentita  la
raccolta.

ARTICOLO 13
(Vendita dei tartufi freschi)

1. I tartufi freschi, per essere posti in vendita al consumatore,
devono essere  distinti per  specie e varietà ben maturi e sani,
liberi da corpi estranei ed impurità.

2. I  tartufi interi  devono essere  venduti separati dai tartufi
spezzati.

3. I  "pezzi" ed  il "tritume"  di tartufo  devono essere venduti
separatamente, senza  terra  e  materie  estranee,  distinti  per
specie e varietà.

4. Sono  considerate "pezzi" le porzioni di tartufo di dimensione
superiore a  centimetri 0.5  di diametro  e "tritume"  quelle  di
dimensioni inferiori.

5. Sui  tartufi freschi interi, in pezzi o in tritume, esposti al
pubblico per  la  vendita,  deve  essere  indicato,  su  apposito
cartoncino a  stampa il nome latino e italiano di ciascuna specie
e varietà, secondo la denominazione ufficiale riportata all'art.
2, e la zona geografica di raccolta.

ARTICOLO 14
(Zone geografiche di provenienza del prodotto)

1. Allo  scopo di qualificare la produzione regionale tartuficola
nonchè di offrire al consumatore la conoscenza della provenienza
del  prodotto,  si  indicano  le  seguenti  aree  geografiche  di
raccolta:

1) tartufo toscano bianco del Casentino;
2) tartufo toscano bianco delle Colline Sanminiatesi;
3) tartufo toscano bianco delle Crete Senesi;
4) tartufo toscano bianco del Mugello;
5) tartufo toscano bianco della Val Tiberina.

2. Entro sei mesi dall'entrata in vigore della presente legge, la
Giunta  Regionale,   sentite   le   Amministrazioni   provinciali
interessate, propone  al  Consiglio  Regionale  la  delimitazione
delle zone  geografiche di raccolta di cui al precedente comma. I
Comuni  ricadenti   in  tali  zone  possono  prevedere  nei  loro
strumenti urbanistici aree particolari da valorizzare e tutelare.

ARTICOLO 15
(Lavorazione dei tartufi)

1. La  lavorazione del tartufo, per la conservazione e successiva
vendita, può essere effettuata:

a) dalle  ditte iscritte  alla Camera  di  Commercio,  Industria,
   Artigianato  e   Agricoltura,  nel   settore  delle  industrie
   produttrici di  conserve alimentari,  e  soltanto  per  specie
   indicate  nell'allegato   2  che  fa  parte  integrante  della
   presente legge.
b) dai consorzi di cui al precedente articolo 7;
c) da  cooperative di  conservazione  e  commercializzazione  del
   tartufo.

Sono fatte salve le norme di cui alla L. 9 febbraio 1963, n. 59.

2. I  tartufi conservati,  così come classificati nell' allegato
2, sono  posti in  vendita  in  recipienti  ermeticamente  chiusi
muniti di  etichetta portante  il nome  della  ditta  che  li  ha
confezionati,  la  data  di  confezione,  il  termine  minimo  di
conservazione, la  località in  cui ha  sede lo stabilimento, il
nome  del   tartufo  in   latino  ed   in  italiano   secondo  la
denominazione  indicata   nell'articolo  2  ed  attenendosi  alla
specificazione  di  cui  al  primo  comma  dell'articolo  14,  la
classifica ed  il peso  netto in  grammi dei tartufi sgocciolati,
nonchè l'indicazione  di "pelati"  quando i  tartufi sono  stati
liberati dalla scorza.

3. E'  fatta salva  la vigente  normativa di  carattere  generale
concernente la  disciplina  igienica  della  produzione  e  della
vendita delle  sostanze alimentari  di cui alla L. 30 aprile 1962
n. 283  e relativo  regolamento di  esecuzione nonchè successive
modificazioni ed integrazioni.

ARTICOLO 16
(Conservazione tartufi)

1. I tartufi conservati sono confezionati con aggiunta di acqua e
sale o  soltanto sale,  restando facoltativa  l'aggiunta di vino,
liquore o  acquavite, la  cui  presenza  deve  essere  denunciata
nell'etichetta, e  debbono essere  sottoposti a sterilizzazione a
circa 120 gradi centigradi per il tempo necessario in rapporto al
formato dei contenitori.

2. L'impiego  di altre  sostanze, purchè non nocive alla salute,
oltre a  quelle citate,  o un  diverso sistema  di preparazione e
conservazione, deve  essere indicato  sull'etichetta con  termini
appropriati e comprensibili.

3. E' vietato in ogni caso l'uso di sostanze coloranti.

ARTICOLO 17
(Commercializzazione tartufi)

1. E' vietato porre in commercio tartufi conservati in recipienti
senza etichetta,  o immaturi,  o non sani, o non ben puliti, o di
specie  diverse   da  quelle   indicate  nell'etichetta  o  nella
corrispondente  classifica   riportata  nell'allegato   2,   alla
presente legge.

2. il  contenuto dei  barattoli  e  flaconi  deve  presentare  le
seguenti caratteristiche:

a) liquido di governo o di copertura limpido, di colore scuro nel
   Tuber melonosporum,  brumale, moschatum,  e giallastro  più o
   meno scuro nel Tuber magnatum, aestivum, masentericum;
b) profumo gradevole e sapore appetitoso tipico della specie;
c) assenza  di terra,  di sabbia,  di vermi  e di  altre  materie
   estranee;
d) esatta  corrispondenza con  la specie  e  classifica  indicata
   nell'etichetta.

3. Il  peso netto  indicato nella confezione deve corrispondere a
quello dei tartufi sgocciolati con una tolleranza massima del 5%.

ARTICOLO 18
(Vigilanza)

1. Sono  incaricati di  far osservare le disposizioni di cui alla
presente Legge  gli agenti  del Corpo  Forestale dello  Stato, le
guardie venatorie  provinciali, gli  agenti dipendenti dagli Enti
Locali ovvero addetti ai parchi nazionali e regionali, le guardie
volontarie  delle   associazioni  dei   pescatori,  venatorie   e
naturalistiche,  le   guardie  giurate  volontarie  designate  da
cooperative, consorzi,  enti ed associazioni che abbiano per fine
istituzionale  la  protezione  della  natura  e  la  salvaguardia
dell'ambiente.

2. Gli  agenti giurati  debbono possedere i requisiti determinati
dall'articolo  138  del  testo  unico  della  Legge  di  pubblica
sicurezza approvato  con regio  decreto 18  giugno 1931 n. 773, e
prestare giuramento davanti al Prefetto.

ARTICOLO 19
(Procedimento sanzionatorio)

1. Per le violazioni della presente legge è ammesso il pagamento
con effetto  liberatorio per  tutti gli obbligati di una somma in
misura ridotta  pari alla  terza parte del massimo della sanzione
prevista o  se più favorevole, la doppio del procedimento, entro
il termine di sessanta giorni dalla contestazione personale o, se
questa non vi è stata, dalla notificazione.

2. Detta  oblazione è  esclusa nei casi in cui non è consentita
dalle norme penali.

3. Le  somme riscosse a titolo di sanzione amministrativa vengono
introitate dalla Giunta Regionale.

4. Alle  infrazioni delle  disposizioni contenute  nella presente
Legge si  applicano le  norme di cui alla Legge 24 novembre 1981,
n. 689.

5. Ogni violazione delle disposizioni della presente Legge, fermo
restando l'obbligo della denuncia all'autorità giudiziaria per i
reati previsti  dal codice penale ogni qualvolta ne ricorrano gli
estremi, comporta la confisca del prodotto.

ARTICOLO 20
(Sanzioni)

1. Per  la violazione delle disposizioni della presente legge, si
applicano le seguenti sanzioni:

a) la   sanzione   da   L.  100.000  a  L.  1.000.000,  salva  ed
   impregiudicata ogni  altra sanzione  prevista dalle  normative
   vigenti, per chi effettua la ricerca e la raccolta del tartufo
   senza aver  conseguito il tesserino di cui all'art. 10 o senza
   aver provveduto al pagamento della tassa annuale;
b) la  sanzione da  L. 100.000 a L. 1.000.000 per chi esercita la
   ricerca e  la raccolta  in periodo  di divieto  o in  ore  non
   consentite;
c) la  sanzione da  L. 75.000  a L.  750.000 per  chi esercita la
   ricerca e  la raccolta  senza ausilio  del cane  appositamente
   addestrato o senza idoneo attrezzo;
d) la  sanzione da  L. 75.000  a L.  750.000 per  chi esercita la
   raccolta o  la ricerca  mediante la  lavorazione  andante  del
   terreno o effettua buche in soprannumero o non riempite subito
   con il  medesimo  terreno  di  scavo  per  decara  di  terreno
   lavorato e  per ogni  cinque buche  o frazione di cinque buche
   aperte e non riempite a regola d'arte;
e) la  sanzione da  L. 100.000 a L. 1.000.000 per chi esercita la
   raccolta nelle  aree rimboschite  prima  che  siano  trascorsi
   quindici anni  dal rimboschimento;  tali  aree  devono  essere
   delimitate  da   tabelle  recanti   la   scritta:   "area   di
   rimboschimento fino  al ..."  disposte con  la tipologia  e le
   modalità di cui al terzo comma del precedente art. 3;
f) la  sanzione da  L. 60.000  a L.  600.000  per  chi  raccoglie
   tartufi immaturi: in detto caso oltre alla sanzione precedente
   si applica una sanzione di Lire 100.000 per ogni tartufo colto
   immaturo;
g) la  sanzione da  L. 200.000  a L.  2.000.000 per la vendita al
   mercato pubblico  di tartufi  senza l'osservanza  delle  norme
   prescritte dalla presente legge;
h) la  sanzione da  L. 300.000 a L. 3.000.000 per chi esercita il
   commercio dei  tartufi freschi  fuori dal  periodo di raccolta
   previsto dal  calendario ovvero  per chi esercita il commercio
   di tipi di tartufo non previsti dall'art. 2;
i) salvo  che il  fatto non  costituisca delitto  a  norma  degli
   articoli 515 e 516 del codice penale, la messa in commercio di
   tartufi conservati  senza l'osservanza  delle norme prescritte
   dalla presente  legge è  sottoposta  alla  sanzione  da  Lire
   300.000 a Lire 3.000.000;
l) la  sanzione da  L. 70.000 a L. 700.000 salvo e impregiudicato
   ogni altra  sanzione per  chi esercita la raccolta dei tartufi
   nei terreni  di  "Raccolta  di  tartufo  riservata"  senza  la
   necessaria  autorizzazione   da  parte   del  proprietario   o
   conducente del fondo o per chi esercita senza averne titolo la
   raccolta nei  terreni d'uso  civico tabellati  con la  scritta
   "raccolta di tartufo riservata - terre d'uso civico";
m) la  tabellazione illegittima nelle aree rimboschite, è punita
   con una  sanzione  di  L.  20.000  per  ogni  tabella  apposta
   illegittimamente;
n) l'apposizione  o il  mantenimento di  tabelle di riserva nelle
   tartufaie non  riconosciute come  coltivate o  controllate  è
   punita con una sanzione da Lire 1.000.000 a Lire 10.000.000.

2. In  caso di  violazione ripetuta delle prescrizioni richiamate
ai precedenti  punti, è  previsto il  ritiro del tesserino da un
minimo di  3 mesi  ad un massimo di 1 anno in relazione al numero
delle infrazioni contestate.

3. Per  le violazioni  degli artt.  515 e  516 del codice penale,
copia del  verbale è  trasmessa dall'Amministrazione provinciale
alla Pretura competente per territorio.

ARTICOLO 21
(Tasse di concessione regionale)

1. I  provvedimenti amministrativi per l'esercizio dell'attività
regolata dalla  presente legge  sono soggetti  alla  tassa  sulle
concessioni regionali  nella misura  e con le modalità stabilite
dalla legge  regionale 15/5/1980  n. 54 e successive modifiche ed
integrazioni.

2. Ai  fini dell'articolo  10 sono istituite le seguenti tasse di
concessione regionale:

a) tassa di rilascio del tesserino di abilitazione alla ricerca e
   alla raccolta dei tartufi L. 18.000
b) tassa annuale L. 18.000

3. La  tassa annuale ha validità corrispondente all'anno solare.
La tassa  annuale non  è dovuta  se  il  cercatore  non  intende
usufruire della concessione per la raccolta.

4. L'attestazione  del pagamento  della tassa annuale deve essere
allegata al tesserino.

5. Nei  terreni gravati di uso civico resta ferma la facoltà dei
soli aventi diritto di esercitare la raccolta senza altro obbligo
di  legge   se  non   quello  di  dimostrare  all'Amministrazione
provinciale competente  per territorio  l'esistenza in  atto  del
diritto.
Detti terreni  devono essere  segnalati con  tabelle  recanti  la
scritta: "Raccolta di tartufo riservata - terre d'uso civico".

ARTICOLO 22
(Norme transitorie e finali)

1. Le  tabelle di  "raccolta riservata  di tartufo"  di cui  alla
legge  17   luglio  1970,   n.  568  perdono  ogni  efficacia  il
centottantesimo giorno  successivo all'entrata  in  vigore  della
presente legge.

2. Le  richieste di riconoscimento delle tartufaie già esistenti
alla data  di entrata  in vigore della presente legge sulle quali
c' è  la tabellazione  in atto  e in cui si intende mantenere il
diritto di  riserva  e  di  raccolta,  devono  essere  presentate
all'Amministrazione  comunale  entro  tre  mesi  dall'entrata  in
vigore della presente legge.

3. Alla data di entrata in vigore della presente legge cessano di
avere applicazione  le norme in materia di raccolta, coltivazione
e  commercio  dei  tartufi  freschi  e  conservati  destinati  al
consumo, fatta  eccezione di quelle che prevedono fattispecie non
contemplate dalla presente legge.

ARTICOLO 23
(Disposizioni finanziarie)

1. Agli oneri finanziari derivanti dall'attuazione della presente
legge si  fa fronte  con la seguente variazione da approvarsi per
analogo importo,  competenza e  cassa, agli  stati di  previsione
della entrata e della spesa del bilancio di previsione 1988.

Entrata in aumento

Cap. 01120
   Tassa  sulle   concessioni   regionali   (Leggi
   Regionali 30/12/1971  n. 2;   15/3/1980  n. 17;
   15  maggio   1980  n.   54,  13/6/1983  n.  44;
   24/4/1984 n. 25)                                 L. 50.000.000

Entrata di nuova istituzione
Cap. 01130
   Somme  introitate  dalle  violazioni  della  L.
   16/12/1985 n.  752 da destinare agli interventi
   di cui  alla LR 58 (art. 16, terzo comma, L. 16
   dicembre 1985, n. 752)                                    p.m.

Spese in diminuzione

Cap. 11080
   Fondo   a   disposizione   della   Giunta   per
   interventi di tutela e incremento delle risorse
   faunistiche recupero  delle risorse ambientali,
   per studi  e ricerche e attività di educazione
   e  propaganda  per  la  difesa  della  fauna  e
   dell'ambiente,  per   contributo  ad   enti  ed
   associazioni, per  iniziative analoghe  nonchè
   per compiti della Giunta Regionale per compensi
   ai componenti la Commissione tecnico consultiva
   regionale (LLRR 15/3/1980, n. 17;  2/8/1983, n.
   58; art. 1, lett. E;  31/12/1984, n. 73)      L.   100.000.000
   
Riepilogo
Entrata in aumento                                     50.000.000
Spesa in diminuzione                                  100.000.000
Totale                                                150.000.000

Spesa di nuova istituzione

Cap. 10930
   Spese per iniziative di carattere promozionale,
   pubblicitarie,  informative   e  culturali   in
   materia di tartuficoltura LR 58 1988.            L. 50.000.000

Cap. 10940
   Spese     per     attività     di     ricerca,
   sperimentazione, attività formativa e corsi di
   qualificazione (LR 58/1988)                     L. 100.000.000

Totale spese di nuova istituzione                  L. 150.000.000

2. Agli oneri di spesa per gli esercizi successivi si provvederà
con legge di bilancio.

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 3 agosto 1988

La presente  legge è  stata approvata dal Consiglio Regionale il
12-7-1988 e viene promulgata ai sensi dell'art. 127, primo comma,
della Costituzione e dell'art. 2 della Legge 10-2-1953, n. 62.

Allegato 1
CARATTERISTICHE   BOTANICHE   E   ORGANOLETTICHE   DELLE   SPECIE
COMMERCIABILI DI TARTUFI

1) Tuber magnatum Pico, detto volgarmente tartufo bianco (o anche
   tartufo bianco  del Piemonte  o di  Alba e  tartufo bianco  di
   Acqualagna).
   Ha peridio  o scorza non verrucosa ma liscia, di colore giallo
   chiaro o  verdicchio, e  gleba o polpa dal marrone al nocciola
   più o  meno  tenue,  talvolta  sfumata  di  rosso  vivo,  con
   venature chiare fini e numerose che scompaiono con la cottura.
   Ha spore  ellittiche o  arrotondate, largamente  reticolate  o
   alveolate, riunite  fino a quattro negli aschi. Emana un forte
   profumo gradevole. Matura da-10-a fine dicembre.
   
2) Tuber  melanosporum  Vitt.,  detto  volgarmente  tartufo  nero
   pregiato (o anche tartufo nero di Norcia o di Spoleto).
   Ha  peridio   o  scorza   nera  rugosa  con  verrughe  minute,
   poligonali, e gleba o polpa nero - violacea a maturazione, con
   venature  bianche  fini  che  divengono  un  pò  rosseggianti
   all'aria e nere con la cottura.
   Ha spore  ovali bruno  scure opache  a maturità, aculeate non
   alveolate, riunite in aschi nel numero di 4-6 e talvolta anche
   solo di 2-3. Emana un delicato profumo molto gradevole. Matura
   da metà-11-a metà marzo.
   
3) Tuber  Brumale var.,  moschatum De  Ferry,  detto  volgarmente
   tartufo moscato.
   Ha peridio  o scorza  nera con  piccole verruche molto basse e
   gleba o polpa scura con larghe vene bianche e di grossezza mai
   superiore ad un uovo.
   Ha spore aculeate non alveolate spesso in numero di cinque per
   asco. Emana  un forte profumo e ha sapore piccante. Matura da-
   2-a marzo.
   
4) Tuber  aestivum Vitt.,  detto volgarmente  tartufo d'estate  o
   scorzone.
   Ha peridio  o scorza grossolanamente verrucosa di colore nero,
   con verruche grandi piramidate, e gleba o polpa dal giallastro
   al bronzeo,  con venature chiare e numerose, arborescenti, che
   scompaiono nella cottura.
   Ha spore  ellittiche, irregolarmente alveolate, scure, riunite
   in 1-2  per asco  presso a poco sferico. Emana debole profumo.
   Matura da-6-a novembre.
   
5) Tuber  aestivum var.   uncinatum   Chatin,   detto volgarmente
   tartufo uncinato.
   Ha peridio  o scorza verrucosa di colore nero, e gleba o polpa
   di color cioccolato, con numerose venature ramificate chiare.
   Ha spore  ellittiche, ampiamente alveolate, riunite in asco in
   numero fino  a cinque, che presentano papille lunghe e ricurve
   ad uncino. Emana un profumo gradevole. Matura da-9-a novembre.
   
6) Tuber  brumale Vitt., detto volgarmente tartufo nero d'inverno
   o trifola nera.
   Ha  peridio   o  scorza   rosso  scuro   che  diviene  nera  a
   maturazione, con  verruche piramidate e gleba o polpa grigio -
   nerastra debolmente violacea, con venature bianche ben marcate
   che scompaiono  con la  cottura assumendo  tutta la  polpa  un
   colore cioccolata più o meno scuro.
   Ha spore  ovali brune,  traslucide a  maturità, aculeate  non
   alveolate, riunite in aschi nel numero di 4-6 e talvolta anche
   meno, più  piccole di  quelle del  Tuber melanosportum e meno
   scure. Emana poco profumo. Matura da-1-a tutto marzo.
   
7) Tuber  Borchii Vitt.  o Tuber  albidum Pico, detto volgarmente
   bianchetto o marzuolo.
   Ha peridio  o scorza  liscio di  colore biancastro tendente al
   fulvo e  gleba o  polpa  chiara  tendente  al  fulvo  fino  al
   violaceo - bruno con venature numerose e ramose.
   Ha  spore  leggermente  ellittiche  regolarmente  alveolate  o
   reticolate a  piccole maglie  riunite in aschi fino a 4. Emana
   un profumo  tendente un  pò all'odore  dell' aglio. Matura da
   metà-1-a metà aprile.
   
8) Tuber  macrosporum   Vitt.,  detto  volgarmente  tartufo  nero
   liscio.
   Ha peridio  o scorza  quasi liscia  con verruche  depresse, di
   colore bruno  rossastro e gleba bruna tendente al porpureo con
   venature larghe numerose e chiare brunescenti all'aria.
   Ha spore  ellittiche, irregolarmente  reticolate  e  alveolate
   riunite in  aschi peduncolati  in  numero  di  1-3.  Emana  un
   gradevole profumo  agliaceo piuttosto  forte.  Matura  da-8-ad
   ottobre.
   
9) Tuber  mesentericum  Vitt.,  detto  volgarmente  tartufo  nero
   ordinario (o anche tartufo nero di Bagnoli).
   Ha peridio o scorza nera con verruche più piccole del tartufo
   d'estate, gleba  o polpa  di colore  giallastro o grigio-bruno
   con vene chiare laberintiformi che scompaiono con la cottura.
   Ha spore  ellittiche grosse  imperfettamente alveolate riunite
   in 1-3 per asco. Emana un debole profumo. Matura da-9-ai primi
   di maggio.
   
ALLEGATO 2
CLASSIFICA DEI TARTUFI CONSERVATI

Accanto all'indicazione  della specie  e dei  caratteri esistenti
viene riportato l'aspetto corrispondente

SUPER EXTRA (lavati o pelati):

- Tuber melanosporum Vitt. Tartufi ben maturi, polpa soda, colore
  nero
  ASPETTO: Interi, rotondeggianti regolari di colore uniforme
  
- Tuber  moschatum De  Ferry Tartufi  ben maturi,  polpa  soda  e
  scura:
  ASPETTO: Interi, rotondeggianti regolari, di colore uniforme
  
- Tuber  magnatum Pico  Tartufi ben  maturi, polpa soda, marrone,
  nocciola, rosa o macchiata di rosso:
  ASPETTO: Interi, senza rotture o scalfiture
  
EXTRA (lavati o pelati):

- Tuber  melanosporum Vitt. tartufi maturi, polpa soda, di colore
  brunastro
  ASPETTO: Interi, ma leggermente irregolari
  
- Tuber  moschatum De  Ferry Tartufi  maturi, polpa  più o  meno
  scura
  ASPETTO: Interi, ma leggermente irregolari
  
- Tuber magnatum Pico Tartufi maturi, polpa soda di colore più o
  meno chiaro
  ASPETTO: Interi, senza rotture o scalfiture
  
PRIMA SCELTA (Lavati o pelati):

- Tuber melanosporum Vitt.
  Tartufi maturi, polpa abbastanza soda, colore abbastanza scuro
  ASPETTO: Interi, ma irregolari
  
- Tuber moschatum De Ferry Tartufi maturi, polpa abbastanza soda,
  colore grigio
  ASPETTO: Interi, ma irregolari
  
- Tuber  magnatum Pico  Tartufi maturi, polpa abbastanza soda, di
  colore più o meno chiaro
  ASPETTO: Interi
  
SECONDA SCELTA (Lavati o pelati):

- Tuber  melanosporum Vitt.  Polpa più  o meno  soda  di  colore
  grigio scuro
  ASPETTO: Interi, irregolari e un poco scorteggiati o scalfiti
  
- Tuber  brumale Vitt.  e tuber  moschatum De  Ferry Polpa più o
  meno soda di colore relativamente chiaro
  ASPETTO: Interi, irregolari e un poco scortecciati o scalfiti
  
- Tuber magnatum Pico Polpa più o meno soda anche molto chiara
  ASPETTO: Interi, irregolari o un poco scortecciati o scalfiti
  
TERZA SCELTA (Lavati o pelati):

- Tuber mesentericum Vitt.
  ASPETTO: Interi
  
PEZZI DI TARTUFO:

- Tuber  melnosporum Vitt.,  tuber brumale Vitt., tuber moschatum
  De Ferry,  tuber magnatum  Pico, tuber  aestivum Vitt.  e tuber
  mesentericum Vitt. Pezzi di tartufo di spessore superiore a cm.
  0,5 di  diametro: ciascuna specie con tolleranza del 3% in peso
  di altre specie ammesse

TRITUME DI TARTUFO:

- Tuber  melanosporum Vitt.  tuber brumale Vitt., tuber moschatum
  De Ferry,  tuber magnatum  Pico, tuber  aestivum Vitt.  e tuber
  mesentericum Vitt. Pezzi di tartufo di spessore anche inferiore
  a cm.  0,5: ciascuna  specie con  tolleranza dell'8% in peso di
  altre specie ammesse

PELATURA DI TARTUFI:

- Tuber  melanosporum Vitt., tuber brumale Vitt., tuber moschatum
  De Ferry  Bucce di  tartufo con  massimo del  30%  in  peso  di
  tritume e il 5% di altre specie

PRODOTTI AGRICOLI
COMMERCIO
FORESTE

