Interventi per la tutela dell'Etnia ROM.

Il Consiglio Regionale ha approvato il 2-2-1988
Il Commissario del Governo ha apposto il visto il 3-3-1988
Il Presidente  della Giunta  Regionale promulga la seguente legge
regionale:

TITOLO I
Tutela  dei   Rom,  allestimento   campi  sosta  e  programmi  di
intervento

ARTICOLO 1
(Tutela dei Rom)

1. La  Regione detta  norme per  la salvaguardia  del  patrimonio
culturale dei  "Rom" e  per evitare  impedimenti  al  diritto  al
nomadismo ed  alla sosta  all'interno  del  territorio  regionale
nonchè alla fruizione dei servizi sociali e sanitari.

2. Ai  fini della  presente legge "Rom" è inteso nel significato
più ampio del termine.

ARTICOLO 2
(Ente competente)

I Comuni  singoli o  associati e  le Comunità montane provvedono
alla scelta  delle aree  per l'istituzione dei campi - sosta e la
destinazione di  aree di  transito sentiti  i rappresentanti  dei
Rom, le  associazioni di  volontariato più  rappresentative  del
territorio, i consigli di circoscrizione interessati.

ARTICOLO 3
(Campi - sosta per sedentarizzati)

1. Il  campo sosta  per sedentarizzati  viene considerato a tutti
gli effetti il domicilio dei nomadi ivi stabilizzati.

2.  La  permanenza  nei  campi  -  sosta  per  sedentarizzati  è
consentita a  coloro che  intendono fermarsi  per oltre 30 giorni
per scolarizzare i loro figli e per attività lavorative.

3. Per  coloro che si sono stabiliti da tempo nelle zone di sosta
di fatto  già esistenti,  la  permanenza  nei  campi  sosta  per
sedentarizzati è  consentita a coloro che hanno la residenza nel
Comune ove  ha sede il campo - sosta o vi dimorino stabilmente da
oltre 5  anni o  abbiano l'intenzione  di dimorarvi  stabilmente,
purchè  provvedano   a  regolarizzare   la  documentazione   per
l'accesso  al   campo  secondo  quanto  previsto  dal  successivo
articolo 14.

ARTICOLO 4
(Campo - sosta di transito)

1. Il  campo -  sosta di  transito è  istituito per  i  Rom  che
necessitano di una sosta temporanea.

2. La  permanenza nel  campo -  sosta può  perdurare fino  ad un
massimo di  giorni 30  salvo casi  di ricovero  ospedaliero e per
ragioni accertate di forza maggiore.

ARTICOLO 5
(Criteri per  la localizzazione  delle aree  e l'allestimento dei
campi  -   sosta  nonchè   agevolazioni  per  il  reperimento  e
l'acquisto degli alloggi)

1. Il  campo sosta  è collocato  in un  quartiere o  frazione di
Comune in  modo che  siano sempre facilitati l'accesso ai servizi
pubblici e la partecipazione degli utenti alla vita sociale.

2. L'area  da adibire  a campo  di sosta deve essere classificata
come zona  F di  cui all'art.  2 del DM 2 aprile 1968. Qualora il
Comune  intenda   adibire  a   tale  scopo   area   con   diversa
classificazione, si  rende necessaria  l'approvazione di apposita
motivata variante allo strumento urbanistico generale nella quale
si devono rispettare i criteri espressi nel comma precedente.

3. I Comuni singoli o associati e le Comunità montane provvedono
altresì alla realizzazione dei campi sosta.

4. Le  caratteristiche delle  aree  adibite  a  campo  sosta,  le
attrezzature in  esse presenti e l'organizzazione del campo sosta
sono disciplinate dagli allegati A e B.

5. I  Comuni adottano opportune iniziative per favorire l'accesso
alla casa  per quei  nomadi che  preferiscono scegliere  la  vita
sedentaria utilizzando a tal fine anche la legislazione regionale
di settore e le agevolazioni previste dalle leggi nazionali.

ARTICOLO 6
(Funzionamento dei campi sosta)

1. I Comuni singoli o associati e le Comunità montane assicurano
il funzionamento dei campi sosta.

2.  Gli  enti  di  cui  al  comma  precedente  destinano  proprio
personale per  la acquisizione  dei dati,  la tenuta dei relativi
registri  e  il  controllo  sullo  stato  di  manutenzione  delle
attrezzature dei campi sosta da essi gestiti.

3. Nella  organizzazione e  manutenzione dei  campi  sosta  viene
promossa la  partecipazione della  rappresentanza dei Rom e delle
associazioni di volontariato del settore.

ARTICOLO 7
(Sviluppo di  attività formative e lavorative per gli ospiti dei
campi - sosta)

1. Per  favorire l'inserimento  dei Rom nel mondo del lavoro sono
realizzati interventi che si attuano mediante:

A) attività di formazione professionale;
B) interventi per facilitare l'inserimento al lavoro.

2. I  Comuni singoli  o associati  e le Comunità montane attuano
idonei interventi  di formazione professionale e si adoperano per
rimuovere le  situazioni che  ostacolano l'inserimento lavorativo
dei nomadi.

3. Il personale addetto al servizio sociale avente competenza nel
territorio interessato, procede ad una rilevazione delle esigenze
manifestate dai  nomadi ai  fini delle iniziative di cui al punto
precedente.

4. Sono  privilegiate quelle  iniziative di sostegno del lavoro e
dell'artigianato di produzione che siano più corrispondenti alla
cultura Rom sentite le associazioni di categoria.

5. Annualmente  i Comuni  singoli  o  associati  o  le  Comunità
montane trasmettono  alle Province  competenti per  territorio  i
risultati delle indagini di cui al 3o comma.

ARTICOLO 8
(Formazione professionale)

1. Per  gli interventi  di  cui  al  primo  comma  lett.  A)  del
precedente articolo 7 le Province competenti per territorio sulla
base delle indagini svolte dai Comuni singoli o associati e dalle
Comunità montane,  elaborano proposte di intervento per progetto
ai sensi  del 2o comma dell'articolo 5 della LR 21 febbraio 1985,
n. 16.

2. La  Regione  eroga  finanziamenti  per  la  realizzazione  dei
programmi di  intervento ai  Comuni singoli  o associati  e  alle
Comunità montane competenti per territorio ai sensi dell'art. 16
della legge di cui al comma precedente.

ARTICOLO 9
(Programmi annuali per la formazione professionale)

1. Le  Province secondo le procedure e nel rispetto del programma
regionale di  cui all'art. 5 della LR 21 febbraio 1985 n. 16, per
gli interventi  previsti dal  precedente art.  8, presentano alla
Regione programmi annuali nei quali sono indicati:

- le attività e gli interventi da attuare
- il  numero dei  nomadi  interessati  alle  iniziative  ed  agli
  interventi previsti in programma
- gli operatori impegnati nell'esecuzione del programma
- la spesa prevista per ognuna delle iniziative

I programma  sono finanziati  secondo le  modalità di  cui  agli
artt. 16 e 17 della legge di cui sopra.

ARTICOLO 10
(Interventi di inserimento nel lavoro)

1. Per  gli interventi  di  cui  al  primo  comma  lett.  B)  del
precedente art.  7 la  Regione determina  annualmente e assegna i
relativi contributi:

a) l'acquisto e il rinnovo delle attrezzature per l'esercizio del
   mestiere di giostraio;
b) per  favorire il  commercio e  l'allevamento  tradizionale  di
   animali;
c) per  l'acquisto delle  attrezzature e la locazione di immobili
   per l'avvio di attività di lavoro autonomo.

2. Il  contributo per  la locazione  può essere  concesso per un
periodo non superiore a 3 anni.

3. I requisiti e le modalità per accedere ai suddetti contributi
sono quelli  indicati dalle  leggi regionali  relative ai settori
interessati per gli interventi di cui ai precedenti commi.

ARTICOLO 11
(Assistenza sanitaria)

1.  Ai   Rom  sono  fornite  tutte  le  prestazioni  sanitarie  e
assistenziali dal  Comune e  dalla Usl  nel cui  territorio  essi
hanno abituale dimora.

2. La  USL competente  per territorio  provvede a  rilasciare  il
documento per l'assistenza sanitaria a coloro che hanno domicilio
nel campo  - sosta attivando le procedure fissate dalla normativa
regionale.

3. Per  quanto riguarda il diritto all'assistenza sanitaria per i
non stabili  si applicano  le norme vigenti per gli stranieri e i
cittadini italiani non residenti.

ARTICOLO 12
(Scolarizzazione e istruzione)

1. i  Rom in  età scolare  devono assolvere l'obbligo scolastico
secondo le vigenti leggi nazionali.

2. Al  momento dell'ingresso  al campo sosta i Rom titolari della
potestà genitoriale  nei confronti  di figli  in  età  scolare,
devono  presentare  una  dichiarazione  scritta  nella  quale  si
impegnano alla  frequenza scolastica  di  questi  ultimi  per  il
periodo nel quale resteranno nel campo sosta.

3.  L'assistenza   sociale  dell'ente   competente   provvede   a
verificare che  l'obbligo  scolastico  sia  assolto  informandone
l'ente medesimo.

4. L'adempimento  dell'obbligo scolastico comporta la sanzione di
cui al successivo art. 16.

5.  I   Comuni  singoli  o  associati  e  le  Comunità  montane,
avvalendosi di  operatori propri,  di quelli  distrettuali  delle
Unità sanitarie  locali ed  eventualmente di volontari singoli o
delle associazioni  di volontariato di cui alla LR 7 maggio 1985,
n. 58,  hanno cura  di favorire  il pieno  inserimento dei Rom in
età scolare  nelle classi  in collaborazione  con le  competenti
autorità scolastiche.

6. Sono  altresì previsti  contributi regionali  ai  Comuni  per
l'attivazione di  iniziative di istruzione per i Rom analfabeti e
di servizi  per i  Rom in  età  scolare  ai  sensi  delle  leggi
regionali 19  giugno  1981,  n.  53  e  28  giugno  1979,  n.  29
modificata dalla legge regionale n. 23 agosto 1983, n. 66.
Il programma  regionale per  il diritto allo studio stabilisce le
modalità  e  gli  indirizzi  per  l'elaborazione  dei  programmi
annuali da  parte  dei  Comuni  per  gli  interventi  di  cui  al
precedente comma.

TITOLO II
TRANSITO  DI  ORGANIZZAZIONE  PER  I  CAMPI  DI  TRANSITO  E  PER
SEDENTARIZZATI DESTINATI ALLA POPOLAZIONE ROM

ARTICOLO 13
(Diritti e doveri degli ospiti)

1. Ogni famiglia ha all'interno del campo uno spazio delimitato e
non può occuparne più di quanto le è stato assegnato.

2. L'occupazione  dello spazio comporta il pagamento di una quota
fissata in L. 1.000 giornaliere per roulotte, a partire dall'anno
1988  e   comunque  fino   all'entrata  in   vigore  di   diversa
disposizione di legge.

3. La  permanenza all'interno del campo dà diritto all' utilizzo
dei servizi presenti e obbliga all'osservanza del regolamento che
viene approvato dal Comune competente.

4.  Il   regolamento  di   cui  al  comma  precedente  disciplina
l'organizzazione del campo sosta e può prevedere la costituzione
di un  comitato con  la  presenza  dei  rappresentanti  dell'ente
gestore e di Rom presenti nel campo o loro associazioni.

ARTICOLO 14
(Documentazione necessaria per l'accesso al campo)

1. Al  momento dell'ingresso  al campo sosta il capofamiglia deve
presentare per  sè  e  per  ciascun  membro  della  famiglia  un
documento di  identificazione previsto  dalla normativa nazionale
vigente.

2. Il  regolamento  comunale  stabilisce  che  in  assenza  della
documentazione,  di   cui  al   comma  precedente,  sia  comunque
consentito l'accesso al campo purchè si provveda tempestivamente
alla acquisizione della stessa.

3.  Oltre   a  detti  documenti  ed  esclusivamente  ai  fini  di
assistenza socio  - sanitaria,  per ogni  nucleo familiare  viene
compilata una scheda contenente le informazioni concernenti:

- composizione del nucleo familiare;
- stato  di scolarizzazione  dei minori ed alfabetizzazione degli
  adulti;
- titolo per la fruizione dell'assistenza sanitaria.

4.  La  compilazione  della  scheda  rappresenta  condizione  per
l'accesso al campo - sosta.

5. La  scheda compilata viene consegnata, a cura del responsabile
del campo, all'assistente sociale del distretto di competenza.

6. L'assistente  sanitaria del distretto provvede ad acquisire le
informazioni sanitarie  utili ad attuare gli adempimenti igienico
- sanitari  di obbligo  ed a  promuovere le prestazioni di natura
sanitaria, ove necessarie.

ARTICOLO 15
(Attività lavorativa dentro il campo)

1. Nei  campi sosta possono essere svolte attività lavorative di
natura  prevalentemente   individuale  purchè   non   comportino
disturbi della quiete pubblica e non producano inquinamento.

2. Tali  attività sono  di  norma  permesse  sulla  porzione  di
terreno assegnata  alle singole  famiglie e  non devono  comunque
occupare spazi  nel campo  di uso  pubblico nè aree adiacenti al
campo al di fuori dei limiti del medesimo.

ARTICOLO 16
(Sanzioni)

1. L'ingresso  abusivo nel  campo e  l'inadempimento all' obbligo
scolastico dei  figli in età scolare, dà luogo alla perdita del
diritto all'uso del campo.

ARTICOLO 17
(Utilizzo quote versate)

1. Le  quote versate dai Rom ai sensi del secondo comma dell'art.
13 possono  essere utilizzate per lavori di manutenzione al campo
- sosta  e per  interventi di promozione sociale e culturale. Ove
sia stato  costituito il Comitato di gestione gli interventi sono
stabiliti da tale organismo. Eventuali migliorie ed interventi di
manutenzione straordinaria  sono a  carico della  Amministrazione
Comunale.

ARTICOLO 18
(Presentazione del programma e copertura di spesa)

1. Entro  il 30  settembre di  ciascun anno  i Comuni  singoli  o
associati e  le Comunità  montane  interessate  presentano  alla
Regione i  progetti per  la costruzione dei campi - sosta e delle
aree di transito.

2. Oltre  al progetto  deve essere  indicato il costo dell' area,
delle  opere   da  realizzare   e  la   previsione  di  spesa  di
manutenzione e gestione del campo - sosta in esercizio.

3. La  spesa di  allestimento del  campo -  sosta ivi compreso il
costo  del  reperimento  dell'area  e  le  spese  di  gestione  e
manutenzione ordinarie  e straordinarie,  spettano agli  enti che
promuovono la creazione del campo - sosta.

4. La  Regione interviene con un contributo finanziario vincolato
nei  limiti  dello  stanziamento  di  bilancio,  da  determinarsi
annualmente sulla  base dei programmi presentati entro il termine
di cui al 1o comma, riferito all' anno precedente.

5. Il  finanziamento regionale  dà priorità  inizialmente  alla
sistemazione ed  ammodernamento dei  campi -  sosta di fatto già
esistenti e  alla necessità  di riequilibrare  la localizzazione
dei campi sosta nel territorio regionale.

6.  Gli   enti  destinatari   dei  contributi  sono  obbligati  a
presentare  il   rendiconto  della   spesa   sostenuta   per   la
realizzazione delle opere finanziate alla Giunta regionale, entro
6 mesi dalla esecuzione dei lavori.

7. Qualora le somme assegnate non siano state utilizzate entro il
termine di  2 anni  è fatto  obbligo all'ente destinatario della
restituzione.

8. Nel primo anno di applicazione della presente legge il termine
di cui al 1o comma è fissato nei tre mesi successive all'entrata
in vigore  della legge.  La Regione  interviene con un contributo
finanziario vincolato  nei limiti  dello stanziamento di bilancio
dell'anno medesimo.

ARTICOLO 19
(Copertura finanziaria)

1. Agli oneri di spesa derivanti dall'attuazione del quarto comma
dell'art. 18 si provvede, a decorrere dall' anno 1988, mediante i
mezzi finanziari  di cui  alla  LR  21-6-1982,  n.  50  che  sono
stanziati sul cap. 18040 del bilancio di previsione 1988. Per gli
esercizi successivi si provvede con legge di bilancio.

2. Agli  oneri di  spesa derivanti  dall'attuazione dell'art. 8 e
decorrenti dal 1989, si provvederà a partire dall'esercizio 1989
con gli stanziamenti che saranno previsti dalla legge di bilancio
sul  capitolo  corrispondente  al  cap.  15000  del  bilancio  di
previsione 1988.

3. Agli  oneri di spesa derivanti dall'attuazione del sesto comma
dell'art. 12  e decorrenti  dal 1989  si provvederà,  a  partire
dall'esercizio 1989,  con gli  stanziamenti che  saranno previsti
con legge  di bilancio  sul capitolo corrispondente al cap. 16460
del bilancio 1988.

4. Agli  oneri di  spesa derivanti dall'attuazione dell'art. 10 e
decorrenti dal  1989 si  provvederà,  a  partire  dall'esercizio
1989, con  gli stanziamenti  che saranno  previsti dalla legge di
bilancio.

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

Firenze, 12 marzo 1988

La presente  legge è  stata approvata dal Consiglio Regionale il
2-2-1988 ed  è stata vistata dal Commissario del Governo il 3-3-
1988.

ALLEGATO A
CARATTERISTICHE DELLE AREE ADIBITE A CAMPO - SOSTA

A) Le  aree per  i campi  - sosta, anche se individuate in ambiti
   urbani  periferici,   non   debbono   presentare   particolari
   difficoltà  al   raggiungimento  degli   edifici  scolastici,
   soprattutto  della  scuola  dell'obbligo,  e  della  struttura
   sanitaria;
B) Non  debbono trovarsi in prossimità di cantieri, attrezzature
   e lavorazioni  industriali, discariche  e  non  devono  essere
   situate a diretto contatto con arterie di grande traffico;
C) E'  opportuna una  distanza  non  eccessiva,  e  possibilmente
   pedonabile con  sicurezza, da  centri di  ristoro, commercio e
   ricreazione esistenti nel quartiere;
D) E'  opportuna una  distanza  dei  campi  -  sosta  delle  aree
   attualmente abitate.  Tale distanza  non deve  comunque essere
   tale da  qualificare i  campi come  parte a  sè stante  della
   città, ma  sufficiente a  garantire il  reciproco svolgimento
   delle proprie attitudini culturali da parte dei Rom e da parte
   della popolazione  insediata. In  termini numerici, si ritiene
   in linea  di massima  necessaria una distanza minima tripla di
   quella stabilita  al n. 2 del 1o comma dell'art. 9 del DM 2-4-
   1968;
E) Le aree, allo scopo di accelerare la creazione dei campi, sono
   scelte, ove possibile, tra quelle di proprietà comunale;
F) Ad  evitare maggiori  oneri,  sono  prescelte  aree  che  già
   usufruiscono di buon drenaggio, situate in zone salutari e ben
   esposte rispetto ai venti dominanti ed all'insolazione;
G) Le  aree   devono  disporre  di  una  possibilità  futura  di
   ampliamento.

Tra queste  aree non rientrano quelle che e Comuni destinano alla
sosta delle  giostre e  luna -  park, ma  sono quelle per campi -
sosta di  cui alla  presente  legge.  In  queste  aree  non  sono
previste attività  lavorative di  qualsiasi  tipo  che  eccedano
comunque la  dimensione del  piccolo  laboratorio  artigiano  per
singoli  operatori.   Le  attività   lavorative  dei   giostrai,
raccoglitori di rottami, allevatori di cavalli, suini, ecc., sono
ospitate nelle aree previste all'uopo dagli strumenti urbanistici
vigenti nei  vari Comuni.  Nel caso  specifico è preferibile che
tali aree siano adiacenti o nelle vicinanze del campo - sosta.

ALLEGATO B
ATTREZZATURE E ORGANIZZAZIONE DEL CAMPO - SOSTA

A) Campo di transito e sosta:

E' il campo tipico per transito e sosta per periodi determinati o
indeterminati.

Per  questi   campi  si   possono   prendere   in   generale   in
considerazione gli  standards dei  campings, ma  con le  seguenti
attenzioni:

 1) Le presenti prescrizioni sono riferite a campi della capienza
    media  di   15  roulottes   per  un'ospitalità  globale  non
    superiore ad  un centinaio  di persone,  compresi i minori in
    modo da  prevedere la  creazione di più campi per l'esigenza
    di sosta dei diversi gruppi culturali.
 2)  I servizi  igienici devono  essere nettamente  distinti  tra
    maschili e femminili, meglio se in due distinti edifici;
 3)  L'accesso ai  servizi igienici  deve essere  dissimulato con
    siepi od altro;
 4)  Il campo  deve essere  illuminato, con  le modalità proprie
    della rete di illuminazione pubblica;
 5)  Le vasche  per il  lavaggio dei vestiti devono essere almeno
    coperte  a   veranda  e  in  prossimità  deve  esistere  uno
    stenditoio coperto;
 6)  Le piazzole  di sosta  devono essere  fornite  di  presa  di
    corrente;
 7)  Le piazzole devono usufruire di una relativa indipendenza ed
    essere definite  da alberatura  o altro  per  consentire  una
    sufficiente privacy;
 8)  In ogni  campo  sono  installati  da  3  a  5  impianti  per
    l'accensione di fuochi di legna o carbone ai fini di cottura.
 9)  Ogni campo  dispone di  un prefabbricato  o  fabbricato  per
    ospitare un  ambulatorio, una  reception, un  ambiente per la
    ricreazione ed attività culturali;
10) I  cassoni per  la immondizia  sono distribuiti  nel campo in
    numero sufficiente;
11) La  rete stradale  è di  dimensioni tali  da  consentire  il
    passaggio e  la manovra  dei camion  adibiti al  servizio  di
    nettezza urbana;
12) All'interno  del campo  e nelle  immediate vicinanze  di esso
    deve esistere un posto telefonico pubblico.

B) Campo tipo per sedentarizzati:

1) Ogni  famiglia ha  a disposizione  una spazio di circa ml 12 x
   35;

2) Tale  spazio è  diviso da  una recinzione  e da siepi, in due
   parti, la  prima pavimentata  solidamente, dove è ospitata la
   roulette o comunque l'apparato residenziale, di ml 12 x 12.
   In questo  primo spazio,  è  opportuno  prevedere  anche  una
   veranda di  ml 12  x 1,50  circa dove  è prevista  una  presa
   d'acqua con  lavello. Nel secondo, di ml 12 x 23, è costruito
   un servizio  igienico completo,  con annesso locale doccia con
   boiler.
   Il resto  dello spazio,  a parte il percorso per raggiungere i
   servizi, che è lastricato, è a prato;
   
3) La sistemazione urbanistica dei singoli insediamenti abitativi
   segue  l'andamento  del  terreno  ed  evita  comunque  disegni
   eccessivamente  rigidi  anche  se  ciò  può  comportare  una
   differenziazione dimensionale degli stessi.

NOMADI

