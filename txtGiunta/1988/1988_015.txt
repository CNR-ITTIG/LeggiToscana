Modifiche alla  LR 10  gennaio 1987,  n. 1,  recanti norme per la
disciplina delle strutture ricettive extralberghiere.

Il Consiglio Regionale ha approvato il 26-1-1988
Il Commissario del Governo ha apposto il visto il 29-2-1988
Il Presidente  della Giunta  Regionale promulga la seguente legge
regionale:

ARTICOLO 1

All'art. 1,  comma unico,  della legge regionale 10 gennaio 1987,
n. 1, è aggiunto il seguente alinea: "residence".

ARTICOLO 2

Dopo il  Titolo V della legge regionale 10 gennaio 1987, n. 1, è
aggiunto il  "Titolo V bis", "Residence", composto dagli articoli
15 bis,  15 ter,  15 quater,  15 quinquies,  di cui  al  presente
articolo.

Dopo l'art.  15 della legge regionale 10 gennaio 1987, n. 1, sono
aggiunti i seguenti:

   "Art. 15 bis
   (Definizione e caratteristiche)
   
   Sono residence  le strutture  ricettive costituite  da  almeno
   sette unità abitative mono e/o pluslocali, ciascuna arredata,
   corredata e  dotata di  servizi igienici  e di cucina, gestite
   unitariamente in  forma imprenditoriale per fornire alloggio e
   servizi,  anche  centralizzati,  secondo  i  requisiti  minimi
   obbligatori previsti  nella  tabella  allegata  alla  presente
   legge (Allegato B9.
   
   Le unità immobiliari devono essere ubicate in stabili a corpo
   unico od a più corpi.
   
   La gestione  di residence non comprende la somministrazione di
   cibi.
   
   "Art. 15 ter
   (Requisiti tecnici ed igienico - sanitari)
   
   I residence,  così come  individuati all'articolo precedente,
   devono possedere  gli ordinari  requisiti igienico  -  edilizi
   previsti  dalle   norme  statali   in  materia   di   edilizia
   residenziale e  dai  regolamenti  comunali  per  i  locali  di
   abitazione.
   
   "Art. 15 quater
   (Obblighi amministrativi per lo svolgimento dell'attività)
   
   Chi intende  gestire residence,  secondo le  modalità di  cui
   all'art. 15  bis, deve richiedere preventiva autorizzazione al
   Comune in cui si svolge l'attività, indicando:
   
   - generalità del richiedente;
   - denominazione del richiedente;
   - generalità  del  rappresentante    legale  nella  gestione,
     qualora il richiedente intenda avvalersene;
   - periodi di esercizio dell'attività;
   - caratteristiche e modalità di prestazione dei servizi;
   - ubicazione e caratteristiche dei residence.
   
   L'autorizzazione    all'esercizio    può    comprendere    la
   somministrazione  di   bevande  limitatamente   alle   persone
   alloggiate.
   
   Con distinta autorizzazione potrà altresì essere consentita,
   sempre   limitatamente    alle    persone    alloggiate,    la
   somministrazione di bevande superalcooliche.
   
   I titolari  o gestori  dei residence  sono tenuti a iscriversi
   alla  sezione   speciale  del   registro  degli  esercenti  il
   commercio prevista  dall'art. 5 della legge 27 maggio 1983, n.
   217.
   
   "Art. 15 quinquies
   (Classificazione)
   
   I residence  sono classificati  in tre  categorie  sulla  base
   della tabella  di classificazione  ad essi  relativa (Allegato
   C).
   
ARTICOLO 3

Il primo  comma dell'art.  22 della  legge regionale  10  gennaio
1987, n. 1, è sostituito dal seguente:

   "Gli alloggi  utilizzati per  l'esercizio di affittacamere per
   la  gestione   di  case  ed  appartamenti  per  vacanze,  sono
   classificati dal  Comune  ai  fini  della  comparazione  delle
   categorie previste  dal RD  24  novembre  1938,  n.  1926,  in
   quattro categorie  sulla base della tabella di classificazione
   allegata alla presente legge (Allegato A).
   I residence  classificati in  tre  categorie  ai  sensi  dell'
   articolo precedente  corrispondono, ai fini di cui al presente
   articolo, alle  prime tre  categorie di  cui al RD 24 novembre
   1938, n. 1926".
   
ARTICOLO 4

Il primo  comma dell'art.  25 della  legge regionale  10  gennaio
1987, n. 1, è sostituito dal seguente:

   "Entro un  biennio dalla  data  di  entrata  in  vigore  della
   presente legge i residence, le case per ferie, gli ostelli per
   la gioventù,  i rifugi alpini e gli esercizi di affittacamere
   già operanti  devono essere  adeguati, per  poter  continuare
   l'attività, ai requisiti della presente legge; in tal periodo
   possono essere rinnovate le autorizzazioni di esercizio sempre
   che sussistano  i requisiti  previsti dalla  legislazione  che
   disciplinava precedentemente le singole attività".
   
ARTICOLO 5

Dopo l'Allegato  A della  legge  10  gennaio  1987,  n.  1,  sono
aggiunti i seguenti allegati:

ALLEGATO B
Tabella dei requisiti minimi obbligatori per i residence

1. COMPONENTI DELLA STRUTTURA.
1.1. Ascensore,  per strutture  con almeno  due  piani  oltre  il
     terreno.   Per    gli    immobili    esistenti,    l'obbligo
     dell'ascensore sussiste  se  tecnicamente  e  legittimamente
     realizzabile.
1.2. Telefono comune a disposizione della clientela.
1.3. Deposito o contenitore per raccolta immondizia.

2. COMPONENTI DELL'UNITA' IMMOBILIARE.
2.1. Impiantistiche.
     2.1.1. Fornitura di energia elettrica e/o gas.
     2.1.2. Acqua corrente fredda e calda.
     2.1.3. Riscaldamento (per le gestioni invernali).
2.2. Apparecchiature, attrezzature, arredi.
     2.2.1. Cucina  o angolo cottura: lavello, fornello, mobilio,
            frigorifero, porta rifiuti, aspirazione.
     2.2.2. Pranzo: tavolo o piano d'appoggio, sedie.
     2.2.3. Soggiorno:  posti a sedere in divano o divano letto o
            poltrona.
     2.2.4. Notte:  letti  fissi  o  a  scomparsa  o  in  divani,
            comodini e  tavoli di  servizio, appliques o lampade,
            specchio, armadi.
     2.2.5. Bagno:  WC, vasca  o doccia, lavabo, bidet, accessori
            ad ogni  apparecchio, specchio  con ripiani, prese di
            corrente, sgabello, scopinetto, cestino rifiuti.
     
2.3. DOTAZIONI.
     2.3.1. Cucina,  pranzo,    soggiorno:  occorrente    per  la
            preparazione e consumazione dei pasti, occorrente per
            pulire, sacchetti per le immondizie.
     2.3.2. Notte: materasso, cuscino, coperta, lenzuola, federe,
            copriletto per ogni posto letto utilizzato.
     2.3.3. Bagno:  asciugamani,  salviette,  bidet,  asciugatoio
            bagno per  ogni posto letto utilizzato, saponetta per
            il solo arrivo, carta igienica con riserva, sacchetti
            igienici.
     
3. SERVIZI.
3.1. Segreteria  (ricevimento, informazioni, portierato); quattro
     ore al giorno (esclusi festivi).
3.2. Pulizia delle unità immobiliari (escluso il riassetto della
     cucina): una volta alla settimana.
3.3. Cambio  della biancheria da letto, da bagno e da cucina: una
     volta alla settimana.
3.4. Asporto dei rifiuti dal punto centralizzato.

Allegato C
Tabella per la classificazione dei residence. Requisiti fungibili

a) Prestazioni di servizio:
   - segreteria  e sorveglianza,  per ogni  due  ore  giornaliere
     oltre al minimo aggiungere                           punti 3
   - pulizia  degli appartamenti, per ogni giorno oltre al minimo
     aggiungere                                           punti 3
   - cambio  della biancheria,  per ogni  giorno oltre  al minimo
     aggiungere                                           punti 3
b) Dotazioni della struttura e degli appartamenti:
   - posti auto in garage                                 punti 4
   - posto auto in parcheggio scoperto                    punti 2
   - telefono in ogni appartamento                        punti 4
   - radio e/o filodiffusione in ogni appartamento        punti 1
   - televisione in bianco e nero in ogni appartamento    punti 2
   - televisione a colori in ogni appartamento            punti 3
   - aria condizionata in ogni appartamento               punti 5
   - sale per convegni venti persone minimo,              punti 2
   - per ogni venti persone in più,                      punti 1
c) Impianti sportivi:
   - piscina coperta                                      punti 5
   - piscina scoperta                                     punti 3
   - tennis                                               punti 1
   - altri impianti, ognuno                               punti 1
d) Caratteristiche relative a:
   - ubicazione:
     - eccezionale                                        punti 3
     - ottima                                             punti 1
   - qualità e conservazione della struttura:
     - ottima o di pregio                                 punti 3
     - buona                                              punti 1
   - qualità e conservazione degli arredi:
     - ottima o di pregio                                 punti 3
     - buona                                              punti 1
     
Classificazione dei residence
1a categoria:   requisiti   minimi  più 30  punti  di  requisiti
               fungibili.
2a categoria:   requisiti   minimi  più 15  punti  di  requisiti
               fungibili.
3a categoria:  requisiti minimi obbligatori.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 9 marzo 1988

La presente  legge è  stata approvata dal Consiglio Regionale il
26-1-1988 ed  è stata vistata dal Commissario del Governo il 29-
2-1988.



TURISMO

