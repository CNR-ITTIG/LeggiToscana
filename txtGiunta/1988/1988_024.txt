Costituzione Consorzio Regionale di Idrobiologia e Pesca.

Il Consiglio Regionale ha approvato il 23-2-1988
Il Commissario del Governo ha apposto il visto il 28-3-1988
Il Presidente  della Giunta  Regionale promulga la seguente legge
regionale:

ARTICOLO 1

Al fine di dotare l'Amministrazione regionale e gli Enti delegati
preposti all'attuazione  della normativa  in  materia  di  tutela
della  fauna   ittica   e   di   regolamentazione   della   pesca
dilettantistica di  un adeguato  strumento tecnico - scientifico,
è costituito, secondo l'allegato Statuto che fa parte integrante
della  presente   legge,  tra   la  Regione  e  l'Amministrazione
provinciale di  Livorno, il Consorzio regionale di Idrobiologia e
Pesca".

ARTICOLO 2

E' autorizzata  la spesa  di  L.  20.000.000  (ventimilioni)  per
l'adesione al Consorzio e la costituzione del fondo comune.

E' altresì  autorizzata, per  l'anno  1988,  la  spesa  di  Lire
200.000.000 (ducentomilioni)  a titolo di contributo al Consorzio
regionale di  Idrobiologia  e  Pesca  per  il  finanziamento  del
medesimo.

Il contributo  per gli  esercizi  successivi  sarà  quantificato
dalla legge di rifinanziamento dei programmi di spesa.

All'onere derivante  dall'applicazione della  presente legge  per
l'anno 1988,  pari a  L. 220.000.000 (ducentoventimilioni), si fa
fronte con  le seguenti  variazioni di  bilancio da  disporre per
analogo importo sugli stati di previsione della spesa, competenza
e cassa, del bilancio di previsione 1988:

Spese in diminuzione:
Cap. 21950
   Fondo  da   ripartire  fra  gli  interventi
   previsti dalla LR 24.4.84, n. 25                   220.000.000
                                                                 
Spese in aumento:
Cap. 21980
   Fondo a disposizione della Giunta Regionale
   per iniziative  di interesse  regionale  in
   favore dell'ambiente e della ittio - fauna,
   per attività  di educazione  e propaganda,
   per contributi ad enti ed associazioni, per
   espletamento in  genere dei  compiti propri
   della  Giunta  stessa  ai  sensi  della  LR
   24.4.84, n. 25.                                    220.000.000

Agli oneri  di spesa  per gli  esercizi  successivi  sarà  fatto
fronte con  legge di  bilancio utilizzando  allo  scopo,  per  il
biennio 1989/90  i fondi  iscritti per  tali  anni  ai  fini  del
bilancio pluriennale  1988/90  in  corrispondenza  del  programma
2.1.4.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  Legge è  stata approvata dal Consiglio Regionale il
23-2-1988 ed  è stata vistata dal Commissario del Governo il 28-
3-1988.

ALLEGATO
Statuto del Consorzio Regionale di Idrobiologia e Pesca

ARTICOLO 1
(DENOMINAZIONE E SEDE)

E'  costituito   fra  la   Regione  Toscana  e  l'Amministrazione
provinciale di  Livorno  il  Consorzio,  Ente  morale  denominato
"Consorzio regionale di Idrobiologia e Pesca".

Il Consorzio  ha sede  in Livorno,  via dell'Ambrogiana  n. 2 con
sezione distaccata a Marina di Pisa in Via G. D'Annunzio.

ARTICOLO 2
(FINALITA')

Il Consorzio  è costituito  al fine  di assicurare  uno sviluppo
regionale  dell'attività  dell'attuale  Istituto  Scientifico  e
Tecnico  di   Idrobiologia  e   Pesca  istituito  per  iniziativa
dell'Amministrazione provinciale di Livorno.

ARTICOLO 3
(COMPITI DEL CONSORZIO)

Il Consorzio  svolge attività di studio e ricerca finalizzata ad
una razionale  gestione delle acque interne nell'ambito regionale
compreso il demanio marittimo interno.

Compiti istituzionali sono:

1) il  monitoraggio dei  corsi    d'acqua  di  maggior  interesse
   ecologico -  piscatorio della  Toscana per  la compilazione  e
   l'aggiornamento della Carta ittica regionale;
2) la  formulazione dei  criteri per  l'immissione  delle  specie
   autoctone e non;
3) la  formulazione delle indicazioni tecniche per gli interventi
   a tutela degli ambienti fluviali;
4) il  rilevamento,    tramite  schedatura,  della  fauna  ittica
   eurialina delle zone di foce;
5) l'attività  di formazione  ed aggiornamento  professionale di
   chi esercita la professione e la vigilanza;
6) l'effettuazione di attività didattiche e divulgative;
7) la  partecipazione alle  riunioni delle Commissioni consultive
   previste dalla  LR del 25 Aprile 1984, n. 25 e dalla legge del
   14 Luglio 1965 n. 963.

Il Consorzio,  su approvazione  del Consiglio di Amministrazione,
può provvedere  ad eseguire  ricerche, studi,  progettazioni  su
incarico e  finanziamento di  Ministeri,  Regione  Toscana,  Enti
locali e  di quanti  altri ne  facciano richiesta,  purchè  tali
studi  o   progetti  siano   finalizzati  alla   formulazione   o
realizzazione di  sistemi di  gestione delle  risorse o  di nuove
tecniche di acquacoltura e maricoltura.

Il Consorzio,  in particolare,  previo il  riconoscimento di  cui
all'art. 27 del DPR del 2 ottobre 1968, n. 1639, può provvedere:

1) all'istituzione  di un  sistema di  raccolta dati di cattura e
   sforzo relativi alla pesca marittima;
2) all'elaborazione     attraverso    modelli   matematici     di
   produttività dei  dati di  cattura/sforzo  per  i  molluschi,
   pesci e crostacei;
3) ad  effettuare interventi  e  verifiche,  in  tempi  reali  su
   eventuali innovazioni  tecnologiche introdotte  nei sistemi di
   pesca;
4) ad esprimere pareri motivati in tema di gestione delle risorse
   marine così  come previsto  dall'art. 97  del Regolamento per
   l'esecuzione della L. 963 del 14.7.1965;
5) ad effettuare studi, ricerche e sperimentazioni riguardanti la
   razionale gestione delle specie eurialine e marine.

ARTICOLO 4
(ADESIONI)

Possono   aderire   al   Consorzio   Istituti   di   ricerca,   e
Amministrazioni provinciali e Comuni gestori di Centri o Istituti
che effettuano studi e ricerche nelle materie di cui all'art. 3.

In merito  alle domande di adesione dovrà esprimersi l'assemblea
con decisione assunta con maggioranza di 2/3.

ARTICOLO 5
(ORGANI DEL CONSORZIO)

Sono organi del Consorzio:

- l'Assemblea;
- il Consiglio di Amministrazione;
- il Presidente;
- il Collegio Sindacale;

ARTICOLO 6
(L'ASSEMBLEA)

L'Assemblea è composta di:

- tre rappresentanti di ciascun Ente pubblico consorziato, di cui
  uno delegato dal Presidente o Sindaco dell' Ente e due nominati
  dai rispettivi  Consigli, uno dei quali in rappresentanza della
  minoranza.

All'Assemblea partecipa  senza diritto  di voto  il Direttore del
Consorzio.

L'Assemblea  è   convocata  dal   Presidente  del  Consiglio  di
Amministrazione almeno  due volte  l'anno o  su richiesta dei 2/3
dei membri consorziati.

L'Assemblea in  seconda convocazione è valida con la presenza di
1/3 dei membri.

ARTICOLO 7
(COMPITI DELL'ASSEMBLEA)

Spetta all'Assemblea:

- approvare i bilanci;
- approvare i programmi pluriennali e annuali dell'attività;
- approvare i rendiconti dell'attività;
- deliberare istituzione delle sezioni di ricerca;
- eleggere  il Presidente  ed il  Vicepresidente fra i componenti
  del Consiglio di Amministrazione previsti dall' art. 8;
- nominare il collegio Sindacale.

ARTICOLO 8
(IL CONSIGLIO DI AMMINISTRAZIONE)

Il Consiglio di Amministrazione è composto:

- dal Presidente della Giunta Regionale o suo delegato;
- dai  tre membri nominati dal Consiglio Regionale, uno dei quali
  in rappresentanza della minoranza;
- dal  Presidente dell'Amministrazione della Provincia di Livorno
  o suo delegato;
- dai  Presidenti o Sindaci o loro delegati delle Amministrazioni
  Provinciali o  dei Comuni  gestori di  Centri  o  istituti  che
  effettuano studi e ricerche nelle materie di cui all'art. 3 che
  eventualmente aderiranno al Consorzio.

Alle riunioni  del Consiglio  di Amministrazione  prendono parte,
senza  diritto   di  voto,   un  funzionario   del   Dipartimento
Agricoltura e  Foreste della  Regione  Toscana  con  funzioni  di
segretario ed il Direttore del Consorzio.

Il Consiglio  rimane in  carica,  con  pieni  poteri,  sino  alla
effettiva sostituzione,  che dovrà  avvenire non  oltre  6  mesi
dalla elezione del Consiglio regionale.

Alle riunioni  del Consiglio  sarà  invitato  un  rappresentante
designato dalle Capitanerie di Porto toscane.

ARTICOLO 9
(COMPITI DEL CONSIGLIO DI AMMINISTRAZIONE)

Al   Consiglio    di   Amministrazione   spetta   l'ordinaria   e
straordinaria amministrazione del Consorzio.

In particolare il Consiglio di Amministrazione:

- propone  all'Assemblea, sentite le Organizzazioni professionali
  agricole maggiormente  rappresentative a  livello regionale, le
  Organizzazioni  regionali   dei  Pescatori  di  mestiere  e  le
  Associazioni  regionali   dilettantistiche  dei  pescatori,  il
  programma pluriennale  di  studi  e  ricerche  con  i  relativi
  aggiornamenti ed  il programma annuale, entro il 30 novembre di
  ogni anno;
- approva il regolamento organico;
- nomina il Direttore del Consorzio;
- nomina,  su proposta  del Direttore, il Comitato scientifico di
  cui al successivo art. 15;
- approva  le convenzioni  relative  agli  incarichi  di  ricerca
  affidati  da   soggetti  terzi   e   gli   indirizzi   relativi
  all'affidamento degli incarichi a collaboratori esterni;
- indice concorsi per l'assunzione del personale;
- propone all'Assemblea i bilanci preventivi e consuntivi;
- propone   all'Assemblea  le   relazioni annuali  dell'attività
  svolta;
- delibera  su ogni  altra questione che gli venga sottoposta dal
  Presidente su richiesta di 1/3 dei Consiglieri.

ARTICOLO 10
(RIUNIONI DEL CONSIGLIO DI AMMINISTRAZIONE)

Il Consiglio  di Amministrazione  si riunisce in via ordinaria su
convocazione del Presidente almeno quattro volte l'anno.

In via  straordinaria il Consiglio di Amministrazione si riunisce
ogni qualvolta  il Presidente lo ritenga opportuno o su richiesta
di almeno 1/3 dei componenti del Consiglio.

ARTICOLO 11
(IL PRESIDENTE ED IL VICE - PRESIDENTE)

Il Presidente rappresenta legalmente il Consorzio, dà esecuzione
alle deliberazioni  prodotte dall'Assemblea  e dal  Consiglio  di
Amministrazione,  e   può  adottare,  in  caso  di  urgenza,  le
deliberazioni di  competenza  del  Consiglio  di  Amministrazione
salvo  ratifica   del  Consiglio   stesso  nella   prima   seduta
successiva. In  assenza  del  Presidente  tali  funzioni  vengono
svolte dal Vicepresidente.

ARTICOLO 12
(ORGANIZZAZIONE DEL CONSORZIO)

L'attività del Consorzio è coordinata dal Direttore.

Il Consorzio si articola in Sezioni di Ricerca.

ARTICOLO 13
(IL DIRETTORE DEL CONSORZIO)

Il Direttore  è nominato  dal Consiglio  fra  il  personale  del
Consorzio con incarico di 5 anni, rinnovabile e revocabile.

Il Direttore  è responsabile  verso il  Consiglio della gestione
del  Consorzio   e  dell'attuazione   dei  programmi  di  cui  al
precedente art. 7.

In particolare i compiti del Direttore sono i seguenti:

- promuovere  e   mantenere   rapporti   di    collaborazione  ed
  informazione  con  le  istituzioni  scientifiche  nazionali  ed
  internazionali;
- predisporre  gli atti necessari alla decisione del Consiglio di
  Amministrazione  in   merito  all'affidamento  di  incarichi  a
  collaboratori esterni;
- avanzare  proposte al Consiglio di Amministrazione in merito ad
  eventuali  assunzioni  ed  al  regolamento  che  disciplina  il
  rapporto di lavoro con il personale dipendente;
- vigilare sul funzionamento delle sezioni di ricerca;
- predisporre   i   bilanci  ed i  rendiconti  dell'attività  da
  sottoporre all'esame del Consiglio di Amministrazione;
- avanzare  proposte al  Consiglio di  Amministrazione in  merito
  alla composizione  del Comitato  Scientifico ed alla nomina dei
  Coordinatori delle Sezioni di ricerca.

Il Direttore  inoltre assume  la  responsabilità  di  una  delle
Sezioni di ricerca di cui al successivo art. 14.

ARTICOLO 14
(SEZIONI DI RICERCA)

Il Consorzio di articola in Sezioni di ricerca ognuna delle quali
diretta da un coordinatore.

L'individuazione delle  sezioni di  ricerca sarà  effettuata con
deliberazione dell'Assemblea.

ARTICOLO 15
(COMITATO SCIENTIFICO)

Il Comitato  Scientifico svolge funzioni consultive e di proposta
nei confronti  degli Organi  del Consorzio.  Esso è composto dal
Direttore  del   Consorzio  e  da  cinque  membri  esperti  nelle
discipline di cui all'art. 3.

Gli esperti sono nominati dal Consiglio di Amministrazione.

Le riunioni  del Comitato scientifico sono convocate e presiedute
dal Direttore del Consorzio.

ARTICOLO 16
(COMPITI DEL COMITATO SCIENTIFICO)

Il Comitato scientifico assolve i seguenti compiti:

- esamina  le proposte  del Direttore da sottoporre all'esame del
  Consiglio di Amministrazione in merito ai programmi pluriennali
  ed annuali redigendo un motivato parere in merito;
- esamina  la relazione  annuale dell'attività  del Consorzio da
  sottoporre al Consiglio di Amministrazione e redige un motivato
  parere in merito;
- approva  le  proposte  relative  all'impostazione  metodologica
  delle ricerche,  studi ed  indagini che  il Consorzio  attuerà
  sulla base del programma annuale;
- propone l'affidamento degli incarichi ai collaboratori esterni.

ARTICOLO 17
(IL PERSONALE)

Il personale  è composto  dal Direttore,  dai ricercatori  e dal
personale amministrativo  e tecnico secondo quanto sarà previsto
dal Regolamento  organico del  Consorzio e  da quello  che potrà
essere messo a disposizione dagli Enti consorziati.

ARTICOLO 18
(PATRIMONIO)

Il  patrimonio   è  costituito  dai  beni  in  proprietà  o  in
comproprietà al  momento della  costituzione del  Consorzio e da
quelli che eventualmente potranno essere acquisiti in seguito.

In caso  di cessazione  del Consorzio o di separazione da esso di
alcuni dei  suoi membri, il patrimonio è ripartito fra i singoli
Enti in  proporzione del  rispettivo contributo, salvo il diritto
dei terzi, o, in difetto, dalla Regione Toscana.

ARTICOLO 19
(REGOLAMENTO ORGANICO DEL PERSONALE)

Il  Consiglio   di  Amministrazione,   entro  sei  mesi  dal  suo
insediamento, adotta  un regolamento  che dovrà  contenere,  fra
l'altro, le norme concernenti lo stato giuridico ed economico del
personale nel  rispetto delle  disposizioni di  cui al DPR del 13
maggio 1987, n. 268.

ARTICOLO 20
(COLLEGIO SINDACALE)

Il Collegio  Sindacale è  composto da tre membri effettivi e due
supplenti nominati dall'Assemblea e dura in carica cinque anni.

ARTICOLO 21
(ATTRIBUZIONI DEL COLLEGIO DEI REVISORI DEI CONTI)

Al Collegio  dei Revisori  dei Conti  è attribuito  il controllo
della gestione  finanziaria del  Consorzio, con  ogni più  ampia
potestà di  accesso  e  di  verifica,  in  ogni  momento,  della
contabilità del  Consorzio, degli  atti alla  stessa relativi  e
della situazione di tesoreria.

I membri  del Collegio  possono esercitare  il loro mandato anche
individualmente.

Gli stessi  procedono, collegialmente,  ad una verifica ordinaria
della contabilità e della tesoreria.

Di tali verifiche vengono redatti appositi verbali trascritti nel
registro tenuto  dal Collegio. Copie di tali verbali sono rimesse
al Presidente,  con obbligo  per questi  di  renderne  edotto  il
Consiglio di Amministrazione.

Il  Collegio  accompagna  con  una  propria  relazione  il  conto
consuntivo.

Il Collegio,  ove riscontri  irregolarità o  motivi  di  rilievo
sulla gestione  finanziaria del Consorzio, è tenuto ad informare
sia  il  Presidente,  sia  i  legali  rappresentanti  degli  Enti
consorziati.

Ai  componenti   del  Collegio   è  attribuita   dall'Assemblea,
annualmente, un'indennità  di carica nella misura prevista dalle
disposizioni di legge vigenti in materia.

ARTICOLO 22
(FINANZIAMENTI)

Il Consorzio  istituisce un fondo comune con le quote di adesione
degli Enti consorziati dell'importo di Lire 20.000.000 ciascuno.

Il Consorzio  provvede agli  scopi istituzionali  con i  seguenti
mezzi:

- contributi annuali degli Enti associati;
- contributi  concorsi e finanziamenti di Enti pubblici o privati
  a specifici programmi di ricerca e di studi;
- contributi,  lasciti e  donazioni finalizzati allo scopo di cui
  all'art.  3   dello  Statuto  ed  accettati  dal  Consiglio  di
  Amministrazione;
- entrate proprie.

Le entrate  previste dal primo, secondo e quarto alinea del comma
precedente, devono  essere tali  da assicurare la copertura della
spese  alle  quali  sono  finalizzate  salvo  che  sia  possibile
integrarle con  avanzi di amministrazione accertati da precedenti
gestioni.

Le entrate  previste dal 3 alinea sono destinate ad interventi di
accrescimento  del   patrimonio  immobiliare  e  mobiliare  o  ad
iniziative che  trovano totale  copertura dei  loro fabbisogni di
spesa nelle entrate stesse.

ARTICOLO 23
(ORDINAMENTO CONTABILE)

Al Consorzio  si applicano  le norme  del DPR  19.6.1979  n.  421
nonchè, in  quanto  applicabili,  tutte  le  altre  disposizioni
vigenti in materia di contabilità per le Province ed i Comuni.

Prima del  nuovo esercizio  l'Assemblea approva  il  bilancio  di
previsione dopo  aver conosciuto l'ammontare dei contributi annui
provenienti dagli  Enti aderenti  e da  quant'altro  previsto  al
precedente art. 22.

L'Assemblea  approva,   entro  tre   mesi  dalla  chiusura  dell'
esercizio, il  conto consuntivo.  Il bilancio di previsione ed il
conto consuntivo vengono trasmessi agli Enti aderenti.

ARTICOLO 24
(NORME CONCORSUALI)

I posti di organico del Consorzio, che saranno determinati con il
Regolamento Organico  di cui  al precedente  art. 9, sono coperti
mediante concorsi  pubblici, fatte  salve le riserve di posti per
categorie protette,  a norma delle vigenti disposizioni di legge.
In sede di prima attuazione può partecipare ai predetti concorsi
pubblici il  personale che,  all'entrata in vigore della presente
legge presta  servizio, con  rapporto di  lavoro o a convenzione,
presso il  soppresso ISTIP  di Livorno, anche in deroga ai limiti
di età  per l'accesso e fermo restando il possesso di ogni altro
requisito di legge.

ARTICOLO 25
(RECESSO DI UN MEMBRO)

Un  Ente  membro  può  recedere  dal  Consorzio  comunicando  le
motivazioni  sei   mesi  prima  della  chiusura  dell'  esercizio
finanziario.

L'Ente  può   chiedere  la   restituzione  del   patrimonio  che
all'origine trasferì al Consorzio.

ORGANIZZAZIONI PUBBLICHE
PESCA
ORDINAMENTO

