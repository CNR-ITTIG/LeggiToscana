Istituzione del Servizio di mensa per il personale regionale.

Il Consiglio Regionale ha approvato il 9-10-1979
Il Commissario del Governo ha apposto il visto il 10-11-1979
Il Presidente  della Giunta  Regionale promulga la seguente legge
regionale:

ARTICOLO 1

La Giunta  regionale è  autorizzata ad organizzare presso propri
locali  in   Firenze  un  servizio  di  mensa  per  il  personale
regionale, per particolari esigenze d'ufficio ed in relazione con
l'orario di  lavoro  giornaliero  funzionale  e  flessibile,  che
preveda un  breve intervallo  fra  la  presenza  antimeridiana  e
quella pomeridiana in attuazione di quanto stabilito dall'art. 50
della LR 6-9-1973, n. 54, sostituito con l'art. 34 della LR 17-8-
1979,  n.   38,   stipulando   idonea   convenzione   con   ditta
specializzata.

La convenzione  disciplina tra l'altro la composizione del pasto,
il prezzo,  la misura  dei costi  fissi  e  d'organizzazione,  la
durata  ed   i  casi  di  cessazione  del  rapporto,  sentite  le
Organizzazioni   Sindacali   maggiormente   rappresentative   del
personale.

ARTICOLO 2

Ai fini  dell'attuazione della presente legge è autorizzata, per
l'anno 1979, la spesa di Lire 30.000.000, cui è fatto fronte con
lo stanziamento  iscritto nel  bilancio del corrente esercizio in
apposito capitolo che viene istituito con la variazione di cui al
successivo articolo 3.

La spesa  per gli  anni successivi  è determinata con le singole
leggi di bilancio.

ARTICOLO 3

Agli stati  di previsione  di Competenza  e di  Cassa della parte
"Spesa" del  bilancio del  corrente esercizio  sono apportate per
analoghi importi, le seguenti modificazioni:

In diminuzione

Cap. 64800
   "Fondo  di riserva  per spese impreviste"        L. 30.000.000

Di nuova istituzione
Cap. 04900
   "Spese connesse al servizio di mensa per
   il personale regionale"                          L. 30.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 16 novembre 1979

La presente  legge è  stata approvata dal Consiglio Regionale il
9-10-1979 ed  è stata vistata dal Commissario del Governo il 10-
11-1979.



ENTE REGIONE
PERSONALE

