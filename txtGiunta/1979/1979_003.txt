Trattamento economico di missione dei Consiglieri Regionali.

Il Consiglio Regionale ha approvato il 12-12-1978
Il Commissario del Governo ha apposto il visto il 15-1-1979
Il Presidente  della Giunta  Regionale promulga la seguente legge
regionale:

ARTICOLO 1

Ai Consiglieri regionali che si recano fuori sede per ragione del
loro ufficio,  spettano le  indennità di  missione e di rimborso
delle spese  di viaggio  con le  modalità di  cui alla  presente
legge.

La missione  è autorizzata  rispettivamente dal Presidente della
Giunta per  i componenti la Giunta e dal Presidente del Consiglio
per gli altri consiglieri.

Il giorno  e  l'ora  di  inizio  e  fine  della  missione  devono
risultare da dichiarazione scritta dell'interessato.

ARTICOLO 2

L'indennità di  cui al  primo comma dell'articolo 1 è stabilita
nelle seguenti misure:

- L. 9.000 per missione fino ad 8 ore;
- L. 18.000 per missione superiore alle 8 ore e fino a 16 ore;
- L. 27.000 per missione superiore alle 16 ore fino a 24 ore;

L'indennità non  spetta per  missioni complessivamente inferiori
alle quattro ore.

ARTICOLO 3

Per le  missioni effettuate  all'estero  spettano  le  indennità
nella misura  netta, espressa  dalla  valuta  estera  riferita  a
ciascun paese,  secondo i criteri stabiliti dal DM 2 marzo 1976 e
successive modificazioni.

ARTICOLO 4

I consiglieri  regionali possono chiedere il rimborso delle spese
di alloggio  in albergo  di 1a categoria, previa presentazione di
regolare fattura  e in  tal caso  la  misura  dell'indennità  di
missione di cui agli articoli precedenti è ridotta di un terzo.

L'indennità  di   missione  è   ridotta  di  due  terzi  quando
all'alloggio ed  al vitto  provvede l'amministrazione regionale o
qualsiasi altro ente pubblico.

Il godimento  gratuito di vitto e alloggio dovrà risultare dalla
dichiarazione di cui all'art. 1, ultimo comma.

ARTICOLO 5

Il rimborso  delle spese  per i viaggi in ferrovia, in aereo, sui
piroscafi o  su altri  servizi di  linea  viene  corrisposto  nel
limite del  costo del biglietto di prima classe e degli eventuali
supplementi, nonchè per l'uso di un posto letto in compartimento
singolo, dietro presentazione dei relativi biglietti di viaggio.

Per i  viaggi effettuati  con automezzo proprio è corrisposto un
rimborso spese  pari a un quinto del costo di un litro di benzina
super per chilometro.

E' rimborsata  inoltre, l'eventuale  spesa sostenuta per pedaggio
autostradale, debitamente documentata.

In aggiunta  al rimborso  delle spese  di  viaggio  per  missioni
all'interno ed  all'estero, è dovuta un'indennità supplementare
pari al  10% del  costo del  biglietto a  tariffa  intera  se  il
viaggio è compiuto in ferrovia, su piroscafi o su altri mezzi di
trasporto in  servizio di  linea terrestre  o marittima, ed al 5%
del costo  del biglietto  stesso se  il viaggio  è  compiuto  in
aereo.

Per i  viaggi compiuti  con mezzi  di  trasporto,  anche  forniti
dall'Amministrazione  regionale   o  da   qualsiasi  altro   Ente
pubblico, compete,  per ogni chilometro percorso, l'indennità di
L. 2.

L'indennità supplementare  non si  applica per treno rapido, sul
costo del  biglietto per  vagone  letto  e  su  tutti  gli  altri
eventuali supplementi in aggiunta al prezzo del normale biglietto
di viaggio, ancorchè ammessi a rimborso.

ARTICOLO 6

A decorrere  dal 1  gennaio 1980  le  misure  dell'indennità  di
missione,  di  cui  all'art.  2  della  presente  legge,  vengono
rideterminate  annualmente,   entro  il   limite  del   10%,  con
deliberazione del  Consiglio regionale  da adottare entro il mese
di gennaio  di ogni anno. La rideterminazione è effettuata sulla
base della variazione percentuale dell'indice nazionale del costo
della vita  accertato dall'Istituto Centrale di Statistica per il
mese di  novembre dell'anno immediatamente precedente, rispetto a
quello del novembre 1978, che si considera uguale a cento.

ARTICOLO 7

Sono abrogate le leggi regionali n. 3 del 31 gennaio 1972 e n. 33
del 21 dicembre 1973.

ARTICOLO 8

La corresponsione  delle indennità  di missione  e del  rimborso
delle spese  nelle misure  previste  dalla  legge  ha  effetto  a
decorrere dal 1 gennaio 1979.

ARTICOLO 9

Agli oneri finanziari derivanti dall'applicazione, della presente
legge è  fatto fronte  con gli  stanziamenti da  prevedere,  nel
bilancio 1979,  sui capitoli corrispondenti ai cap. 00100 e 01200
del  bilancio   1978,  rispettivamente   per  il  Presidente  del
Consiglio ed  i consiglieri  regionali e  per il Presidente della
Giunta ed i componenti la stessa.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 19 gennaio 1979

La presente  legge è  stata approvata dal Consiglio Regionale il
12-12-1978 ed è stata vistata dal Commissario del Governo il 15-
1-1979.



ENTE REGIONE
ORGANI
PERSONALE

