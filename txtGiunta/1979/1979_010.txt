Norme urbanistiche transitorie relative alle zone agricole.

Il Consiglio Regionale ha approvato il 16-1-1979
Il Commissario del Governo ha apposto il visto il 17-2-1979
Il Presidente  della Giunta  Regionale promulga la seguente legge
regionale:

ARTICOLO 1
(Disciplina urbanistica delle zone agricole)

Fino a  quando la  materia non  sarà riordinata  nella normativa
organica regionale sull'uso del territorio, le zone agricole sono
disciplinate, per  quanto riguarda  la materia urbanistica, dalla
presente legge. Sono considerate tali le aree classificate, negli
strumenti urbanistici comunali, zone omogenee "E", ai sensi del
DMLLPP  n.   1444  del   2  aprile   1968  e   quelle   destinate
all'agricoltura dagli  strumenti urbanistici,  anche se in questi
definite in  maniera diversa  da quella  del suddetto  DM. Per  i
Comuni sprovvisti  di strumenti urbanistici sono considerate zone
agricole le  aree esterne  ai centri abitati perimetrati ai sensi
dell'art. 17 della legge 6 agosto 1967, n. 765.

Nelle  zone   agricole  sono  consentite,  oltre  alle  attività
inerenti alla  funzione agraria  e  quelle  estrattive,  solo  le
attività comportanti  trasformazioni  urbanistiche  ed  edilizie
previste dalla presente legge.

Nell'ipotesi che  gli attuali  strumenti urbanistici  contengano,
per le zone di cui sopra, norme più restrittive, esse continuano
ad applicarsi  fino al  180mo giorno dall'entrata in vigore della
presente legge.

I Comuni  possono adottare,  senza la  prescritta  autorizzazione
regionale, varianti  agli strumenti  urbanistici  allo  scopo  di
individuare nel complesso delle zone di cui al presente articolo,
aree che presentino particolari caratteri morfologici, ambientali
e produttivi prevedendo per esse una specifica normativa.

I Comuni  adottano, senza la prescritta autorizzazione regionale,
una  variante   allo  strumento   urbanistico  per   individuare,
attraverso apposito  elenco da  inserire nelle  norme tecniche di
attuazione del  Piano Regolatore  Generale  o  nel  Programma  di
Fabbricazione, costruzioni esistenti nelle zone agricole ritenute
di  particolare   valore  culturale   o  ambientale.  Per  queste
costruzioni  sono   ammessi  solo   interventi  di   manutenzione
ordinaria e  straordinaria, restauro  e risanamento conservativo.
Il cambiamento di destinazione d'uso è in ogni caso disciplinato
dalla presente legge.

TITOLO I
NUOVE COSTRUZIONI

ARTICOLO 2
(Norme generali)

Nuove costruzioni  in zone  agricole sono  ammesse solo  per  far
fronte alle  necessità della  produzione agricola,  ivi comprese
quelle abitative.  Queste necessità  dovranno  risultare  da  un
piano pluriennale  di utilizzazione aziendale che, sulla base dei
risultati colturali  che si  intendono  conseguire,  evidenzi  la
utilizzazione delle  costruzioni esistenti e la indispensabilità
delle nuove costruzioni. In particolare il piano di utilizzazione
deve contenere i seguenti elementi:

a) descrizione  della situazione attuale con individuazione delle
   strutture, infrastrutture,  dotazioni  aziendali,  ordinamenti
   colturali, produzioni  unitarie e  lorde conseguite, numero di
   addetti impegnati  o che  si preveda di impegnare e superficie
   fondiaria;
b) interventi  programmati, tempi  di attuazione, tempi e tipi di
   finanziamento;
c) descrizione   della  situazione  prevedibile  ad  investimenti
   avvenuti secondo i termini di cui sopra.

Il piano  previsto dal precedente comma non è necessario qualora
la indispensabilità  di nuove costruzioni risulti da un piano di
sviluppo aziendale  o interaziendale  di cui  alla LR 7 settembre
1977, n. 71.

Fino all'entrata  in vigore della legge regionale di riforma e di
delega delle  funzioni in  materia di  agricoltura,  al  fine  di
dimostrare la  necessità di  nuove costruzioni  ed il  numero di
abitazioni da  realizzare per  gli addetti  all'agricoltura, alla
domanda di  concessione edilizia presentata al Comune è allegato
il piano di sviluppo di cui al precedente comma o, in mancanza il
piano di utilizzazione di cui al I comma corredato dal parere del
Comitato consultivo  di cui all'art. 4 della LR 7 settembre 1977,
n. 71. Il parere è espresso secondo il procedimento disciplinato
dagli artt. 27 e 29 della stessa legge.

Per la  proprietà agricola  frazionata, possono  essere presi in
considerazione anche  terreni non  contigui, purchè appartenenti
funzionalmente  alla   medesima  azienda   agricola  e   compresi
nell'ambito di zone agricole.

Quando  i  terreni  di  cui  al  comma  precedente  insistono  in
territorio di  Comuni diversi  la concessione  è rilasciata  dal
Sindaco del Comune sul cui territorio è prevista la costruzione,
previo assenso del Sindaco dell'altro Comune interessato.

ARTICOLO 3
(Edifici rurali ad uso abitativo)

Nuovi  edifici   rurali  ad   uso  abitativo   sono  ammessi   se
indispensabili  alla   utilizzazione   del   fondo   nei   limiti
dell'articolo precedente.

Le singole abitazioni devono essere composte da non meno di due e
non più  di cinque  vani abitabili  oltre i locali accessori. La
superficie massima dei vani abitabili non può essere superiore a
mq. 110.  Il numero  delle abitazioni è precisato sulla base del
numero  degli   addetti   all'agricoltura   indispensabile   alla
conduzione del fondo, secondo quanto stabilito dall'art. 2.

Nel caso  di coltivatori  diretti, gli  edifici sono  commisurati
alle necessità  abitative delle  famiglie e  cioè delle persone
impegnate attivamente nell'agricoltura e di quelle a loro carico.
E' ammesso  un ulteriore  aumento di superficie abitativa fino ad
un massimo  di mq.  70, per  le necessità  abitative del  nucleo
familiare dei  coltivatori diretti,  inteso  come  ricomprendente
tutti i  conviventi entro  il III grado di parentela o affinità,
ancorchè impegnati  in attività lavorative extra agricole e che
non abbiano altro appartamento in proprietà nel territorio dello
stesso Comune. Tali aumenti sono consentiti anche nel caso in cui
il nucleo  familiare risulti  anagraficamente frazionato ed anche
se, nell'ambito di un'unica abitazione, vengono realizzate unità
abitative dotate di autonomia.

La  realizzazione   di  nuove   abitazioni  può  avvenire  anche
attraverso la trasformazione di annessi agricoli riconosciuti non
più necessari alla conduzione del fondo, secondo il procedimento
disciplinato dall'articolo precedente.

Nel caso  di costruzioni destinate solo in parte ad abitazione, i
limiti di  cui al  presente articolo operano con riferimento alla
parte abitativa.

La superficie  fondiaria minima aziendale con riferimento ad ogni
singola unità abitativa non può essere inferiore a:

a) superficie     fondiaria    minima  di  0,8  ha.  per  colture
   ortoflorovivaistiche  specializzate,   riducibili  a  0,6  ha.
   quando almeno il 50% delle colture è protetto in serra;
b) superficie  fondiaria minima  di 3 ha. per vigneti, agrumeti e
   frutteti in coltura specializzata;
c) superficie  fondiaria minima  di 4  ha. per oliveto in coltura
   specializzata e seminativo irriguo;
d) superficie  fondiaria minima  di 6 ha. per colture seminative,
   seminativo arborato, prato, prato irriguo;
e) superficie fondiaria minima di 30 ha. per bosco ad alto fusto,
   bosco misto, pascolo, pascolo arborato e castagneto da frutto;
f) superficie  fondiaria minima  di 50  ha.  per  bosco  ceduo  e
   pascolo cespugliato.

L'edificazione, utilizzando la superficie fondiaria minima di cui
alla lettera  a), è ammessa solo nelle zone in cui le iniziative
colturali sono già in atto al momento di entrata in vigore della
presente legge  e in  zone del territorio a particolare vocazione
agraria  in   ciascun   Comune   identificate   negli   strumenti
urbanistici o  con deliberazione consiliare. Tale classificazione
deve, in  ogni caso,  tener conto delle iniziative colturali già
realizzate al  momento  dell'entrata  in  vigore  della  presente
legge.  I   Comuni  possono,   con  deliberazione  del  Consiglio
Comunale, anche  consentire l'edificazione su superfici fondiarie
aziendali inferiori  a quelle previste ai punti e) ed f), purchè
piani di  sviluppo  aziendali  approvati  ai  sensi  della  LR  7
settembre 1977,  n. 71  dimostrino  comunque  l'indispensabilità
delle nuove  abitazioni  e  le  superfici  fondiarie  raggiungano
almeno i 4/5 di quelle sopra indicate.

Per i fondi rustici con terreni di diversa qualità colturale, la
superficie minima  per l'edificabilità è calcolata in base alla
media ponderata  delle superfici dei singoli terreni. Nel calcolo
non si  tiene conto delle superfici fondiarie di cui alla lettera
a) del  comma  precedente  quando  le  colture,  realizzate  dopo
l'entrata in  vigore della presente legge, sono al di fuori delle
zone classificate ai sensi dello stesso comma.

Le colture  esistenti sono  accertate  attraverso  le  risultanze
catastali o, nel caso di intervenute variazioni, con possibilità
di  aggiornamento,   attraverso  certificazione  dell'Ispettorato
Provinciale dell'Agricoltura.

Non è necessario documentare le variazioni già riconosciute dal
Comune.

Qualora si  intenda procedere  a trasformazioni fondiarie i nuovi
tipi di coltura risultano dal piano di utilizzazione aziendale di
cui al I comma del precedente art. 2.

ARTICOLO 4
(Annessi agricoli)

E' ammessa  la costruzione  di annessi agricoli quali edifici per
il ricovero  di materiali  e attrezzi,  per la conservazione e la
trasformazione dei  prodotti, per  l'allevamento e  ricovero  del
bestiame. I loro volumi devono essere commisurati alla dimostrata
capacità  produttiva   del  fondo,  o  dei  fondi  nel  caso  di
imprenditori agricoli  associati, tenuto conto degli edifici già
esistenti, secondo  le necessità  risultanti dai piani aziendali
ai sensi dell'art. 2 della presente legge.

Fermo  restando   quanto  disposto   dal  comma   precedente,  la
costruzione di  annessi agricoli  di volume inferiore a mc. 80 è
ammessa a  condizione che esista una apposita disciplina comunale
che ne determini le caratteristiche ed i tipi.

Gli interventi,  ad iniziativa di imprenditori agricoli singoli o
associati,   relativi    ad   attività   di   trasformazione   e
conservazione dei  prodotti  agricoli,  ivi  compresi  caseifici,
cantine  e   frantoi  nonchè   gli  allevamenti  intensivi,  non
collegati alla  conduzione del  fondo  o  comunque  eccedenti  la
capacità produttiva  dello  stesso,  possono  essere  effettuati
attraverso apposita  variante allo  strumento urbanistico  che ne
fissi la  localizzazione, stabilendo anche le condizioni igienico
- sanitarie  da rispettare.  I provvedimenti  di  adozione  delle
varianti di  cui al  presente comma  sono  pubblicate  nel  primo
giorno festivo immediatamente successivo a quello dell'adozione e
trasmessi  alla   Giunta  regionale,   per  i   provvedimenti  di
competenza entro  il quindicesimo  giorno dalla data di adozione.
Nel  caso   di  medesime   iniziative  che  presentino  carattere
prevalentemente industriale può applicarsi l'art. 27 della legge
22 ottobre 1971, n. 865.

ARTICOLO 5
(Modalità per il rilascio delle concessioni)

Le  concessioni   di  cui   al  presente  titolo  possono  essere
rilasciate ai  proprietari dei  fondi o  a chi  abbia titolo,  ai
sensi dell'art.  31 della  legge 17  agosto  1942,  n.  1150,  in
funzione delle  esigenze  della  conduzione  del  fondo  e  delle
esigenze abitative di:

a) imprenditori agricoli a titolo principale ai sensi dell'art. 7
   della LR 7 settembre 1977 n. 71;
b) lavoratori dipendenti a tempo indeterminato.

Le concessioni  di  cui  all'art.  3  sono  rilasciate  a  titolo
gratuito nell'ipotesi  di cui  all'art. 9 lett. a) della legge 28
gennaio 1977  n. 10;   negli  altri casi  si applicano le tabelle
comunali relative agli interventi di insediamenti residenziali di
nuova edificazione  con indice di fabbricabilità inferiore a 1,5
mc. /mq.  in zona  "C", con  riduzione del 50%. Le concessioni di
cui all'art.  4, I  e II  comma,  sono  gratuite.  Nei  casi  non
riconducibili a  quelli indicati dall'art. 9 lett. a) della legge
28 gennaio  1977, n. 10 gli interventi sono, ai fini del rilascio
della concessione, considerati inclusi nei PPA.

Le concessioni relative agli interventi di cui al presente titolo
sono rilasciate  previa sottoscrizione  di apposite convenzioni o
atti d'obbligo  unilaterali di  durata non inferiore a 10 anni in
cui i  concessionari diano  garanzie per  la effettuazione  degli
interventi sul  fondo eventualmente  previsti dal piano aziendale
per rendere  effettiva la  capacità  produttiva  considerata  ai
sensi del  III comma  dell'art. 2  e si impegnino per sè e per i
loro aventi  causa a  non modificare  le destinazioni d'uso delle
costruzioni, a  non frazionare  nè alienare  separatamente dalla
costruzione il  fondo per  la quota  di pertinenza del fabbricato
abitativo e  per la  quota sulla  cui capacità  produttiva  sono
stati dimensionati  gli edifici  rurali e  gli annessi  agricoli.
Nelle convenzioni o negli atti di obbligo sono fissate, altresì,
le sanzioni per l'inadempimento degli impegni assunti.

Gli atti sono trascritti, a cura dell'Amministrazione Comunale ed
a  spese   del  concessionario,  sui  registri  della  proprietà
immobiliare.

ARTICOLO 6
(Costruzioni di impianti pubblici)

Nelle  zone  agricole  è  ammessa  la  costruzione  di  impianti
pubblici riferentesi  a reti  di telecomunicazione o di trasporto
energetico anche  nel caso in cui lo strumento urbanistico non ne
individui la localizzazione e il tracciato.

ARTICOLO 7
(Serre)

Sono considerate  serre, ai  fini delle disposizioni che seguono,
gli impianti stabilmente infissi al suolo, di tipo prefabbricato,
o eseguiti  in opera, e destinati esclusivamente allo svolgimento
di  colture  specializzate  per  le  quali  risultino  necessarie
condizioni microclimatiche non garantibili stagionalmente.

Le serre si distinguono in:

a) serre  destinate a  colture protette con condizioni climatiche
   artificiali limitate  ad una  sola parte  dell'anno e, quindi,
   con copertura solo stagionale;
b) serre  destinate a colture prodotte normalmente con condizioni
   climatiche artificiali e quindi con copertura stabile.

La realizzazione  delle serre  di cui  alla lett.  a)  del  comma
precedente  può  avvenire  in  qualunque  parte  del  territorio
comunale destinata ad attività agricola e non è subordinata nè
a concessione  nè ad  autorizzazione comunale purchè sussistano
le seguenti condizioni:

1) il materiale adoperato consenta il passaggio della luce;
2) l'altezza  massima non superi i metri 3 in gronda e metri 6 al
   culmine;
3) le distanze minime non siano inferiori a:

   a) metri 5 dalle abitazioni esistenti nel fondo;
   b) metri  10 da  tutte le altre abitazioni. Questa distanza è
      ridotta a  metri  5  qualora  la  serra  non  abbia  alcuna
      apertura nel lato prospiciente l'abitazione;
   c) metri  3 dal  confine se  l'altezza massima  al culmine  è
      superiore a  metri 3;  metri 1,5 se questa altezza è metri
      3 o inferiore;
   d) metri  3 dal  ciglio delle  strade pubbliche  di  larghezza
      inferiore a metri 7;
   e) metri 6 dal ciglio delle strade di larghezza compresa tra i
      metri 7 ed i metri 15;
   f) metri  10 dal  ciglio delle strade di larghezza superiore a
      metri 15.
   
Le serre  di cui  alla lett.  b) del  precedente comma II possono
essere realizzate  in qualsiasi  parte  del  territorio  comunale
destinata  ad  attività  agricole,  in  base  a  concessione  da
rilasciarsi dal  Sindaco, con  la procedura  di cui alla legge 28
gennaio  1977,   n.  10   dietro  impegno  a  non  modificare  la
destinazione del  manufatto, ai  sensi delle  disposizioni  della
presente  legge.   Le  serre   devono  rispettare   i   parametri
urbanistici e  le distanze  di cui  al comma precedente. Le serre
disciplinate dal presente comma costituiscono a tutti gli effetti
annessi rustici di cui all'art. 4 della presente legge.

TITOLO II
INTERVENTI SU COSTRUZIONI ESISTENTI

ARTICOLO 8
(Modificazioni di edifici rurali)

Negli edifici  ad uso  abitativo  annessi  a  fondi  agrari  sono
consentiti interventi  di manutenzione  straordinaria, restauro e
risanamento conservativo, e ristrutturazione edilizia. E' ammesso
anche l'ampliamento  degli edifici  stessi fino  a raggiungere le
dimensioni massime  previste dall'art. 3 della presente legge per
le varie  ipotesi ivi disciplinate. L'ampliamento potrà avvenire
anche attraverso  l'utilizzazione di  annessi rustici  esistenti,
riconosciuti non più necessari alla conduzione del fondo secondo
il procedimento disciplinato dall'art. 2.

Salvo quanto  previsto dal  successivo art.  14, tali  interventi
sono ammessi  su concessione a cui hanno titolo i soggetti di cui
all'art. 5,  alle condizioni e con le modalità ivi previste;  in
particolare deve  anche essere  previsto, nel caso di ampliamento
autorizzato in  forza del III comma dell'art. 3, l'obbligo di non
consentire ad  altri se  non ai  propri parenti e affini entro il
III grado, l'uso abitativo dell'edificio. Per quanto attiene agli
oneri di  urbanizzazione, si  applicano le disposizioni dell'art.
5.

ARTICOLO 9
(Edifici rurali non più utilizzati a fini agricoli)

Negli edifici  rurali non  più utilizzati ai fini agricoli, sono
ammessi, al  solo scopo  di introdurre  miglioramenti igienici  e
distributivi,   interventi    di   manutenzione    ordinaria    e
straordinaria,  di   restauro  e   risanamento  conservativo,  di
ristrutturazione edilizia,  nonchè variazioni  totali o parziali
della  destinazione  d'uso  di  residenza  rurale  o  di  annessi
agricoli, che  non comportino  aumento  di  volume  e  semprechè
funzionali alla riutilizzazione abitativa.

La ristrutturazione  edilizia delle  residenze  rurali  non  può
portare alla  realizzazione di  un  numero  di  unità  abitative
superiore a  quello esistente e la ristrutturazione degli annessi
agricoli alla  realizzazione di  più di una unità abitativa per
ogni costruzione ristrutturata.

Gli interventi  comportanti cambio  di  destinazione  d'uso  sono
ammessi a  condizione che  venga riconosciuto,  con le  modalità
dell'art. 2,  che gli edifici stessi non sono più necessari alla
conduzione del fondo, in quanto il fondo stesso è già servito o
può essere  servito da  altri  edifici  o  non  appare  in  atto
suscettibile di  colture che richiedano insediamenti residenziali
o annessi  agricoli, tenuto conto di quanto disposto dall'art. 3,
VI comma.

Gli interventi  di cui  sopra, in quanto tendenti al recupero del
patrimonio edilizio  esistente, sono considerati inclusi nel PPA,
salvo il  pagamento degli  oneri a  carico del  concessionario se
dovuti in  base alla  legge 28  gennaio 1977,  n. 10.  In sede di
rilascio della concessione edilizia, il Comune potrà, ai fini di
assicurare la conservazione dell'ambiente, identificare una parte
del fondo quale pertinenza della costruzione;  in tal caso non è
ammessa la vendita della costruzione separata da questa parte del
fondo.  A  garanzia  di  tale  vincolo  dovrà  essere  stipulata
apposita convenzione  o atto d'obbligo unilaterale da trascrivere
nei registri  immobiliari a  cura  del  Comune  ed  a  spese  del
concessionario.

ARTICOLO 10
(Edifici esistenti con destinazione d'uso non agricolo)

Negli edifici  ad uso  non agricolo  esistenti nelle  zone di cui
all'art. 1  della presente  legge, sono ammesse, al solo scopo di
introdurre miglioramenti  igienici e distributivi funzionali alla
riutilizzazione,   interventi   di   manutenzione   ordinaria   e
straordinaria,  di   restauro  e   risanamento  conservativo   di
ristrutturazione edilizia  nonchè variazioni  totali o  parziali
della destinazione  d'uso originaria,  che non comportino aumento
di volume.

Nel   caso    di   mutamento   di   destinazione   che   comporti
l'utilizzazione agricola,  divengono applicabili  le disposizioni
dell'art. 8 della presente legge.

Sono altresì  consentiti, per  gli  edifici  ad  uso  abitativo,
semprechè non  attuati in  base all'art.  5 della LR 24 febbraio
1975, n. 16, ampliamenti una tantum nei seguenti limiti:

a) incremento  fino al raggiungimento della superficie di mq. 110
   per tutte  le unità abitative che attualmente non raggiungono
   tale superficie;
b) incremento del 10% della superficie, per quelle ricomprese tra
   110 e 130 mq.

Per gli  edifici ad  usi produttivi  anche di carattere turistico
esistenti  in   zone   agricole,   eseguiti   con   licenza   non
successivamente annullata  e non  in contrasto  con essa, purchè
non  nocivi   o  molesti  e  che  ospitino  attività  produttive
funzionanti, possono,  per un  periodo non  superiore  a  3  anni
dall'entrata in  vigore  della  presente  legge,  essere  ammessi
ampliamenti una  tantum della superficie di calpestio fino al 30%
e fino  ad un  massimo di  500 mq.  In ogni  caso  la  superficie
coperta non dovrà eccedere del 50% dell'area di proprietà.

Gli ampliamenti  di cui  sopra sono  concessi dal Sindaco, previa
deliberazione del Consiglio comunale.

Gli interventi  di cui  ai precedenti  I, III e IV comma sono, ai
fini del rilascio della concessione, considerati inclusi nel PPA,
salvo il  pagamento degli  oneri a  carico del  concessionario se
dovuti in base alla legge 28 gennaio 1977, n. 10.

ARTICOLO 11
(Interventi in zone montane o svantaggiate)

Gli interventi  di  cui  all'art.  14  della  legge  regionale  7
settembre 1977,  n. 71  sono, limitatamente  alle zone  montane o
svantaggiate ai sensi della direttiva 75/268
CEE, parificati, ai fini della presente legge, a quelli necessari
per la conduzione del fondo.

ARTICOLO 12
(Costruzioni in zone speciali)

Nelle  superfici   boscate,  comprese   quelle  non   qualificate
catastalmente  come   tali,  ancorchè  percorse  dal  fuoco,  è
comunque vietata la costruzione di edifici.

Nel rispetto  delle disposizioni di cui agli articoli precedenti,
su immobili  che abbiano  caratteristiche storico  - artistiche o
siano  collocati  in  aree  soggette  a  tutela  paesaggistica  o
ambientale  (ferme  restando  le  disposizioni  e  le  competenze
previste dalla  legge 1 giugno 1939, n. 1089 e 29 giugno 1939, n.
1497 e  successive modificazioni) sono ammessi solo interventi di
manutenzione  ordinaria   e  straordinaria   o  di   restauro   e
risanamento conservativo.

Gli ampliamenti  di edifici  ricadenti  nelle  zone  di  rispetto
stradale, fatta comunque salva la competenza degli organi statali
in materia  di demanio  statale e  di sicurezza  del traffico, se
ammessi a  norma dei  precedenti articoli,  non debbono  comunque
comportare avanzamenti verso il fronte stradale.

I progetti  di nuove  costruzioni da realizzare in zone ricadenti
sotto il  vincolo idrogeologico,  di cui  alla legge  30 dicembre
1923, n.  3256,  devono  essere  accompagnati  da  una  relazione
tecnica,  redatta   da  un  geologo  iscritto  al  relativo  albo
professionale, sulla  compatibilità della  richiesta costruzione
con le condizioni geologiche dei terreni.

ARTICOLO 13
(Piano di recupero)

Fermo restando  quanto previsto  dal comma  III dell'art.  9, gli
interventi sugli  edifici esistenti  non ammessi  dalla  presente
legge potranno essere realizzati sulla base dei piani di recupero
del patrimonio  edilizio esistente  previsti dagli  artt. 28 e 30
della legge 5 agosto 1978, n. 457.

ARTICOLO 14

Agli interventi previsti dalla presente legge si applicano, oltre
all'art. 9  della legge  28 gennaio 1977, n. 10 gli artt. 31 e 48
della legge 5 agosto 1978, n. 457.

ARTICOLO 15

Sono abrogati gli artt. 4, 5 e 6 della LR 24 febbraio 1975, n. 16
e successive modificazioni.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 19 febbraio 1979

La presente  legge è  stata approvata dal Consiglio Regionale il
16-1-1979 ed  è stata vistata dal Commissario del Governo il 17-
2-1979.



URBANISTICA
AGRICOLTURA

