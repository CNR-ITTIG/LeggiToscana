Norme di  attuazione della legge 4-8-1978, n. 440 per il recupero
produttivo delle  terre incolte, abbandonate o insufficientemente
coltivate.

Il Consiglio Regionale ha approvato il 25-9-1979
Il Commissario del Governo ha apposto il visto il 27-10-1979
Il Presidente  della Giunta  Regionale promulga la seguente legge
regionale:

ARTICOLO 1

La Regione  Toscana, tenuti  presenti i  principi  ed  i  criteri
stabiliti dalla  legge 4  agosto 1978,  n. 440,  persegue il fine
della  massima   utilizzazione  delle  risorse  dell'agricoltura,
favorendo il recupero produttivo delle terre incolte, abbandonate
o insufficientemente  coltivate ai  fini anche della salvaguardia
degli equilibri  idrogeologici e  della protezione  dell'ambiente
secondo le modalità stabilite dalla presente legge.

ARTICOLO 2

La determinazione delle zone caratterizzate da estesi fenomeni di
abbandono di  terre suscettibili  di utilizzazione produttiva, è
effettuata con deliberazione del Consiglio regionale, su proposta
della Giunta,  da  pubblicarsi  sul  Bollettino  Ufficiale  della
Regione Toscana.

Alla deliberazione  di cui  sopra, chiunque  vi abbia  interesse,
può  presentare   le  proprie   osservazioni,  da  inoltrare  al
Presidente  della   Regione  tramite   gli   Uffici   Provinciali
dell'Agricoltura, Foreste  ed  Alimentazione,  entro  il  termine
stabilito  dalla   deliberazione  di  cui  al  comma  precedente,
comunque non  inferiore a  90 giorni  dalla data di pubblicazione
sul Bollettino Ufficiale della Regione.

Sulle osservazioni, ai sensi dell'art. 4 della legge 4-8-1978, n.
440,  delibera  in  via  definitiva  il  Consiglio  regionale  su
proposta della Giunta.

ARTICOLO 3

I Comuni  eseguono, entro  12 mesi  dall'entrata in  vigore della
presente legge,  il censimento  e la  classificazione delle terre
incolte o  abbandonate;   provvedono altresì  agli aggiornamenti
annuali degli elenchi relativi.

Per il  censimento e  gli aggiornamenti  annuali di  cui al comma
precedente, i  Comuni si  avvalgono di una Commissione costituita
ai sensi del successivo art. 7.

Gli elenchi  dei terreni  censiti, deliberati dal Comune dovranno
essere esposti  per 30  giorni all'Albo  comunale,  inviati  alle
Organizzazioni sindacali, cooperative e professionali del settore
maggiormente rappresentative  a livello  provinciale e comunicati
ai proprietari inseriti negli elenchi medesimi.

I proprietari  e gli  aventi diritto  inclusi negli  elenchi,  le
Organizzazioni sindacali,  cooperative e  professionali  agricole
possono,  con   istanza   rivolta   al   Sindaco,   chiedere   la
cancellazione di  tali terreni  dagli elenchi  di  cui  al  comma
precedente entro  90 giorni  dalla data di pubblicazione all'Albo
comunale.

Le Organizzazioni  sindacali, professionali e cooperative possono
altresì chiedere,  entro i  termini di  cui al comma precedente,
l'aggiunta di  terreni non indicati nei suddetti elenchi. Analoga
facoltà è  concessa a  chiunque  ritenga  che  i  suoi  terreni
debbano essere inclusi negli stessi elenchi.

La richiesta  di cancellazione  o inclusione  di  terreni  dovrà
essere corredata di opportuna documentazione.

Il Comune  delibera, entro  i successivi 30 giorni, sulle istanze
di cui ai precedenti IV e V comma.

Il Comune delibera in via definitiva l'approvazione degli elenchi
stessi che dovranno essere pubblicati all'Albo comunale.

Ai proprietari  e agli aventi diritto è notificata la inclusione
negli elenchi definitivi nei modi di legge.

ARTICOLO 4

Alla domanda  di assegnazione  delle  terre  di  cui  all'art.  1
presentata dai  soggetti che  intendono coltivarle  devono essere
allegati una  dichiarazione di  impegno alla  coltivazione  e  un
piano di massima per il ripristino e la utilizzazione agraria dei
terreni.

Detta domanda  rivolta al  Presidente della Regione è presentata
al Comune  dove è situato il terreno richiesto. Della domanda di
assegnazione il  Comune ne  dà notifica,  nei modi  di legge, ai
proprietari ed agli aventi diritto.

I proprietari  e gli  aventi diritto  possono chiedere al Comune,
entro 45  giorni dalla notifica delle domande dei richiedenti, di
coltivare direttamente  le terre richieste allegando alla istanza
il piano  di  sviluppo  aziendale  elaborato  secondo  i  criteri
stabiliti con  deliberazione del Consiglio regionale e concordato
col Comune il quale ne accerta la esecuzione.

Il Comune delibera sul piano di sviluppo aziendale presentato dai
proprietari e  aventi diritto  entro 30 giorni dalla scadenza del
termine di cui al comma precedente.

La dimostrazione  dell'effettivo inizio delle operazioni previste
dal piano,  entro 60  giorni dall'approvazione,  salvo motivo  di
forza  maggiore,   comporterà  la  cancellazione  dagli  elenchi
comunali di cui all'art. 3 della presente legge.

Nel caso  in cui  i proprietari e gli aventi diritto non chiedano
di realizzare direttamente il piano di sviluppo aziendale, oppure
motivatamente detto  piano  non  venga  approvato  dal  Comune  o
qualora i  proprietari e  gli aventi  diritto non  realizzino  il
piano stesso,  il  Comune,  sentita  la  Commissione  di  cui  al
successivo art. 7, esprime il parere entro 30 giorni sul piano di
massima per  il ripristino e la utilizzazione agraria dei terreni
presentato dai  richiedenti l'assegnazione  e trasmette  entro  i
successivi 5  giorni la  domanda  di  assegnazione  delle  terre,
corredata della  documentazione di cui al presente articolo, alla
Commissione provinciale  prevista dall'art.  3 della  legge  4-8-
1978, n. 440 per il parere di merito.

Il parere  della Commissione Provinciale deve essere emesso entro
30 giorni  dal ricevimento della domanda trasmessa dal Comune nel
rispetto del principio del contraddittorio.

Tale  parere   è  trasmesso  dalla  Commissione  Provinciale  al
Presidente della  Regione, il  quale, in  conformità  al  parere
della Commissione, emana il relativo decreto.

ARTICOLO 5

Le Commissioni  provinciali di  cui all'art.  3 della  legge 4-8-
1978, n.  440,  sono  presiedute  dal  coordinatore  dell'Ufficio
provinciale dell'agricoltura  e foreste e alimentazione istituito
ai sensi  della LR 15-12-1978 n. 79, o da un suo delegato;  funge
da segretario,  senza diritto di voto, un dipendente regionale di
livello non inferiore al quinto.

Le  Commissioni   hanno  sede   presso  gli   Uffici  provinciali
dell'agricoltura, foreste ed alimentazione.

Nella assegnazione  dei terreni di cui all'art. 1 si osservano le
precedenze indicate all'art. 5, V comma, della legge 4-8-1978, n.
440.

ARTICOLO 6

L'inventario dei beni riferibili ai terreni assegnati con decreto
di cui  all'art. 4  della presente  legge,  è  effettuato  dalla
Giunta regionale che vi può provvedere delegando i propri poteri
anche a norma della LR 22-8-1977 n. 56.

ARTICOLO 7

Presso ogni  Comune è  istituita una  Commissione con i seguenti
compiti:

- collaborare  al censimento  e agli  aggiornamenti annuali delle
  terre di cui all'art. 1;
- esprimere  il parere sulle istanze di modifica degli elenchi di
  cui al precedente art. 3;
- esprimere  parere sui  piani di  massima per il ripristino e la
  utilizzazione agraria  dei terreni  e  sui  piani  di  sviluppo
  aziendale presentati  dai proprietari  ai sensi  del precedente
  art. 4.

La Commissione  è formata dal Sindaco, o da un suo delegato, che
la presiede, da due consiglieri di cui uno della minoranza. Fanno
parte inoltre della Commissione:

- due rappresentanti dei proprietari non coltivatori;
- due rappresentanti dei coltivatori diretti;
- due rappresentanti della cooperazione agricola;
- due rappresentanti dei lavoratori agricoli dipendenti designati
  dalle  rispettive   organizzazioni   provinciali   maggiormente
  rappresentative a livello regionale.

La  Commissione   è  nominata   dal  Comune   entro  60   giorni
dall'entrata in vigore della presente legge e resta in carica per
durata dell'amministrazione  comunale che  l'ha nominata comunque
fino alla nomina della nuova Commissione.

ARTICOLO 8

La Regione  provvede alla  spesa relativa  allo svolgimento delle
funzioni di  cui ai  precedenti artt. 3 e 4 nonchè alle spese di
funzionamento della  Commissione comunale  di cui  al  precedente
articolo.

A tal  fine con  propria deliberazione  la Giunta regionale eroga
finanziamenti ai  Comuni in  proporzione alla  superficie agraria
del Comune  risultante dall'ultimo  censimento  nazionale  ed  in
rapporto a  quella inclusa  negli elenchi dei terreni censiti nel
comune ai sensi dell'art. 3 della presente legge.

La Giunta  regionale può  altresì  concedere  anticipazioni  ai
Comuni.

ARTICOLO 9

Ai fini  della rimessa  a coltura e del miglioramento dei terreni
incolti, abbandonati  od insufficientemente  coltivati la domanda
di assegnazione  delle terre può essere avanzata anche dall'Ente
Toscano di Sviluppo Agricolo e Forestale, dalle Comunità Montane
e dai Comuni.

L'Ente Toscano  di Sviluppo  Agricolo e  Forestale, le  Comunità
Montane ed  i Comuni  provvederanno alla  rimessa a  coltura e al
miglioramento dei terreni avuti in assegnazione.

I terreni  rimessi a  coltura o  migliorati  verranno  dati,  per
l'utilizzazione  agraria,  ai  richiedenti  che  si  impegnino  a
coltivarli secondo  il  piano  colturale  concordato  con  l'Ente
assegnatario, con  priorità alle  aziende coltivatrici singole o
associate ai  fini dell'ampliamento  aziendale, alle  cooperative
agricole, alle società semplici costituite tra imprese familiari
coltivatrici per l'esercizio delle attività agricole, ai giovani
e alle  cooperative costituite  ai sensi della legge 1-6-1977, n.
285, e successive modificazioni e integrazioni e alle cooperative
e società semplici di lavoratori.

Per l'uso dei terreni suddetti i beneficiari devono corrispondere
agli Enti  un canone  annuo pari  a quello  determinato ai  sensi
della legge 11-2-1971, n. 11.

Il rapporto  e le  responsabilità nei  confronti dei proprietari
dei fondi  sono riferiti  al soggetto titolare della assegnazione
attribuita con decreto del Presidente della Regione.

Gli Enti  pubblici possono rivalersi, per il recupero delle spese
sostenute, per  le  trasformazioni  e  miglioramenti  fondiari  e
agrari eseguiti  sui terreni,  al netto dei contributi regionali,
statali o  comunitari,  sui  soggetti  destinatari  dell'uso  dei
terreni anche mediante rateizzazione.

In casi  eccezionali, le terre in concessione all'Ente Toscano di
Sviluppo Agricolo  e Forestale possono essere destinate dall'Ente
medesimo, compatibilmente  con  le  necessità  della  produzione
agricolo nazionale  e regionale,  alla attività  dimostrativa  e
divulgativa  agraria   anche  in   collaborazione  con   Istituti
universitari o scuole agrarie esistenti nella Regione.

ARTICOLO 10

Ai proprietari  i cui  terreni sono stati oggetto di assegnazione
è dovuto  il canone  di affitto determinato ai sensi della legge
11-2-1971, n. 11, e successive modificazioni e integrazioni.

Per quanto  concerne i  miglioramenti apportati  ai beni  oggetto
dell'assegnazione e  connessi alla  realizzazione  del  piano  di
ripristino ed  utilizzazione agraria dei terreni valgono le norme
di cui  agli artt.  10, 11, 12, 13, 14, 15 e 16 della legge 11-2-
1971, n. 11, e successive modificazioni ed integrazioni.

ARTICOLO 11

Per realizzare  i piani  di ripristino e di utilizzazione agraria
dei terreni  agli assegnatari  di terreni  incolti, abbandonati o
insufficientemente coltivati  di cui alla presente legge, possono
essere concessi  contributi in  conto capitale  e  contributi  in
conto interesse  su mutui  e  prestiti  sulla  base  delle  leggi
concernenti i  finanziamenti pubblici  in  agricoltura  e  tenute
presenti le norme di cui ai commi successivi.

Per l'esecuzione delle opere di trasformazione e di miglioramento
fondiario ai  suddetti assegnatari  possono essere concessi mutui
della durata  massima di  20 anni  a tasso  agevolato sull'intera
spesa  ammessa.   In  alternativa  ai  mutui  di  cui  sopra,  ai
coltivatori  diretti   singoli  o   associati,  alle  cooperative
agricole, ai Comuni, alle Comunità Montane, all'Ente di Sviluppo
Agricolo e  Forestale possono essere concessi contributi in conto
capitale fino  al 70%  della spesa  ammessa e  mutui della durata
massima di  20 anni a tasso agevolato pari alla differenza fra la
spesa ammessa e il contributo in conto capitale.

Il concorso  regionale nel  pagamento degli  interessi sui  mutui
può essere  concesso fino  alla misura  stabilita  dall'art.  18
della legge  9 maggio  1975, n.  153, e  dell'art. 10, lettera a)
della legge 10-5-1976, n. 352.

Le provvidenze di cui al comma precedente possono essere concesse
anche ai  proprietari di  terreni o  agli aventi  diritto che  si
impegnino a  coltivarli ed abbiano approvato il piano di sviluppo
aziendale ai sensi dell'art. 4, terzo comma della presente legge.

Le provvidenze  di cui  al presente  articolo sono cumulabili con
quelle previste  dall'art. 18  della legge  1-6-1977,  n.  285  e
successive modificazioni ed integrazioni.

Agli  Enti   pubblici  cui  è  affidata  la  gestione  dei  beni
appartenenti al  demanio regionale  ai sensi  della LR  n. 64/76,
possono essere  concessi finanziamenti in conto capitale a totale
copertura   della   spesa   riconosciuta   ammissibile   per   la
realizzazione dei  piani di ripristino delle condizioni colturali
dei  terreni   demaniali  classificati   incolti,  abbandonati  o
insufficientemente coltivati ai sensi della presente legge.

Alle operazioni  di mutuo di cui ai commi precedenti si applicano
le disposizioni  vigenti in  materia di  credito agrario previste
dalle leggi  regionali e  quelle previste  dagli artt.  34 e  36,
escluso l'ultimo  comma, della  legge 2  giugno 1961,  n. 454,  e
successive modificazioni e integrazioni.

ARTICOLO 12

Nella concessione  dei finanziamenti previsti dal precedente art.
11 è data precedenza ai coltivatori diretti singoli o associati,
alle  cooperative   agricole  e   alle  cooperative   di  giovani
costituite ai  sensi della  legge 1-6-1977,  n. 285, e successive
modificazioni e integrazioni.

ARTICOLO 13

Per i  giovani, in  età tra  i 15  ed i  35 anni, effettivamente
impegnati nell'attività  lavorativa, titolari  o coadiuvanti  di
aziende coltivatrici  singole o  associate, soci  di  cooperative
agricole,  di  società  semplici  di  lavoratori  agricoli,  che
abbiano   ottenuta    la   terra    incolta,    abbandonata    od
insufficientemente coltivata  ai sensi della presente legge, può
essere concessa una indennità annua per un periodo non superiore
ad un triennio.

L'ammontare  della   suddetta  indennità   e  le   modalità  di
concessione saranno  determinate con  deliberazione del Consiglio
regionale su proposta della Giunta.

ARTICOLO 14

Nell'ipotesi in  cui l'assegnazione verta su terreni appartenenti
a piccoli  proprietari, il  cui  reddito  annuo  complessivo  non
superi i  sei milioni  di lire,  il termine  di cui  all'art.  4,
ultimo comma  della legge  4-8-1978, n.  440, è elevato a giorni
90.

Nell'ipotesi in  cui la  domanda di  assegnazione o  l'inclusione
negli elenchi  di cui  all'art. 3  della presente  legge riguardi
terreni di  proprietà di  emigrati in  Italia o  all'estero,  si
applica quanto  disposto nel  primo comma dell'art. 8 della legge
4-8-1978, n. 440.

ARTICOLO 15

Le  funzioni   della  Regione   relative  all'applicazione  della
presente  legge,   salvo  quelle   espressamente  attribuite   al
Consiglio regionale, al Presidente della Regione, ai Comuni od ad
altri soggetti  della pubblica  amministrazione, sono  attribuite
alla Giunta regionale.

Per quanto  non disposto  dalla presente  legge, si  applicano le
norme previste dalla legge 4-8-1978, n. 440.

ARTICOLO 16

All'onere derivante  dall'applicazione della presente legge sarà
fatto fronte  con i fondi allocati in appositi capitoli istituiti
nel bilancio dell'esercizio 1979 e in quelli seguenti determinati
dal bilancio pluriennale di spesa.

La legge  del bilancio  determinerà, per  ciascun esercizio,  lo
stanziamento dei capitoli:

A) "finanziamenti  ai Comuni  per lo svolgimento delle operazioni
   relative alle  funzioni  ad  essi  attribuite  dalla  presente
   legge";
B) "concessione di finanziamenti in conto capitale a favore degli
   assegnatari  di  terre  per  la  realizzazione  dei  piani  di
   ripristino e la utilizzazione agraria dei terreni";
C) "concessione di mutui agevolati a favore degli assegnatari per
   la attuazione  dei piani  di  ripristino  e  la  utilizzazione
   agraria dei  terreni e  per  la  realizzazione  dei  piani  di
   sviluppo  aziendale   da  parte   dei  proprietari  od  aventi
   diritto";
D) "indennità integrativa per i giovani".

Alla copertura  della spesa  di cui  al precedente comma, lettere
A), B)  e C)  per l'esercizio 1979 sarà fatto fronte con i fondi
di cui alla L. 27-12-1977, n. 984 così distinti:

- per  gli interventi  di cui alla lett. A) e B) Cap. 44.400 (Imp
  n. 2104) L. 629.840.000
- per  gli interventi  di cui  alla lett.  C) Cap. 44.300 (Imp n.
  2103) L. 200.000.000
- per  gli interventi  di cui alla lett. D), per l'esercizio 1979
  sarà fatto  fronte con lo stanziamento iscritto al Cap. 44.200
  che presenta la disponibilità di L. 50.000.000

ARTICOLO 17
(Norma transitoria)

Le provvidenze finanziarie stabilite dall'art. 11 in favore degli
assegnatari delle  terre e l'indennità integrativa per i giovani
stabilita dall'art.  13  della  presente  legge,  possono  essere
concesse anche  agli assegnatari  di terreni  i  cui  decreti  di
assegnazione siano  stati emessi  dalle  autorità  competenti  a
partire dal  1 dicembre  1977 in  attuazione  della  legislazione
operante  in   materia  di   assegnazione   di   terre   incolte,
abbandonate, malcoltivate o insufficientemente coltivate.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 3 novembre 1979.

La presente  legge è  stata approvata dal Consiglio Regionale il
25-9-1979 ed  è stata vistata dal Commissario del Governo il 27-
10-1979.



AGRICOLTURA

