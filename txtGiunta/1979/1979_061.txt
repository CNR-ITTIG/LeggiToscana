Istituzione del  parco naturale  di  Migliarino,  San  Rossore  e
Massaciuccoli.

Il Consiglio Regionale ha approvato il 13-11-1979
Il Commissario del Governo ha apposto il visto il 5-12-1979
Il Presidente  della Giunta  Regionale promulga la seguente legge
regionale:

ARTICOLO 1

E'  istituito  il  parco  naturale  di  Migliarino,  S.  Rossore,
Massaciuccoli.

Scopo del  parco è  la  tutela  delle  caratteristiche  naturali
ambientali  e  storiche,  del  litorale  Pisano  e  Lucchese,  in
funzione dell'uso  sociale di  tali valori, nonchè la promozione
della ricerca scientifica e della didattica naturalistica.

ARTICOLO 2

Il territorio  del parco  e delle  aree  ad  essi  funzionalmente
connesse si  estende nei  comuni di  Pisa, Vecchiano, S. Giuliano
Terme, Massarosa,  Viareggio e comprende le pinete di San Rossore
Migliarino,  Tombolo,   la  macchia   Lucchese  e   il  lago   di
Massaciuccoli,  secondo   la  delimitazione   individuata   dalla
cartografia in scala 1: 25000 che costituisce l'allegato A) della
presente legge.

Per  giustificati   motivi   conseguenti   all'assetto   generale
risultante dal  piano territoriale  di cui al successivo art. 6 i
confini del  parco e  l'individuazione  delle  aree  esterne  che
presentino  connessioni   funzionali  con   l'assetto  del  parco
medesimo potranno  essere rettificati  dal Consiglio regionale in
sede di approvazione del piano stesso.

ARTICOLO 3

La gestione  e  amministrazione  del  parco  è  provvisoriamente
attribuita al  consorzio per l'istituzione del parco naturale San
Rossore, Migliarino,  Massaciuccoli costituito  fra i  comuni  di
Viareggio, Vecchiano,  S. Giuliano  Terme, Pisa,  Massarosa e  le
Amministrazioni provinciali di Pisa e Lucca.

Entro tre  mesi dall'entrata  in  vigore  della  presente  legge,
l'assemblea del consorzio redigerà il progetto di nuovo statuto,
in relazione  ai fini  di cui  all'art. 1 e secondo i principi di
cui ai  comma  seguenti:  detto  statuto  sarà  sottoposto  alla
approvazione del Consiglio regionale.

Il nuovo statuto dovrà prevedere che ogni ente sia rappresentato
nell'assemblea del  consorzio da  tre rappresentanti,  di cui uno
designato dalle minoranze.

Dell'assemblea  faranno   parte  anche  un  rappresentante  della
Regione e uno dell'Università degli studi di Pisa.

Lo statuto dovrà prevedere forme di partecipazione all'attività
del consorzio  da parte  dei rappresentanti  dei proprietari  dei
terreni compresi  nel parco  i quali dovranno fra l'altro, essere
sentiti prima  dell'adozione del piano territoriale, dei piani di
gestione  e   dei  regolamenti   d'uso.  I   rappresentanti   dei
proprietari dovranno  comunque comprendere  membri  designati  da
ciascuna delle  tre organizzazioni  professionali  agricole  più
rappresentative.

Lo statuto  dovrà  inoltre  prevedere  forme  di  partecipazione
all'attività del  consorzio da  parte dell'utenza interessata al
parco, quali  le associazioni  ricreative, sportive, turistiche e
del tempo  libero;   le organizzazioni  sindacali dei  lavoratori
dipendenti;  le associazioni naturalistiche.

Lo  statuto   dovrà  altresì   prevedere  gli   uffici  tecnico
scientifici  occorrenti  per  l'attuazione  delle  finalità  del
parco, il  direttore del  parco, il  comitato scientifico  con la
composizione ed i compiti di cui all'articolo seguente.

ARTICOLO 4

Il Comitato  scientifico svolge funzioni consultive e di proposta
nei confronti degli organi del consorzio, e dovrà essere sentito
dagli  organi  consortili  per  ogni  deliberazione  inerente  la
gestione del  territorio del  parco, ed  in  particolare  per  la
formazione dei  piani e dei regolamenti di cui ai successivi art.
6 e 9.

Il comitato  scientifico  è  composto  da  7  esperti,  nominati
dall'assemblea del  consorzio, in  modo da assicurare la presenza
di  adeguate   competenze  per   i  vari  settori  delle  scienze
naturalistiche ed ambientali.

Gli esperti sono nominati:

- uno  sulla base  di una terna di nomi indicata dall'Università
  degli studi  di Firenze,  su proposta  del  relativo  consiglio
  della Facoltà di Scienze matematiche, fisiche e naturali;
- uno  sulla base  di una terna di nomi indicata dall'università
  degli studi  di Pisa,  su proposta del relativo consiglio della
  Facoltà di Scienze matematiche, fisiche e naturali;
- uno  sulla base  di una terna di nomi indicata dall'università
  degli studi  di Siena, su proposta del relativo consiglio della
  facoltà di scienze matematiche, fisiche e naturali;
- uno  sulla base  di una terna di nomi indicata dall'università
  degli studi  di Firenze,  su proposta  del  relativo  consiglio
  della facoltà di Scienze agrarie e forestali;
- uno  sulla base  di una terna di nomi indicata dall'università
  degli studi  di Pisa,  su proposta del relativo consiglio della
  facoltà di scienze agrarie;
- uno  sulla base  di una  terna di  nomi indicata  dal consiglio
  nazionale delle ricerche;
- uno  sulla base  di una  terna di  nomi indicata  dal consiglio
  regionale.

Il comitato  scientifico, nomina,  nella sua  prima riunione,  il
Presidente e  ha facoltà di convocare, per singoli affari, altri
esperti, che partecipano alle sedute con voto consultivo.

I membri del comitato scientifico durano in carica cinque anni.

ARTICOLO 5

L'ordinamento e  la pianta  organica del  personale del consorzio
sono disciplinati  con regolamento  approvato dalla assemblea del
medesimo.

Il consorzio  può altresì  avvalersi  di  personale  comandato,
anche per  periodi di  tempo determinato,  dalla Regione  o dagli
enti consorziati.

Fino all'entrata  in vigore  del piano  territoriale  di  cui  al
successivo art.  6 il  consorzio si  avvale, per  l'attività  di
vigilanza da  svolgersi nel  territorio  del  parco  al  fine  di
garantire il rispetto della normativa transitoria di cui all'art.
13, del personale in servizio alla data del 27 luglio 1979, delle
riserve che  vengono  abolite  a  seguito  dell'inclusione  delle
relative aree nell'interno del parco.

Il consorzio  è soggetto ai controlli regionali previsti per gli
enti locali.

ARTICOLO 6

Entro due  anni dall'entrata  in vigore  della presente  legge il
consorzio,  sentiti   i  comuni   interessati,  adotta  un  piano
territoriale riguardante  l'area del  parco e le aree esterne che
presentino  connessioni   funzionali  con   l'assetto  del  parco
medesimo, quali  risultano  dall'allegato  A)  e  successivamente
dalle eventuali rettifiche di cui all'art. 2, Comma 2.

Trascorso infruttuosamente  il termine  di cui  al  Comma  1,  la
Giunta regionale,  previa diffida  ad adempiere  entro un termine
non superiore  a 3 mesi, provvede direttamente, entro un anno dal
termine indicato  nella diffida,  sentiti i  comuni  interessati,
alla adozione  del piano, e dopo l'espletamento degli adempimenti
di cui  all'art. 7, alla sua presentazione al consiglio regionale
per la relativa approvazione.

Il piano  territoriale adottato  dal consorzio,  o  dalla  Giunta
regionale ai  sensi del comma precedente, è comunicato ai comuni
interessati per  il prescritto  parere entro  30 giorni dalla sua
adozione.  Scaduto   tale  termine,   si   applicano   al   piano
territoriale le norme di salvaguardia previste dalla legislazione
vigente.

Il piano  formula il  quadro generale  dell'assetto  territoriale
dell'area indicando  priorità ed obiettivi, parametri, vincoli e
destinazioni da osservarsi sul territorio in relazione ai diversi
usi e funzioni previste.

In particolare, stante l'obiettivo prioritario della tutela delle
caratteristiche storiche, ambientali, naturalistiche, in funzione
dell'uso sociale del parco, il piano territoriale definisce:

- la classificazione tipologica delle aree che, anche in rapporto
  con quelle  contermini, individui  il perimetro  del parco e la
  zonizzazione  interna.   Tale   classificazione,   tramite   il
  censimento  delle  risorse  naturali  e  dei  beni  ambientali,
  paesaggistici,  storici  ed  artistici,  deve  rappresentare  i
  valori sociali,  attuali e potenziali che si intendono tutelare
  nel parco,  secondo la  consistenza di  detti valori,  la  loro
  prevalenza, il grado di conservazione;
- le   destinazioni  d'uso  compatibili  con  la  classificazione
  tipologica  delle   aree;     il  coordinamento  delle  diverse
  utilizzazioni e  la loro  armonizzazione con  gli obiettivi  di
  conservazione attiva,  di impiego  sociale  delle  risorse,  di
  equilibrato sviluppo socio - economico;
- le     limitazioni      d'uso,    i  divieti  risultanti  dalla
  classificazione  delle   aree  e   delle   destinazioni   d'uso
  conseguenti e gli eventuali indennizzi, contributi e sussidi di
  cui all'art. 11;
- gli  interventi di iniziativa pubblica e privata, riferiti alla
  difesa del  suolo e delle acque, allo smaltimento dei rifiuti e
  al disinquinamento;
- gli  interventi di  iniziativa pubblica  e privata  riferiti al
  mantenimento  delle   attività  economiche,  al  recupero  del
  patrimonio ambientale  ed  infrastrutturale  esistente  e  alla
  gestione faunistica;
- gli  interventi finalizzati  alla fruizione  sociale del  parco
  secondo tipologia  d'uso e  modalità organizzative,  in  forma
  collettiva od  individuale;   alla ricerca  scientifica;   alla
  didattica naturalistica;   al turismo;  alla pratica sportiva e
  all'impiego del tempo libero;
- i  termini entro  i  quali  il  consorzio  dovrà  approvare  i
  regolamenti d'uso ed i piani di gestione di cui all'art. 9 e le
  norme per  il coordinamento  degli stessi  in riferimento  alla
  loro articolazione temporale e alla classificazione delle aree.

Il piano  territoriale può  individuare l'ambito geografico e le
modalità con le quali i proprietari hanno facoltà di presentare
proposte di piani di gestione.

Il piano territoriale del parco è costituito:

1) da  una relazione  illustrativa che  espliciti  gli  obiettivi
   generali  e   di   settore   assunti,   descriva   i   criteri
   programmatici e di metodo seguiti, illustri le scelte operate;
2) dalle rappresentazioni grafiche in numero e scale adeguate;
3) dalle  norme di  attuazione del  piano, comprendenti  tutte le
   prescrizioni  necessarie   ad  integrare  le  rappresentazioni
   grafiche ed  a  determinare  la  portata  di  loro  contenuti,
   comprensive dello  studio dei caratteri fisici, morfologici ed
   ambientali del territorio.

ARTICOLO 7

Il piano territoriale è approvato dal consiglio regionale.

La delibera  del consorzio  di adozione del piano territoriale è
depositata presso  le segreterie  dei Comuni  interessati  e  del
consorzio medesimo  per la  durata di  giorni 30  durante i quali
chiunque ha facoltà di prenderne visione.

L'effettuato deposito è reso noto al pubblico mediante avviso da
inserire sul Bollettino della Regione Toscana, nel Foglio Annunzi
Legali delle  Province interessate  nonchè nell'Albo dei singoli
comuni facenti  parte del  consorzio. All'avviso è data adeguata
pubblicità da  effettuarsi,  attraverso  la  inserzione  su  due
quotidiani a diffusione nazionale.

Fino a  trenta giorni  dopo la  scadenza del  termine di  cui  al
secondo  comma   tutti  gli  interessati  possono  presentare  al
consorzio  le  proprie  osservazioni.  Decorso  tale  periodo  il
consorzio  esamina   le  osservazioni  e  trasmette  la  relativa
deliberazione,  insieme   a  quella   di   adozione   del   piano
eventualmente  modificato   a  seguito   dell'accoglimento  delle
osservazioni, alla  Giunta regionale  la quale  le  trasmette  al
consiglio regionale,  unitamente al  parere  della  CRTA  e  alle
proprie eventuali  osservazioni, per  l'approvazione  di  cui  al
primo comma.

ARTICOLO 8

Relativamente all'area  del parco, quale risulta dall'allegato A)
e dalle eventuali rettifiche di cui al secondo comma dell'art. 2,
le previsioni del piano sono immediatamente efficaci e vincolanti
e si sostituiscono ad eventuali previsioni difformi contenute nei
locali strumenti urbanistici.

Per le aree esterne al parco, ma in connessione funzionale con il
medesimo,  individuate   dal   piano   territoriale,   i   comuni
interessati sono  tenuti ad  uniformare  i  rispettivi  strumenti
urbanistici alle direttive del piano medesimo.

Qualora  entro   un  anno   dall'entrata  in   vigore  del  piano
territoriale i  comuni non  provvedano ai  sensi  del  precedente
comma, la  Regione  esercita  i  poteri  sostitutivi  secondo  la
procedura di  cui all'art.  1 della  L. 6  agosto 1967,  n. 765 e
successive modificazioni.

Per le  aree esterne al parco di cui al secondo comma le varianti
agli strumenti urbanistici adottate dai comuni, se interferiscono
con le  direttive e le previsioni del piano territoriale, vengono
trasmesse dalla  Giunta al  Consiglio regionale;   l'approvazione
della variante  da parte  del  consiglio  regionale,  sentito  il
consorzio, comporta  variante alle difformi indicazioni del piano
territoriale.

ARTICOLO 9

Nel quadro delle indicazioni del piano territoriale, il consorzio
persegue le finalità istitutive del parco attraverso regolamenti
d'uso del  territorio e  piani di gestione aventi, questi ultimi,
efficacia di piano particolareggiato.

I regolamenti  d'uso e  i piani  di gestione  interessano tutta o
parte  dell'area  del  parco  e  sono  deliberati  dall'assemblea
consortile sentito il comitato scientifico.

Ogni piano  di gestione  deve contenere  l'indicazione della  sua
durata.

In difetto la durata del piano s' intende triennale.

I piani  di gestione definiscono le modalità attuative del piano
territoriale  secondo   aree  tipologiche   o  per  categorie  di
intervento o  di fruizione  sociale, specificandone i contenuti e
prevedendo  i   mezzi  finanziari   per  la  realizzazione  degli
interventi  ivi  previsti  e  per  l'eventuale  erogazione  degli
indennizzi, contributi e sussidi di cui all'art. 11.

I regolamenti d'uso disciplinano le modalità della fruizione del
parco,  con  riferimento  alle  aree  tipologiche  e  secondo  le
finalità  di   cui  all'art.   1,  e  prevedono  gli  eventuali,
indennizzi, contributi e sussidi di cui all'art. 11.

Essi disciplinano,  tra l'altro,  i tempi  e le  modalità  delle
visite, la  localizzazione e  graduazione  dei  divieti  e  delle
sanzioni per  quanto attiene  al comportamento  di chiunque opera
all'interno  del   parco  e   le   attività   consentite   dalle
destinazioni d'uso del territorio.

I progetti  dei piani  di gestione  e dei  regolamenti d'uso sono
depositati presso la segreteria del consorzio e dei comuni che ne
fanno parte  per la  durata di  giorni trenta,  durante  i  quali
chiunque ha facoltà di prenderne visione.

Il deposito  è reso  noto al  pubblico mediante  inserzione  nel
Bollettino Ufficiale  della Regione  Toscana, nel  foglio ANNUNZI
LEGALI delle  Province di  Pisa e  Lucca e  su due  quotidiani  a
diffusione nazionale.

Fino a  trenta giorni  dopo la  scadenza del  periodo di deposito
potranno essere  presentate opposizioni  dai titolari  di diritti
reali su  immobili  interessati  dal  regolamento  o  dai  piani.
Scaduto tale  termine l'assemblea  consortile adotta  i piani  di
gestione e  i regolamenti  d'uso motivando espressamente su tutte
le opposizioni  presentate, sia  in caso  di accoglimento  che di
rigetto.

I regolamenti d'uso dei piani di gestione adottati sono trasmessi
alla  Giunta  regionale  che  li  approva  entro  60  giorni  dal
ricevimento. Scaduto  tale termine, senza che la Giunta regionale
si sia pronunciata, i regolamenti d'uso ed i piani di gestione si
intendono approvati.

ARTICOLO 10

Nell'ambito   territoriale    del   parco    la   concessione   o
l'autorizzazione ai sensi, rispettivamente, della legge 28-1-1977
n. 10  e 5-8-1978  n. 457,  sono subordinate  al preventivo nulla
osta del consorzio.

La Giunta  del consorzio  deve pronunciarsi  sulla  richiesta  di
nulla osta  del comune entro 30 giorni dalla richiesta. Trascorso
tale termine  senza che la Giunta si sia pronunciata si prescinde
dal nulla osta.

Negli altri  casi, in  difetto di  nulla osta,  la concessione  o
autorizzazione sono inefficaci.

Dall'entrata in  vigore della presente legge il contributo di cui
all'art. 3  della legge 28-1-1977 n. 10 è corrisposto tramite il
comune a  favore  del  consorzio,  cui  si  applicano  i  vincoli
previsti dall'art. 12 della citata legge 28-1-1977 n. 10.

Le previsioni  del piano  territoriale e  dei piani  di  gestione
riguardanti trasformazioni  urbanistiche ed  edilizie ammissibili
entro  l'area   del  parco  sono,  ai  fini  del  rilascio  della
concessione, considerate  incluse nei  programmi  pluriennali  di
attuazione.

ARTICOLO 11

Con il  piano territoriale, piani di gestione e regolamenti d'uso
e secondo  le modalità ed i criteri di riparto da essi previsti,
il consorzio  può concedere  indennizzi, contributi e sussidi al
fine di  incentivare determinate  attività;   di sopperire  alla
ridotta utilizzazione  economica delle zone agricole, pascolative
e  forestali;    di  risarcire  danni  documentari  eventualmente
arrecato alla proprietà della fauna protetta.

Fino all'entrata  in vigore  del piano territoriale, dei piani di
gestione o  dei regolamenti  d'uso, la  concessione di indennizzi
per danni  arrecati dalla fauna protetta sarà disciplinata da un
regolamento provvisorio.

ARTICOLO 12

Il  consorzio   promuove  l'espropriazione  di  terreni  o  altri
immobili necessari  per  la  realizzazione  delle  finalità  del
parco, ai  sensi e  secondo le  modalità delle  leggi vigenti in
materia di espropriazione per pubblica utilità.

Il consorzio  può  acquisire  beni  immobili  anche  in  base  a
rapporti contrattuali  e, in  generale, stipulare  tutti gli atti
opportuni per la realizzazione delle finalità del parco.

I  vincoli  preordinati  all'espropriazione,  fissati  dal  piano
territoriale, perdono efficacia se entro cinque anni dall'entrata
in vigore  del piano non sono stati approvati i piani di gestione
interessanti le aree cui i vincoli suddetti si riferiscono, o non
abbia comunque avuto inizio la procedura di esproprio.

I terreni  e gli  altri beni  immobili comunque  acquisiti  fanno
parte del patrimonio indisponibile del consorzio.

ARTICOLO 13

In relazione  alle esigenze  di tutela  di cui  all'art. 1  ed in
attesa  dell'approvazione   del   piano   territoriale   previsto
dall'art. 6,  sono individuate,  all'interno del  parco, due aree
tipologiche, denominate  Zona 1  e Zona  2, ed un'area esterna al
parco, ma  connessa funzionalmente  con il  medesimo, secondo  la
delimitazione di cui all'allegato A) della presente legge.

Ai sensi  dell'art. 20,  primo comma,  lett. B)  della  legge  27
dicembre 1977,  n.  968,  nelle  aree  interne  al  parco,  quali
risultano  dall'allegato   A)  o   successivamente,   dal   piano
territoriale, ai  sensi dell'art.  2, secondo  comma, è  vietato
l'esercizio venatorio salvo quanto previsto dall'art. 36, secondo
comma della  stessa legge  n. 968  del 1977,  per la tenuta di S.
Rossore.

Non possono  essere impiantate nuove attrezzature fisse di pesca,
fino all'entrata  in vigore  del piano  territoriale, nelle  aree
interne ed  esterne  al  parco  risultanti  dall'allegato  A)  e,
successivamente, dal  piano territoriale  ai  sensi  dell'art.  2
secondo comma.

E'  vietato   aprire  nuove   cave  o  estendere  ad  altre  aree
l'attività di escavazione in atto alla data di entrata in vigore
della presente  legge,  fino  all'entrata  in  vigore  del  piano
territoriale, nelle  aree interne  ed esterne al parco risultanti
dall'allegato A),  e, successivamente,  dal piano territoriale ai
sensi dell'art. 2, secondo comma.

Nelle aree interne al parco, fino all'entrata in vigore del piano
territoriale, e in carenze di esso per un periodo non eccedente i
cinque anni  dall'entrata in  vigore  della  presente  legge,  è
vietata, ove  si  abbia  pregiudizio  all'esteriore  aspetto  dei
luoghi ai  sensi della  legge 1497  del 1939, ogni trasformazione
morfologica,  vegetazionale  o  colturale,  diversa  dai  normali
avvicendamenti colturali  nonchè  ogni  attività  che  comporti
processi di inquinamento ambientali.

Nella zona  1 di  cui al  primo comma  è vietata  altresì  ogni
trasformazione edilizia  ed urbanistica, ad eccezione delle opere
di  manutenzione   ordinaria,  straordinaria,   di   restauro   o
risanamento  conservativo   che  non   comportino  mutamento   di
destinazione d'uso o aumento di carico urbanistico.

Nelle zone  2 di  cui  al  primo  comma  interne  al  parco  sono
consentiti gli interventi conformi alle vigenti disposizioni, nel
rispetto dei  vincoli  previsti  dal  quinto  comma.  Nelle  zone
soggette alla disciplina della LR 19-2-1979 n. 10 si applicano il
titolo  I   e  l'art.  8  della  stessa  legge  con  le  seguenti
limitazioni e procedure:

a) nella  superficie fondiaria  minima di  cui all'art.  3, sesto
   comma, della LR 19-2-1979 n. 10 non possono essere comprese le
   aree di cui alle lettere e) e f) dello stesso comma;
b) non è consentita la costruzione degli annessi agricoli di cui
   al secondo comma dell'art. 4 della LR 19-2-1979 n. 10;
c) il  piano di cui al terzo comma dell'art. 2 della LR 19-2-1979
   n. 10 deve essere corredato, oltrechè dal parere del Comitato
   consultivo  ivi   previsto,  anche   da  quello  del  comitato
   scientifico di  cui all'art.  4 della presente legge, il quale
   si esprimerà,  con parere  obbligatorio  ma  non  vincolante,
   sulla compatibilità  del piano stesso con l'esteriore aspetto
   dei luoghi ai sensi della legge n. 1497 del 1939.

In ogni  caso il  rilascio della  concessione e  la stipula delle
convenzioni ai  sensi dell'art.  5 della  LR 19-2-1979  n. 10 non
pregiudica il potere di regolamentare l'uso delle stesse zone con
il piano territoriale.

Per le  aree esterne al parco, individuate dall'allegato A) della
presente legge o successivamente dal piano territoriale, ai sensi
dell'art.  2,   secondo  comma,  e  fino  all'approvazione  delle
varianti ai  locali strumenti  urbanistici  in  attuazione  delle
direttive del  piano territoriale,  si  applicano  le  misure  di
salvaguardia dettate  dai comma  precedenti per le zone 2 interne
al parco.

Tale salvaguardia  decorre dall'entrata  in vigore della presente
legge e non potrà comunque eccedere i 5 anni successivi.

Fino all'entrata  in vigore  del piano  territoriale,  alle  aree
ricomprese nella zona 1 facenti parte di aziende agricole o sulle
quali si  eserciti comunque  attività agricola,  si  applica  la
legge regionale  19-2-1979, n.  10 con le limitazioni e procedure
di cui  al settimo comma qualora, a seguito di domanda presentata
dai titolari  di diritti  reali sulle aree medesime, il consiglio
regionale,  su   proposta  della  Giunta,  accerti  l'inserimento
dell'area in  un'azienda agricola  o comunque  lo svolgimento  in
atto  di   attività  agricole.  Corrispondentemente,  alle  aree
ricomprese nella  zona 2,  ove il  consiglio regionale accerti il
preminente valore naturalistico, ambientale e storico, si applica
la normativa di salvaguardia prevista dal sesto comma per la zona
1.

Prima dell'approvazione  del piano  territoriale e  dei piani  di
gestione, il consorzio può emanare i regolamenti di cui all'art.
9 aventi carattere provvisorio.

Fino all'entrata  in vigore  del piano  territoriale  nelle  aree
demaniali e costituenti l'arenile del comune di Vecchiano, previa
approvazione di  regolamento d'uso  provvisorio, è consentita la
realizzazione,   per    iniziativa   pubblica,    di   essenziali
attrezzature  di  servizio  alla  balneazione,  aventi  carattere
provvisorio, con  strutture che  garantiscono,  ove  occorra,  la
rimessa in pristino dei luoghi interessati.

Senza pregiudizio  per i  provvedimenti e  le  sanzioni  previste
dalle vigenti  leggi, nel caso di infrazione ai divieti di cui ai
comma precedenti  dal secondo  al settimo  e  nono  del  presente
articolo, si applicano le disposizioni dell'art. 15.

Per  le   aree  esterne   al  parco  l'organo  competente  per  i
provvedimenti di  cui  all'art.  15  è  il  Sindaco  del  Comune
territorialmente interessato.

ARTICOLO 14

Ai sensi  dell'art. 4  del  DPR  616/77  sono  fatte  salve,  con
riferimento alle aree ed ai beni interessati dal Parco e soggetti
ad uso  militare, le  competenze del Ministero della Difesa e, in
genere, le funzioni attinenti la difesa nazionale.

Per  il   coordinamento  delle   specifiche  finalità  pubbliche
connesse con  la destinazione  e l'uso della tenuta presidenziale
di San Rossore, il piano territoriale, i regolamenti d'uso, anche
provvisori, e  i  piani  di  gestione,  sono  concordati  con  il
Segretario   Generale    della   Presidenza   della   Repubblica,
limitatamente alle prescrizioni concernenti la tenuta stessa.

Nella tenuta di San Rossore, fino all'entrata in vigore del piano
territoriale e  in carenza di esso per un periodo non eccedente i
cinque anni  dall'entrata in  vigore della  presente legge,  sono
consentite, oltre  ai normali  avvicendamenti  colturali  di  cui
all'art.  13,   quinto  comma,   e  agli   interventi   previsti,
rispettivamente, per  le Zone  1 e 2, le attività consentite dal
vigente piano  economico disciplinante le utilizzazioni di boschi
e l'uso dei pascoli della tenuta presidenziale.

I limiti  alle attività  e agli  interventi di  cui all'art. 13,
quinto,  sesto   e  settimo  comma,  possono  essere  superati  a
richiesta del Segretariato, d'intesa con la Giunta regionale, che
deve sentire il consorzio.

Qualora si  realizzi l'intesa  di cui  al  comma  precedente,  la
richiesta del  Segretariato è  comunicata al  consorzio per  gli
eventuali adeguamenti  della disciplina  vigente nella  tenuta di
San Rossore.

ARTICOLO 15

Senza pregiudizio per le sanzioni previste dalle leggi vigenti, a
chiunque violi le prescrizioni poste a tutela del parco dal piano
territoriale, dai piani di gestione o dai regolamenti emanati dal
consorzio si  applica una sanzione amministrativa da un minimo di
L. 50.000  ad un  massimo di  L. 5.000.000  avente riguardo  alla
gravità delle violazioni ed ai precedenti di chi le ha commesse,
secondo le norme di apposito regolamento approvato dall'assemblea
consortile.

Delle violazioni  è redatto  apposito processo verbale copia del
quale  è   immediatamente  consegnata  al  trasgressore,  ovvero
comunicata  allo   stesso  entro   trenta  giorni   con   lettera
raccomandata.

Nei 15  giorni successivi  alla contestazione dell'infrazione, il
trasgressore  può   presentare  le  proprie  controdeduzioni  al
presidente del  consorzio che provvede in ordine all'applicazione
della sanzione nei successivi trenta giorni.

Nel caso l'infrazione comporti pregiudizio allo esteriore aspetto
dei luoghi  ai sensi  della legge n. 1497 del 1939, il presidente
del  consorzio,  indipendentemente  dalle  procedure  di  cui  ai
precedenti comma,  ordina la  immediata sospensione delle opere o
delle attività e fissa un termine per la riduzione in pristino.

Scaduto  inutilmente   tale  termine,   il   presidente   dispone
l'esecuzione in  danno dei lavori di ripristino. Il provvedimento
di sospensione  e di  assegnazione del  termine è  comunicato al
trasgressore, e,  qualora ne ricorrano i presupposti, ai soggetti
di cui  all'art. 26,  Comma  2  della  legge  17-8-1942  n.  1150
sostituito dall'art.  6 della  legge 6-8-1977 n. 765, nelle forme
ivi previste.

L'esecuzione in  danno è disciplinata dal citato art. 26, ultimo
comma, in quanto applicabile.

Le disposizioni  del presente  articolo si applicano anche per le
opere eseguite  senza il  nulla osta  di cui  all'art. 10,  primo
comma.

ARTICOLO 16

Alle spese  per il  finanziamento e  l'attività del consorzio si
provvede con:

1) i contributi degli enti che partecipano al consorzio;
2) un  fondo in  dotazione iniziale conferito dalla Regione nella
   misura  di   L.  50.000.000   al  quale  si  provvede  con  la
   disponibilità del  Cap. 36050  "Fondo di dotazione una tantum
   al consorzio  del parco  naturale di  Migliarino, San Rossore,
   Massaciuccoli";
3) un  contributo annuo  a carico  del bilancio  regionale, a far
   data dall'anno 1980, determinato in sede di legge di bilancio;
4) le     entrate  derivanti  da  rendite  patrimoniali  lasciti,
   donazioni, oneri  di urbanizzazione, da servizi ed attività e
   da sanzioni amministrative.

ARTICOLO 17

Agli stati  di previsione  di competenza  e di  cassa della parte
"spesa" del  bilancio di  previsione per  l'anno finanziario 1979
sono apportate le seguenti variazioni:

In diminuzione

Oneri non ripartibili

Cap. 64800
   "Fondo di riserva per spese impreviste"          L. 50.000.000

Di nuova istituzione

3o obiettivo: sviluppo delle attività economiche
3.1 -  Piano per  la valorizzazione  delle  risorse  energetiche,
idriche, e ambientali
3.1.5. -  Programmazione per  la valorizzazione e la tutela delle
risorse ambientali

Cap. 36050
   "Fondo di dotazione una tantum al consorzio
   del  parco   naturale  di  Migliarino,  San
   Rossore e Massaciuccoli                          L. 50.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge è  stata approvata dal Consiglio Regionale il
13-11-1979 ed  è stata vistata dal Commissario del Governo il 5-
12-1979.

ALLEGATO
Piante planimetriche.

<Si omette la pubblicazione delle piante planimetriche>

PARCHI

