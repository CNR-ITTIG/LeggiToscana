Disciplina transitoria  della promozione e gestione di interventi
di educazione permanente.

Il Consiglio Regionale ha approvato il 22-5-1979
Il Commissario del Governo ha apposto il visto il 25-6-1979
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

La presente  legge disciplina,  fino all'emanazione  di una legge
organica di  riforma del  settore, la promozione di interventi di
educazione permanente,  attinenti alla  comunità  regionale,  ad
esclusione di quelli che portano al conseguimento di un titolo di
studio  e   di  quelli   che   sono   diretti   alla   formazione
professionale.

Tali  interventi   sono  svolti   mediante  attività   educative
articolate sul  territorio in  rapporto alle  specifiche esigenze
delle singole comunità locali.

ARTICOLO 2
(Contributi)

Il finanziamento  regionale di  cui  al  successivo  articolo  9,
detratta la  quota di  cui all'art.  6, viene assegnato ai comuni
per il complesso delle attività proposte nei programmi di cui al
successivo art. 3 e ripartito secondo i criteri seguenti:

a) contributo   di  L.  1.100.000  per  ogni  corso  relativo  al
   completamento  delle   attività  pluriennali   di  educazione
   musicale in  atto nell'anno  scolastico 1977/78,  regolarmente
   autorizzate dalle autorità scolastiche competenti;
b) contributo    di  L.  500.000  per  ogni  struttura  educativa
   istituita dai  comuni nell'ambito  delle istituzioni totali ed
   operante con carattere di continuità;
c) contributo  pari  alla  retribuzione  maggiorata  degli  oneri
   previdenziali  e  assistenziali  del  personale  assegnato  ai
   comuni ai sensi del successivo art. 8;
d) contributo   di  L.  1.000.000  a  ciascun  comune  che  abbia
   presentato il  programma delle  attività di cui al successivo
   art. 3.

La somma  residua sarà  distribuita tra  gli stessi  comuni  che
abbiano presentato  il programma  delle attività  ai termini del
successivo  art.   3,  per   il  50%   in   misura   direttamente
proporzionale alla  popolazione residente  e per il 50% in misura
inversamente proporzionale alle condizioni socio - economiche.

Entro e non oltre il 28 febbraio di ogni anno i comuni presentano
alla Giunta  regionale una  relazione sull'attività svolta e sui
risultati ottenuti  nell'anno precedente, con l'indicazione delle
spese sostenute.

La parte  del contributo  regionale eventualmente  non utilizzata
nell'anno di  riferimento sarà  detratta dal contributo relativo
all'anno immediatamente successivo.

La mancata  presentazione della  relazione comporta  l'esclusione
dai contributi  regionali  per  l'anno  successivo  a  quello  di
riferimento.

Nella ipotesi  di cui  al Comma  3  del  successivo  art.  3,  la
relazione è  presentata dal  comune destinatario del contributo;
le disposizioni  di cui  ai commi  4 e 5 del presente articolo si
applicano nei confronti di tutti i comuni associati.

ARTICOLO 3
(Programma degli interventi)

Al fine  di ottenere i contributi previsti dal precedente art. 2,
i comuni singoli od associati, nell'ambito dello stesso distretto
scolastico, deliberano  i programmi  annuali, tenendo conto delle
proposte dei  distretti scolastici  ed assicurando  le più ampie
forme di  consultazione  dei  cittadini,  e  li  presentano  alla
Regione entro  il 30  novembre  di  ogni  anno  con  allegate  le
eventuali osservazioni dei distretti scolastici.

Nel rispetto del pluralismo delle attività educative i programmi
indicano sia  le attività  svolte direttamente  dai comuni,  sia
quelle svolte  da enti  ed organismi  pubblici e  privati che non
abbiano   finalità   di   lucro   e   posseggano   i   requisiti
indispensabili  per   assicurare  un   adeguato  esercizio  delle
attività medesime.

Nel caso  di associazioni  tra più comuni dovrà essere indicato
il comune  al quale  assegnare il contributo regionale, che sarà
costituito dalla  somma dei  contributi spettanti  a ciascuno dei
comuni associati.

I comuni  centro di  distretto svolgono funzioni di raccordo e di
collaborazione nei  confronti dei  comuni che insistono nell'area
distrettuale per le attività disciplinate dalla presente legge.

ARTICOLO 4
(Erogazione dei contributi)

La Giunta,  visti i  programmi presentati dai comuni ai sensi del
precedente art.  3,  eroga,  previa  comunicazione  al  Consiglio
regionale, entro  il 31 marzo di ogni anno, i contributi previsti
dall'art. 2 della presente legge.

ARTICOLO 5
(Attuazione degli interventi)

L'attività educativa  svolta direttamente dai comuni può essere
realizzata anche  avvalendosi delle strutture scolastiche e delle
attrezzature in  esse disponibili,  a termine  degli articoli  12
della Legge 4-8-77 n. 517, e 38 del DPR 24-7-77 n. 616.

Il personale  docente  da  utilizzare  nelle  attività  corsuali
dovrà essere in possesso dei titoli di studio e dei requisiti di
qualificazione professionale  richiesti da  ciascun  corso.  Tale
personale, ove non sia dipendente dell'ente locale, è utilizzato
con rapporto di prestazione d'opera intellettuale.

Le attività  gestite dagli  enti e  dagli organismi  di  cui  al
precedente art.  3, Comma  2, sono  sottoposte alla vigilanza del
comune.

ARTICOLO 6
(Qualificazione del personale e progetti speciali)

Una quota  pari al  5% del finanziamento complessivo è destinata
a:

a) attività  di studio, ricerca, sperimentazione, documentazione
   generale,  indagini   particolari,  incontri   e  convegni,  a
   sostegno degli interventi previsti dalla presente legge;
b) progetti  speciali di  intervento e  di supporto  a specifiche
   iniziative locali raccordate a particolari esigenze formative,
   da svolgersi in collaborazione con i comuni interessati;
c) attività   di  formazione,  aggiornamento,  qualificazione  e
   riqualificazione degli operatori.

Gli interventi  di cui  al punto  c) del precedente comma saranno
attuati dalla Giunta, previa informazione al Consiglio regionale,
attraverso convenzioni  con istituti  di livello  universitario o
istituzioni particolarmente qualificate.

ARTICOLO 7
(Passaggio dei beni)

Entro 30  giorni dall'entrata  in vigore  della presente legge le
autorità scolastiche  che hanno  in consegna i beni in dotazione
dei centri  di letteratura,  dei  centri  sociali  di  educazione
permanente e  degli altri  servizi ed  uffici di  cui al  Comma 2
dell'art. 47  del DPR  24-7-77  n.  616,  compilano  l'inventario
distinto per  categorie dei  beni ad essi affidati e che dovranno
essere trasferiti ai comuni nel cui territorio operano i relativi
servizi ed uffici.

I comuni  interessati riceveranno  i beni ad essi spettanti sulla
base  dell'inventario   indicato  al   precedente  comma   e   li
utilizzeranno per le finalità perseguite dalla presente legge.

Le operazioni di consegna dovranno risultare da apposito verbale,
copia del  quale  sarà  trasmessa  alla  Regione  Toscana  e  al
competente Provveditorato agli studi.

ARTICOLO 8
(Assegnazione del personale ai comuni)

Gli insegnanti  elementari che  hanno prestato  servizio  durante
l'anno scolastico  1977/78 e nei due anni precedenti con regolare
incarico nei centri di lettura e nei centri sociali di educazione
permanente  sono   assegnati  ai   comuni  centro   di  distretto
scolastico e  a quelli nel cui territorio hanno sede le strutture
educative istituite  dai comuni  presso gli ospedali e le carceri
ai sensi  del precedente art. 2, Comma 1 lettera b). I criteri di
assegnazione saranno  stabiliti dalla  Giunta regionale,  tenendo
conto  della   residenza  e   della  situazione  familiare  degli
interessati.

Il personale  suddetto  dovrà  seguire  gli  speciali  corsi  di
riqualificazione e  aggiornamento che  saranno organizzati  dalla
Regione d'intesa con i comuni interessati.

Al pagamento  del personale di cui al presente articolo, i comuni
faranno fronte  con gli specifici contributi di cui al precedente
art. 2, Comma 1, lettera c).

L'inquadramento del  personale di  cui ai  precedenti  comma  del
presente articolo  nei ruoli comunali sarà effettuato secondo le
modalità  stabilite  da  apposita  legge  regionale  e  comunque
applicando le  norme relative  allo stato  giuridico ed economico
del personale  degli enti  locali. In  attesa della emanazione di
tale legge, al personale suddetto continueranno ad applicarsi, da
parte dei  comuni, le  norme relative  allo stato giuridico ed al
trattamento economico previsto dall'ordinamento di provenienza.

A decorrere  dalla data  di assegnazione  ai comuni, il personale
interessato  sarà   iscritto,  ai   fini  del   trattamento   di
quiescenza, previdenza, ed assistenza, alla CPDEL e all'INADEL.

ARTICOLO 9
(Copertura finanziaria)

Per il finanziamento della presente legge è disposta, per l'anno
1979, la  spesa di L. 350.000.000 che fa carico al Cap. 14600 del
bilancio di  previsione 1989  che viene istituito con la seguente
variazione, per  analogo importo,  agli stati  di  previsione  di
competenza e di cassa:

In diminuzione
Cap. 63300
   "Fondo speciale  per  il  finanziamento  di
   spese per  ulteriori programmi  di sviluppo
   (spese di investimento)"                        L. 350.000.000

Per gli  anni  successivi  le  spese  saranno  determinate  dalle
singole leggi di bilancio.

Di nuova istituzione
Cap. 14600
   "Contributi regionali  per  l'attività  di
   educazione permanente  (LR n.  26/79 - Atti
   del consiglio)                                  L. 350.000.000

Per gli  anni  successivi  le  spese  saranno  determinate  dalle
singole leggi di bilancio.

ARTICOLO 10
(Disposizioni transitorie e finali)

Nella prima applicazione della presente legge i comuni presentano
i programmi  di cui  al precedente articolo 3 entro il termine di
60 giorni dalla data di entrata in vigore della legge stessa.

Entro 90  giorni dalla data suddetta, la Giunta regionale eroga i
contributi previsti dal precedente articolo 4.

Sono abrogate tutte le disposizioni normative in contrasto con la
presente legge.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 28 giugno 1979.

La presente  legge è  stata approvata dal Consiglio Regionale il
22-5-1979 ed  è stata vistata dal Commissario del Governo il 25-
6-1979.



SISTEMA EDUCATIVO

