Norme per l'incremento dell'apicoltura.

Il Consiglio Regionale ha approvato l' 8-5-1979
Il Commissario del Governo ha apposto il visto il 9-6-1979
Il Presidente  della Giunta  Regionale promulga la seguente legge
regionale:

ARTICOLO 1

Ai fini  dell'incremento e  della razionale  utilizzazione  delle
risorse  zootecniche   minori  della  regione,  per  favorire  lo
sviluppo della  più  ampia  gamma  di  potenzialità  produttive
agricole,  nel   rispetto  della   rinnovabilità  delle  risorse
ambientali,  la   Regione  Toscana   assume  iniziative  atte  ad
assicurare  lo   sviluppo  dell'apicoltura,   a  valorizzarne   i
prodotti, a  tutelare la  razza ligustica  ed a salvaguardare gli
ambienti usati  come pascoli  per le  api, anche come fattore del
miglioramento  quantitativo   e  qualitativo   delle   produzioni
agricole, con particolare riguardo alla frutticoltura.

La Regione promuove ed attua studi ed indagini sull'apicoltura ed
adotta iniziative  volte a  diffondere le conoscenze biologiche e
tecnologiche  del   settore,  approva  programmi  ai  fini  della
concessione di contributi a sostegno della attività apistica.

ARTICOLO 2

E' istituita la Commissione regionale apistica.

Essa è composta da:

- Un componente della Giunta o suo delegato che la presiede;
- tre  rappresentanti delle  associazioni professionali  agricole
  più rappresentative a livello regionale;
- sei     rappresentanti    designati  dalle  associazioni  degli
  apicoltori riconosciute ai sensi dell'art. 11;
- tre    esperti  in  materia  apistica,  di  cui  uno  designato
  dall'Istituto nazionale di apicoltura.

Funge  da   segretario  della  Commissione  un  dipendente  della
Regione.

I membri  della Commissione sono nominati dal Consiglio regionale
e restano in carica tre anni.

La Commissione ha sede presso la Giunta regionale.

E' compito  della Commissione  esprimere pareri  e proposte  agli
organi della  Regione circa iniziative, indagini e studi relativi
alle finalità di cui all'art. 1.

ARTICOLO 3

La Giunta  regionale può  concedere agli  imprenditori singoli o
associati  operanti  a  titolo  principale  o  complementare  nel
settore  dell'apicoltura   od   a   chiunque   intende   iniziare
imprenditorialmente  l'attività  di  apicoltore,  contributi  in
conto capitale  fino al 50% della spesa ammessa per l'acquisto di
arnie, di attrezzature apistiche e di materiale sanitario.

Possono beneficiare  dei contributi  fino alla misura massima del
70% della  spesa riconosciuta  ammissibile le  Associazioni degli
apicoltori  di   cui  all'art.  11  e  comunque  le  Associazioni
costituite  con   atto  pubblico   per  programmi   di  attività
finalizzati agli obiettivi di cui all'art. 1.

Possono  altresì   beneficiare  dei  contributi  in  misura  non
superiore al  70% della spesa riconosciuta ammissibile i consorzi
e le  associazioni ortofrutticoli costituiti con atto pubblico, i
consorzi di  miglioramento fondiario,  per le  rispettive zone di
produzione o di competenza, per il servizio di impollinazione dei
frutteti mediante noleggio di alveari.

ARTICOLO 4

Le Unità  Sanitarie Locali  attuano gli  interventi  sanitari  a
tutela  della   apicoltura,  diffondono   le  norme  tecniche  di
profilassi   contro    le   malattie,    promuovono   sistematici
accertamenti sanitari sugli impianti apistici.

ARTICOLO 5

I possessori  o detentori  di alveari  di qualunque  tipo  devono
farne  denuncia  all'Unità  Sanitaria  Locale  competente  sulle
località ove  sono siti,  entro  il  30  aprile  di  ogni  anno,
specificando se si tratta di alveari nomadi o stanziali.

La mancata denuncia esclude l'apicoltore, per l'anno in corso, di
accedere ai contributi della presente legge.

Il Consiglio  regionale entro  due anni  dall'entrata  in  vigore
della  presente  legge  emana  un  regolamento  disciplinante  il
nomadismo apistico.

ARTICOLO 6

E' fatto  obbligo  a  chiunque  possegga  o  detenga  alveari  di
qualunque  tipo   di  denunciare   all'Unità  Sanitaria   Locale
competente  per  territorio  le  seguenti  malattie  accertate  o
sospette: acariosi, nosemiasi, peste americana, e peste europea.

L'omessa denuncia  è punita con la sanzione amministrativa di L.
10.000 per ogni alveare riconosciuto infetto.

Chiunque possegga  o  detenga  alveari  di  qualunque  tipo  può
denunciare all'Unità  Sanitaria Locale competente per territorio
la malattia varroasi accertata o sospetta.

Al ricevimento  della denuncia l'Unità Sanitaria Locale provvede
gratuitamente agli interventi diagnostici.

Qualora  l'intervento  di  risanamento  comporti  la  distruzione
dell'alveare e  delle attrezzature ad esso strettamente inerenti,
all'apicoltore  è   riconosciuto  dalla   Giunta  regionale   un
indennizzo fino al 50% del valore perduto, salvo i casi di dolo o
colpa.

Per  il   ripristino  dell'alveare   l'apicoltore  è   tenuto  a
conformarsi alle  norme  tecnico  -  sanitarie  della  competente
Unità Sanitaria Locale.

I trasgressori  sono puniti  con la sanzione amministrativa da L.
30.000 a L. 300.000.

ARTICOLO 7

E' proibito  esporre o  lasciare a  portata delle api il miele, i
favi e  il materiale  infetto  o  sospetto  di  malattie  di  cui
all'articolo precedente;   è fatto altresì divieto di alienare,
rimuovere, o  comunque occultare  alveari, attrezzi, miele e cera
di apiari infetti o sospetti di malattia.

Ai trasgressori  si applica  la  sanzione  amministrativa  da  L.
300.000 a L. 500.000.

ARTICOLO 8

E' vietato  fare esperimenti su api vive con materiale patologico
riferibile alle  malattie soggette  a denuncia,  a meno  che ciò
avvenga nell'ambito  di impianti  e con  tutti  gli  accorgimenti
idonei ad evitare la diffusione delle malattie all'esterno.

Ai trasgressori  si applica  la  sanzione  amministrativa  da  L.
100.000 a L. 150.000.

ARTICOLO 9

La vendita  di api  vive può  avvenire solo  quando le api siano
accompagnate  da   un  certificato   di  sanità   attestante  la
provenienza da  allevamento sito  in zona  non infetta rilasciato
dall'Unità   Sanitaria    Locale   territorialmente   competente
sull'area di  impostazione;   nel caso di api provenienti da aree
esterne alla  Toscana, le  api  devono  essere  accompagnate  dal
certificato di sanità rilasciato dal competente organo pubblico.

I trasgressori  sono puniti  con la sanzione amministrativa da L.
30.000 a  L. 300.000  salva ed impregiudicata ogni altra sanzione
prevista dalla legge.

ARTICOLO 10

Allo  scopo   di  assicurare   all'agricoltura   l'indispensabile
attività  pronuba  delle  api,  è  vietato  eseguire  qualsiasi
trattamento alle  piante legnose  ed  erbacee  che  possa  essere
dannoso alle  api dall'inizio  della fioritura fino alla completa
caduta dei  petali. La  Giunta regionale  pubblica e  diffonde le
norme disciplinari per i trattamenti.

Il controllo  sull'osservanza delle  disposizioni di cui al comma
precedente è  affidato  all'Amministrazione  comunale  che  può
avvalersi    degli     agenti    dipendenti    dalle    pubbliche
amministrazioni.

Ai trasgressori  del divieto  di cui al primo comma si applica da
parte del  Sindaco la  sanzione amministrativa  da L. 50.000 a L.
300.000, con le norme di cui alla L. 24 Dicembre 1975, n. 706.

ARTICOLO 11

La Regione riconosce le Associazioni degli Apicoltori che abbiano
i requisiti stabiliti dal Regolamento CEE N. 1360/78, dalla Legge
Nazionale 20  ottobre 1978,  n. 674  e dalla  Legge regionale  di
recepimento.

ARTICOLO 12

L'apicoltura  è   materia   di   formazione   professionale   in
agricoltura nell'ambito dei programmi didattici regionali attuati
a norma della legislazione vigente.

ARTICOLO 13

Salvo quanto  disposto nell'art.  10 le  trasgressioni alle norme
della  presente  legge  sono  accertate  dalle  Unità  Sanitarie
Locali;   le sanzioni  sono applicate dal Presidente della Giunta
regionale,  cui  deve  essere  inviato  senza  ritardo  rapporto,
osservandosi per  quanto non  previsto dalla  presente legge,  le
norme di cui alla L. 24 dicembre 1975, n. 706.

I proventi  delle sanzioni confluiscono nelle casse dell'ente che
ha applicata la sanzione.

ARTICOLO 14

Sino alla  costituzione delle unità Sanitarie Locali le funzioni
attribuite a  queste dalla  presente legge  sono  esercitate  dai
Consorzi Socio - Sanitari.

ARTICOLO 15

I consorzi  apistici, istituiti  a norma  del RDL  23-10-1925  n.
2079, convertito in legge 18-3-1926 n. 562, sono soppressi.

La Giunta regionale nomina un commissario straordinario, che può
essere scelto tra gli apicoltori consorziati, per la liquidazione
delle attività di ciascun consorzio.

Cessano di  avere applicazione  tutte  le  norme  in  materia  di
apicoltura in  contrasto  con  quelle  contenute  nella  presente
legge.

ARTICOLO 16

Per gli  interventi  in  applicazione  della  presente  legge  è
autorizzata, per  l'anno 1979,  la spesa  di lire  30.000.000 che
grava sul  cap. 49800  del bilancio  del corrente  esercizio  che
presenta la  necessaria disponibilità  dopo la variazione di cui
al successivo articolo.

Per gli  anni successivi la spesa sarà determinata dalle singole
leggi di bilancio.

ARTICOLO 17

Agli stati  di previsione  di competenza  e di  cassa della parte
spesa del  bilancio 1979  sono apportate, per analogo importo, le
seguenti variazioni.

In diminuzione:

Cap. 64800:
   Fondo di riserva per spese impreviste            L. 15.000.000

La dizione  del cap. 49800 sopra indicata sostituisce quella già
contenuta nel bilancio 1979.

In aumento:

Cap. 49800:
   Interventi per  l'incremento  e  la  tutela
   dell'apicoltura (LR n. del )                     L. 15.000.000

La dizione  del cap. 49800 sopra indicata sostituisce quella già
contenuta nel bilancio 1979.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 15 giugno 1979.

La presente  legge è  stata approvata dal Consiglio Regionale il
8-5-1979 ed  è stata vistata dal Commissario del Governo il 9-6-
1979.



ZOOTECNIA
ORGANI

