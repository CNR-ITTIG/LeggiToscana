Ordinamento dei porti e degli approdi turistici della Toscana.

Il Consiglio Regionale ha approvato il 3-7-1979
Il Commissario del Governo ha apposto il visto il 6-8-1979
Il Presidente  della Giunta  Regionale promulga la seguente legge
regionale:

ARTICOLO 1

La Regione  Toscana allo  scopo di  promuovere  ed  integrare  lo
sviluppo socio  economico del  territorio,  in  conformità  agli
indirizzi della  programmazione stabiliti  dal Piano regionale di
sviluppo e dal quadro territoriale di riferimento ed in relazione
alle particolari  esigenze  della  nautica  da  diporto  e  delle
attività produttive  e  del  turismo,  predispone  un  piano  di
coordinamento per  la realizzazione,  la  ristrutturazione  e  la
riqualificazione dei  porti e  degli approdi turistici, marittimi
fluviali e lacuali di interesse regionale e locale.

ARTICOLO 2

Il piano  regionale di  coordinamento contiene l'elencazione e la
localizzazione dei porti e degli approdi turistici, esistenti, da
ristrutturare e  da costruire,  nel periodo  di validità fissato
dal piano stesso.

Il piano  indica altresì  le destinazioni ed i ruoli dei singoli
porti ed  approdi avendo  riguardo alla loro capacità ricettiva,
di sviluppo,  ed alle  loro caratteristiche, con riferimento alla
classificazione di cui al successivo articolo.

Con il  piano sono  stabilite le  direttive relative  ai tipi  di
opere, di  attrezzature e  di servizi  da realizzare  nei porti e
negli approdi.

Il piano  regionale di  coordinamento si  attua attraverso  piani
regolatori per  ognuno dei  porti turistici e progetti di massima
per i singoli approdi.

I piani  regolatori dei  porti ed  i progetti  di  massima  degli
approdi sono approvati ai sensi dei successivi articoli.

Non possono  essere realizzati porti od approdi turistici che non
siano inseriti nel piano di cui all'articolo 1.

La realizzazione  delle opere  è comunque soggetta alle norme di
cui alla legge 28-1-77 n. 10.

ARTICOLO 3

Sono da  classificare come porti turistici ai fini della presente
legge, quelli  dotati di  attrezzature e di impianti destinati in
via  permanente  alla  manutenzione,  alaggio  e  rimessaggio  di
imbarcazioni da  diporto, nonchè delle infrastrutture necessarie
e complementari al soddisfacimento delle esigenze degli utenti.

Sono da  classificare come approdi turistici quelli costituiti da
opere ed impianti idonei alla ricettività dei natanti da diporto
e sprovvisti  parzialmente o  totalmente delle  infrastrutture di
cui al comma precedente.

Tali criteri  di  classificazione  si  applicheranno  anche  alle
sezioni di  porti commerciali  marittimi,  specializzate  per  il
turismo.

ARTICOLO 4

I porti  e gli  approdi turistici  costituiti sui  beni demaniali
dello Stato e della Regione sono soggetti alla normativa vigente.

Restano ferme  le competenze  statali in  ordine alla navigazione
marittima, alla sicurezza nazionale, alla polizia doganale.

I  predetti   beni  sono,   pertanto,  assoggettati   al   regime
concessorio previsto dalle apposite norme vigenti.

ARTICOLO 5

Al fine  di acquisire  gli elementi  per la  formazione del piano
regionale di  coordinamento i  comuni singoli o associati possono
trasmettere alla Giunta regionale, entro sei mesi dall'entrata in
vigore della presente legge, proposte per la costruzione di porti
e approdi  turistici per  la ristrutturazione di quelli esistenti
indicando,  altresì,   l'esigenza  di  eventuali  varianti  allo
strumento urbanistico che consentono la loro localizzazione.

Per la  formulazione delle proposte di cui al comma precedente, i
Comuni singoli o associati si avvalgono del contributo degli enti
interessati e  delle formazioni economiche e sociali presenti nel
territorio.

ARTICOLO 6

Il  piano  regionale  di  coordinamento  di  cui  all'art.  1  è
approvato dal Consiglio regionale su proposta della Giunta.

La Giunta  regionale,  sentite  le  rappresentanze  regionali  di
comuni, province e comunità montane, delle formazioni economiche
e sociali,  nonchè la  commissione Tecnica amministrativa di cui
all'art. 4  della LR 3-7-72 n. 17, a sezioni riunite ed integrata
con il  componente della  Giunta stessa  incaricato del  settore,
formula la proposta di cui al comma precedente.

ARTICOLO 7

I piani  regolatori dei  porti turistici ed i progetti di massima
degli  approdi   turistici,  che   saranno  adottati  dai  comuni
interessati,  debbono   essere  corredati  da  una  relazione  di
previsione di  massima delle  spese occorrenti per l'acquisizione
delle aree,  per la  realizzazione delle  opere, ivi compresi gli
impianti e  le attrezzature necessarie per l'attuazione dei piani
e progetti stessi, nonchè di una dettagliata relazione geologica
dell'area  interessata  e  di  uno  studio  sull'andamento  delle
correnti marine interessanti il paraggio.

I suddetti  piani regolatori  e i  progetti di massima redatti in
conformità del  comma precedente,  sono approvati  dalla  Giunta
regionale, sentita  la CRTA  nella composizione di cui all'art. 5
ed  alla   loro  realizzazione   si  provvede   tramite  progetti
esecutivi.

ARTICOLO 8

I piani  regolatori dei  porti ed  i progetti  di  massima  degli
approdi saranno  redatti  dai  comuni  in  conformità  al  piano
regionale di coordinamento.

I richiedenti  la concessione  dei beni  di cui all'art. 4, siano
essi soggetti  pubblici o privati, ferme le norme di cui all'art.
37,  comma   1  codnav,  dovranno  effettuare  la  progettazione,
realizzazione   e   gestione   delle   opere   e   dei   servizi,
rispettivamente da  eseguirsi o  da espletarsi sui beni domandati
in concessione,  in conformità  dei piani regolatori dei porti o
dei progetti  di massima  degli approdi  approvati  dalla  Giunta
regionale ai sensi dell'art. 7, comma 2 e dalle norme di gestione
che devono essere fissate dagli organi competenti.

I  Comuni,  qualora  divengano  concessionari  dei  beni  di  cui
all'art. 4  e realizzino  le opere  relative ai  porti e  approdi
turistici,  possono,   previa  autorizzazione   ai  sensi   della
normativa vigente, affidare la gestione dei porti e degli approdi
turistici a  privati sulla base di convenzione tipo approvata dal
consiglio regionale.

ARTICOLO 9

La Regione,  ai fini  della realizzazione,  ristrutturazione  dei
porti  e   degli  approdi  turistici  può  concedere  contributi
finanziari a  favore degli  enti locali  interessati, che, per il
biennio 79-80,  potranno essere  concessi in  conto capitale fino
alla misura  massima  del  70%  della  spesa  necessaria  per  la
realizzazione di  tali opere,  e per gli anni successivi, saranno
erogati tramite la istituzione di un fondo di rotazione, previsto
in successiva legge regionale.

Qualora gli  enti locali  interessati non  siano in  grado di far
fronte alla  differenza fra la spesa riconosciuta ammissibile per
dette opere  ed il  contributo di  cui  al  comma  precedente  la
Regione può  concedere il  finanziamento  per  l'intero  importo
della spesa, salvo recupero del 30% a carico degli enti stessi.

ARTICOLO 10

Il Consiglio  regionale, sulla  base degli  stanziamenti previsti
nella legge  regionale di  bilancio, approva,  su proposta  della
Giunta regionale,  il  programma  di  finanziamento,  di  cui  al
precedente articolo.

La suddetta  proposta viene  formulata previa consultazione degli
enti locali  interessati, nonchè  delle formazioni  economiche e
sociali presenti sul territorio.

ARTICOLO 11

La erogazione  dei contributi  in conto  capitale per  il periodo
1979-80,  verrà  disposta  dalla  Giunta  regionale  sulla  base
dell'avvenuta  approvazione   da  parte  degli  interessati,  del
progetto esecutivo  relativo alle opere previste nel programma di
cui all'articolo  precedente e,  per la  parte  di  finanziamento
eccedente  la  misura  del  70%,  subordinatamente  alla  formale
assunzione dell'onere di rimborso da parte degli enti stessi.

ARTICOLO 12

Alla spesa  di attuazione  degli interventi  di cui alla presente
legge, prevista  in L.  300.000.000 per  l'anno  1979,  è  fatto
fronte con  le disponibilità  di cui  al Cap. 57100 del bilancio
del corrente  esercizio che  viene modificato, nella descrizione,
come segue:  "Fondo per  interventi  straordinari  nei  porti  di
competenza della Regione, compresi i porti e approdi turistici".

La spesa  per gli  anni successivi sarà determinata con la legge
di bilancio.

ARTICOLO 13

Fino all'entrata  in vigore  del piano di coordinamento dei porti
ed   approdi    turistici   la    costruzione,   ristrutturazione
riqualificazione  di   tali  porti   ed  approdi,  anche  se  non
comportante  oneri  a  carico  della  Regione  o  di  altri  enti
pubblici, potrà  aver luogo, esclusivamente, previa approvazione
da parte  del Consiglio  regionale, nel  rispetto della procedura
prevista dall'art. 5 della presente legge.

La  presente   legge  regionale   è  pubblicata  sul  Bollettino
Ufficiale della  Regione. E'  fatto obbligo  a chiunque spetti di
osservarla e farla osservare come legge della Regione Toscana.

Firenze, 9 agosto 1979.

La presente  legge è  stata approvata dal Consiglio Regionale il
3-7-1979 ed  è stata vistata dal Commissario del Governo il 6-8-
1979.



TRASPORTI
TURISMO

