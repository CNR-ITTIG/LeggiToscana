Regolamento di  attuazione dell'articolo  1 comma  1 della  legge
regionale 3  aprile 2006, n. 13 (Trattamento dei dati sensibili e
giudiziari da  parte della  Regione Toscana,  aziende  sanitarie,
enti,  aziende  e  agenzie  regionali  e  soggetti  pubblici  nei
confronti dei  quali la  Regione esercita  poteri di  indirizzo e
controllo).



IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visto l'articolo 42, comma 2, dello Statuto;

Vista  la  legge  regionale  n.  13  del  29  marzo  2006  ed  in
particolare l'art. 1, comma 1, che prevede che il trattamento dei
dati sensibili  e giudiziari  da  parte  della  Regione  Toscana,
aziende sanitarie,  enti, aziende  e agenzie regionali e soggetti
pubblici nei  confronti dei  quali la  Regione esercita poteri di
indirizzo  e   controllo,  sia   disciplinato   con   regolamento
regionale, nel  rispetto dei  principi di  cui  all'art.  22  del
decreto legislativo  30 giugno 2003, n. 196 (Codice in materia di
protezione dei dati personali);

Vista la  preliminare decisione  n. 5  del 2 maggio 2006 adottata
previa  acquisizione   dei  pareri  del  Comitato  tecnico  della
programmazione, delle competenti strutture di cui all'articolo 29
della legge regionale n. 44/2003;

Acquisito il  parere favorevole  con osservazioni  espresso dalla
competente commissione  consiliare nella  seduta  dell'11  maggio
2006;

Ritenuto di accogliere parzialmente le suddette osservazioni;

Vista la  deliberazione della  Giunta regionale  n.  347  del  15
maggio  2006   che   approva   il   regolamento   di   attuazione
dell'articolo 1  comma 1  della legge regionale 3 aprile 2006, n.
13 (Trattamento  dei dati  sensibili e  giudiziari da parte della
Regione Toscana,  aziende  sanitarie,  enti,  aziende  e  agenzie
regionali e  soggetti pubblici nei confronti dei quali la Regione
esercita poteri di indirizzo e controllo);

EMANA
il seguente Regolamento:

ARTICOLO 1
(Oggetto)

1. Il  presente regolamento  identifica  i  tipi  di  dati  e  le
operazioni eseguibili  da parte  della  Giunta  Regionale,  delle
aziende sanitarie  della Regione  Toscana, degli  enti,  aziende,
agenzie regionali  e degli  altri enti  per i  quali  la  Regione
esercita poteri di indirizzo e controllo, nello svolgimento delle
loro funzioni istituzionali.

2. Per  gli enti  per i  quali i  poteri di indirizzo e controllo
sono esercitati  dalla Regione  Toscana congiuntamente  con altre
Regioni, il  presente regolamento  si  applica  salvo  successiva
diversa intesa con le Regioni interessate.

3. I  trattamenti di  cui ai  commi 1  e 2 si riferiscono ai dati
sensibili e  giudiziari e  sono effettuati  per il  perseguimento
delle rilevanti  finalità di  interesse pubblico  individuate da
espressa disposizione  di legge,  ove non  siano legislativamente
specificati i tipi di dati e le operazioni eseguibili, secondo il
disposto degli articoli 20 e 21 del decreto legislativo 30 giugno
2003,  n.   196  (Codice   in  materia  di  protezione  dei  dati
personali).

ARTICOLO 2
(Disposizioni generali)

1. Ai  fini del  presente regolamento si applicano le definizioni
contenute nell'articolo 4 del D.Lgs.  196/2003.

2. Il  trattamento dei  dati avviene  nel rispetto  dei diritti e
delle  libertà  fondamentali  dell'interessato  ed  è  compiuto
quando, per lo svolgimento delle finalità di interesse pubblico,
non è  possibile il  trattamento dei dati anonimi oppure di dati
personali non sensibili o giudiziari.

ARTICOLO 3
(Tipi di dati e di operazioni eseguibili)

1. I  dati sensibili  e giudiziari  oggetto  di  trattamento,  le
finalità di interesse pubblico perseguite, nonché le operazioni
eseguibili sono  individuati, per  i  soggetti  titolari  di  cui
all'articolo  1,    nelle  schede  contenute  negli  allegati  al
presente regolamento, di seguito elencati:

a) ALLEGATO  A (Schede  da A1  a A35  ) Regione  Toscana - Giunta
   regionale; enti,  aziende e agenzie regionali, enti vigilati e
   controllati dalla Regione Toscana:
    1. Giunta regionale;
    2.  Agenzia   regionale per  la protezione  ambientale  della
      Toscana - ARPAT;
    3. Agenzia regionale di sanità - ARS;
    4.  Centro per lo studio e la prevenzione oncologica - CSPO -
      Istituto scientifico della Regione Toscana;
    5. Ente per i servizi tecnico amministrativi Area Centro;
    6. Ente per i servizi tecnico amministrativi Area Nord Ovest;
    7. Ente  per i servizi tecnico amministrativi Area Sud Est;
    8.  Istituto   Zooprofilattico   sperimentale  regioni  Lazio
      Toscana;
    9.  Agenzia   regionale    toscana    per  le  erogazioni  in
      agricoltura - ARTEA;
   10. Agenzia  regionale  per lo  sviluppo  e  l'innovazione nel
      settore agricolo forestale - ARSIA;
   11. Agenzia di promozione economica della Toscana - APET;
   12. Azienda    regionale    per    il    diritto  allo  studio
      universitario di Firenze;
   13. Azienda    regionale    per    il    diritto  allo  studio
      universitario di Pisa;
   14. Azienda    regionale    per    il    diritto  allo  studio
      universitario di Siena;
   15. Istituto  regionale per  la programmazione economica della
      Toscana - IRPET;
   16. Istituto degli Innocenti di Firenze;
   17. Autorità di bacino di rilievo regionale;
   18. Autorità di bacino di rilievo interregionale;
   19. Consorzi di bonifica interregionali;
   20. Enti parco regionali;
   21. IPAB.

b) ALLEGATO B (schede da B1 a B41):
   1. Aziende Unità Sanitarie Locali;
   2. Aziende ospedaliere;
   3. Istituti di Ricerca e Cura a Carattere Scientifico;
   4. Aziende  universitarie di  qualsiasi tipo e natura operanti
      nell'ambito del Servizio Sanitario Nazionale.

ARTICOLO 4
(Entrata in vigore)

1. Il presente regolamento entra in vigore lo stesso giorno della
sua pubblicazione sul Bollettino Ufficiale della Regione.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

MARTINI

Firenze, 16 maggio 2006

ALLEGATI A e B

(Si omette la pubblicazione degli allegati)


ATTIVITÀ ISTITUZIONALI

