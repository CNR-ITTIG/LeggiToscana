Norme in  materia di requisiti igienico-sanitari delle piscine ad
uso natatorio.

Il Consiglio Regionale ha approvato il 28.02.2006
Il Presidente  della Giunta  Regionale promulga la seguente legge
regionale:

CAPO I
Disposizioni generali

ARTICOLO 1
(Definizione)

1.  Si   definisce  piscina   un  complesso   attrezzato  per  la
balneazione che  comporti  la  presenza  di  uno  o  più  bacini
artificiali utilizzati  per  attività  ricreative,  formative  e
sportive.

2. La presente legge non si applica alle piscine destinate ad usi
speciali collocate  all'interno di  una  struttura  di  cura,  di
riabilitazione,  di  estetica,  termale,  la  cui  disciplina  è
definita da una normativa specifica.

ARTICOLO 2
(Finalità)

1. La  Regione Toscana  intende  contribuire  alla  tutela  della
salute ed  alla sicurezza  dei bagnanti  e del  personale addetto
alla  gestione  delle  piscine  ad  uso  natatorio,  mediante  la
definizione dei  requisiti per  la costruzione  delle stesse,  le
indicazioni  per   la  loro  manutenzione  e  per  le  specifiche
attività di vigilanza.

ARTICOLO 3
(Classificazione delle piscine)

1. Le  piscine, in  base alla  loro destinazione,  si distinguono
nelle seguenti categorie:

a) piscine,  di  proprietà  pubblica  o  privata,  destinate  ad
   un'utenza pubblica, a loro volta si distinguono in:

   1) piscine pubbliche, private aperte al pubblico;
   2) piscine  private ad uso collettivo: sono quelle inserite in
      strutture adibite,  in via  principale, ad  altre attività
      ricettive come alberghi, campeggi, strutture agrituristiche
      e simili,  nonché quelle  al  servizio  di  collettività,
      palestre o  simili, accessibili  ai soli  ospiti,  clienti,
      soci della struttura stessa;
   3) impianti finalizzati al gioco acquatico.
   
b) piscine  facenti parte di condomini e destinate esclusivamente
   all'uso privato degli aventi titolo e dei loro ospiti ai sensi
   degli articoli 1117 e seguenti del codice civile.

2. Ai  fini igienico-sanitari,  le piscine,  oltre che in base al
criterio della  destinazione di cui al comma 1, si distinguono in
base alle caratteristiche strutturali, ambientali ed in base alla
loro utilizzazione come previsto nel regolamento regionale di cui
all'articolo 5.

ARTICOLO 4
(Definizione degli elementi funzionali del complesso piscina)

1. Nel complesso piscina possono individuarsi i seguenti elementi
funzionali,  la  cui  presenza  e  le  cui  caratteristiche  sono
definite dal  regolamento regionale  di cui  all'articolo  5,  in
relazione alle diverse categorie e tipologie di piscine e tipi di
vasca:

a) sezione pubblico;
b) sezione vasche, natatorie e di balneazione;
c) sezione servizi;
d) sezione impianti tecnici;
e) sezione attività ausiliarie.

2. Le  sezioni di  cui al comma 1, lettere a), b), c), e), devono
essere  rese   accessibili   ai   sensi   delle   vigenti   norme
sull'abbattimento delle barriere architettoniche.

ARTICOLO 5
(Regolamento regionale)

1. Al  fine di assicurare le esigenze unitarie, la Regione emana,
nel rispetto  delle norme  tecniche previste  dalla  legislazione
comunitaria e  statale, entro centottanta giorni dalla entrata in
vigore della presente legge, un regolamento che definisce:

a) i    requisiti  strutturali,  gestionali,  tecnici,  igienico-
   ambientali  dell'impianto   di  piscine,   ivi   compresa   la
   specificazione del limite massimo degli utenti ammissibili;
b) i  requisiti fisici,  chimico-fisici, chimici e microbiologici
   delle acque di vasca;
c) le  modalità di  esercizio dell'attività  di vigilanza  ed i
   controlli;
d) la  documentazione necessaria ai fini dei controlli interni di
   cui all'articolo 16;
e) le deroghe ai sensi dell'articolo 9, comma 5;
f) le deroghe ai sensi dell'articolo 19, comma 3.

ARTICOLO 6
(Regolamento comunale)

1. I  comuni provvedono, entro centottanta giorni dall'entrata in
vigore del  regolamento  regionale  di  cui  all'articolo  5,  ad
adeguare  i   propri  regolamenti   alla  presente  legge  ed  al
regolamento regionale.

CAPO II
Piscine pubbliche,  private aperte  al pubblico  o private ad uso
collettivo

ARTICOLO 7
(Campo di applicazione)

1. Le  disposizioni contenute  nel  presente  capo  si  applicano
esclusivamente alle  piscine di  cui  all'articolo  3,  comma  1,
lettera a),  e  contengono  i  criteri  per  la  gestione  ed  il
controllo  ai   fini  della  tutela  igienico-sanitaria  e  della
sicurezza.

ARTICOLO 8
(Caratteristiche generali delle piscine)

1.  I   requisiti   igienico-ambientali   si   riferiscono   alle
caratteristiche delle  acque utilizzate nell'impianto di piscina,
alle   condizioni    termo-igrometriche   e    di   ventilazione,
illuminotecniche  ed   acustiche,  secondo  quanto  disposto  nel
regolamento regionale di cui all'articolo 5.

2. L'approvvigionamento  idrico per  l'alimentazione delle vasche
è assicurato  attraverso un  acquedotto  pubblico  o  attraverso
altre fonti  qualitativamente rispondenti  ai  requisiti  di  cui
all'articolo 9.

3. Il fabbisogno idrico è quantificato in rapporto alla densità
dei  bagnanti   e  definito  dal  regolamento  regionale  di  cui
all'articolo 5.

4. L'ampiezza dell'area totale di insediamento delle piscine deve
risultare proporzionata alla superficie complessiva delle vasche,
secondo  quanto   stabilito  nel  regolamento  regionale  di  cui
all'articolo 5.

5. L'area  di insediamento  dell'impianto piscina deve consentire
l'accessibilità ai  mezzi  di  servizio  e  di  soccorso  ed  ai
disabili di  cui alla legge 5 febbraio 1992, n. 104 (Legge-quadro
per  l'assistenza,  l'integrazione  sociale  e  i  diritti  delle
persone handicappate).

ARTICOLO 9
(Requisiti igienico-sanitari dell'acqua)

1. Gli impianti di cui alla presente legge sono quelli alimentati
con acqua dolce, superficiale o sotterranea.

2. Sono  ricompresi tra  gli impianti  di cui alla presente legge
quelli alimentati con acqua marina.

3. Le acque utilizzate nell'impianto di piscina sono classificate
nel modo seguente:

a) acqua  di approvvigionamento,  utilizzata per  l'alimentazione
   delle vasche,  riempimento e  reintegro, e  destinata agli usi
   igienico-sanitari;
b) acqua  di immissione  in vasca,  costituita sia  dall'acqua di
   ricircolo che  da quella  di reintegro opportunamente trattate
   per assicurare i necessari requisiti;
c) acqua  contenuta in  vasca presente  nel bacino  natatorio e a
   diretto contatto con i bagnanti.

4. L'acqua di approvvigionamento ha caratteristiche conformi alla
legislazione  vigente   concernente  la   qualità  delle   acque
destinate  al  consumo  umano,  relativamente  ai  valori  per  i
parametri chimici  e microbiologici di cui al decreto legislativo
2 febbraio  2001, n.  31  (Attuazione  della  direttiva  98/83/CE
relativa alla qualità delle acque destinate al consumo umano), e
precisati nel regolamento regionale di cui all'articolo 5.

5. L'Azienda  unità sanitaria locale può consentire per l'acqua
di approvvigionamento  una deroga  ai parametri chimici di cui al
comma 4,  nei casi,  per il  tempo e per i parametri indicati nel
regolamento regionale di cui all'articolo 5.

6. L'acqua  di approvvigionamento  non  proveniente  da  pubblico
acquedotto  è  sottoposta  a  controlli  di  conformità  per  i
parametri tossici  e  microbiologici  di  cui  al  comma  4,  con
frequenza almeno semestrale.

7. La  vasca della  piscina è  completamente svuotata,  anche al
fine di  consentire una  adeguata pulizia  e sanificazione  delle
superfici  della  vasca  medesima,  almeno  una  volta  l'anno  e
comunque ad ogni inizio di apertura stagionale.

8. La  Regione favorisce  l'adozione di  sistemi a  basso impatto
ambientale nella gestione delle piscine; il regolamento regionale
di cui  all'articolo  5  definisce  le  caratteristiche  di  tali
impianti e le forme di incentivazione.

ARTICOLO 10
(Regolamento interno della piscina)

1. All'ingresso  dell'impianto è esposto in maniera ben visibile
ai frequentatori  il regolamento  della piscina  nel quale devono
essere  disciplinate  la  capienza  massima  dell'impianto  e  le
modalità di  accesso alle  vasche, sulla base delle disposizioni
contenute nella presente legge e nel regolamento regionale di cui
all'articolo 5.

ARTICOLO 11
(Responsabile della piscina)

1. Al  fine di  garantire l'igiene, la sicurezza degli impianti e
dei bagnanti  e  la  funzionalità  delle  piscine,  il  titolare
dell'impianto individua  il  responsabile  della  piscina  ovvero
dichiara formalmente di assumerne personalmente le funzioni.

2. Il responsabile della piscina:
a) assicura  il corretto  funzionamento della  struttura sotto il
   profilo gestionale, tecnologico e organizzativo;
b) assicura   il    rispetto  dei  requisiti  igienico-ambientali
   dell'impianto, nonché  dei requisiti  fisici, chimico-fisici,
   chimici e  microbiologici delle  acque di  vasca previsti  nel
   regolamento regionale di cui all'articolo 5;
c) assicura    la    corretta    esecuzione  delle  procedure  di
   autocontrollo previste all'articolo 16;
d) assicura  che siano  eseguite  in  tutti  gli  ambienti  della
   piscina una  quotidiana pulizia ed una periodica disinfezione,
   con l'allontanamento  di ogni  rifiuto, secondo  le  modalità
   riportate nel  regolamento regionale  di cui  all'articolo 5 e
   nelle procedure di autocontrollo.

ARTICOLO 12
(Dotazione del personale)

1. Al  fine di  garantire l'igiene, la sicurezza degli impianti e
dei bagnanti e la funzionalità della piscina sono individuati:

a) l'assistente ai bagnanti;
b) l'addetto agli impianti tecnologici.

2. L'assistente  ai bagnanti è una persona abilitata al servizio
di salvataggio  e di  primo soccorso  dalla sezione di salvamento
della Federazione  italiana nuoto  ovvero munita  di brevetto  di
idoneità  per  i  salvataggi  in  mare  rilasciato  da  società
autorizzata dal Ministero delle infrastrutture e dei trasporti.

3. L'assistente  ai bagnanti vigila ai fini della sicurezza sulle
attività che  si svolgono  in vasca  e negli  spazi  perimetrali
intorno alla vasca.

4. La  presenza di assistenti ai bagnanti a bordo vasca in numero
proporzionato al  numero e alle caratteristiche delle vasche e al
numero dei  bagnanti, secondo  quanto stabilito  dal  regolamento
regionale di  cui all'articolo  5, deve essere assicurata in modo
continuativo  durante   tutto  l'orario  di  funzionamento  della
piscina.

5. Per  le piscine  private ad uso collettivo di cui all'articolo
3, comma 1, lettera a), numero 2), a disposizione esclusiva degli
ospiti  della   struttura,  non   è  obbligatoria   la  presenza
dell'assistente ai bagnanti.

6. Per  le piscine  ad uso  collettivo di cui al comma 5, ove non
sia  prevista   la  presenza   dell'assistente  ai  bagnanti,  il
responsabile della piscina informa adeguatamente gli utenti circa
l'assenza dell'assistenza  ai bagnanti  ed attrezza  l'area della
piscina di  adeguate  protezioni  nel  rispetto  del  divieto  di
accesso  incontrollato   nei  confronti   dei  minori   di   anni
quattordici al fine di salvaguardarne l'incolumità.

7. L'addetto agli impianti tecnologici ha il compito di garantire
il corretto funzionamento degli impianti.

ARTICOLO 13
(Autorizzazione)

1.  Il   titolare  della   piscina  presenta   la  richiesta   di
autorizzazione all'esercizio  dell'impianto al  comune in  cui ha
sede l'impianto  per le  piscine pubbliche,  le  piscine  private
aperte al  pubblico e gli impianti finalizzati al gioco acquatico
di cui all'articolo 3, comma 1, lettera a), numeri 1) e 3).

2. Il  comune, previa  acquisizione del  parere dell'azienda  USL
competente che  verifica la  conformità dell'impianto con quanto
previsto  dalla   legge  e   dal  regolamento  regionale  di  cui
all'articolo  5,   rilascia  l'autorizzazione  con  provvedimento
comunicato al  richiedente nel  termine indicato  nel regolamento
comunale di  cui all'articolo  6, e  comunque non  oltre  novanta
giorni dalla richiesta di autorizzazione.

3. Entro  lo stesso  termine di  cui al  comma 2,  è  comunicato
l'eventuale diniego della autorizzazione.

4. Il  comune comunica tempestivamente all'azienda USL competente
tutti i  dati relativi  alle autorizzazioni  emesse,  indicandone
eventuali deroghe,  al fine di consentire il regolare svolgimento
dell'attività di vigilanza.

ARTICOLO 14
(Dichiarazione di inizio di attività)

1. Per  le piscine  private ad uso collettivo di cui all'articolo
3, comma 1, lettera a), numero 2), il titolare presenta al comune
ove ha  sede l'impianto  una dichiarazione di inizio di attività
(DIA), corredata  dai documenti  che  attestano  il  rispetto  di
quanto previsto  dalla legge  e dal  regolamento regionale di cui
all'articolo  5,   almeno  trenta   giorni  prima   dell'apertura
dell'impianto.

2. Il  comune esercita,  avvalendosi dell'azienda USL competente,
una verifica  del rispetto  delle  disposizioni  di  legge  e  di
regolamento, entro  sessanta giorni  dalla data  di presentazione
della DIA.

3. Qualora  dalla verifica  di cui  al comma  2 o  dai  controlli
esterni operati  dall'azienda USL  siano  evidenziate  violazioni
delle disposizioni  di legge  e di regolamento, il comune dispone
la sospensione o la cessazione dell'attività dell'impianto.

4. Il  comune comunica  immediatamente all'azienda USL competente
tutti i dati relativi alle DIA ricevute, al fine di consentire il
regolare svolgimento dell'attività di vigilanza.

ARTICOLO 15
(Controlli)

1. I  controlli per  la verifica  del corretto  funzionamento del
complesso sono distinti in controlli interni, eseguiti a cura del
responsabile della  piscina, e  controlli esterni,  di competenza
dell'azienda USL.

ARTICOLO 16
(Controlli interni)

1.  Il   responsabile  della   piscina  garantisce   la  corretta
conduzione sotto  il  profilo  igienico-sanitario  di  tutti  gli
elementi funzionali  del complesso  che concorrono alla sicurezza
della piscina.

2. I  controlli  interni  sono  eseguiti  secondo  protocolli  di
gestione e  di autocontrollo;  a tal  fine, il responsabile della
piscina redige  un documento di valutazione del rischio in cui è
considerata ogni  fase che  può rivelarsi critica nella gestione
dell'attività,  nel   rispetto  degli   elementi  indicati   nel
regolamento regionale di cui all'articolo 5.

3. Il  responsabile della  piscina tiene  altresì a disposizione
dell'autorità  incaricata   del  controllo  ulteriori  documenti
indicati nel regolamento regionale di cui all'articolo 5.

4. Il  responsabile della piscina garantisce che siano applicate,
mantenute e  aggiornate le  procedure previste  nel documento  di
valutazione del rischio di cui al comma 2.

5.  La   documentazione  relativa  ai  controlli  effettuati  dal
responsabile è a disposizione dell'azienda USL per un periodo di
due anni.

6. Qualora  il responsabile,  in  seguito  al  controllo  interno
effettuato, riscontri  valori dei  parametri igienico-sanitari al
di fuori dei limiti previsti dal piano di autocontrollo, provvede
alla soluzione  del problema  ed al  ripristino delle  condizioni
ottimali, dandone  tempestiva comunicazione alla azienda USL, nel
caso in cui sia necessario sospendere la balneazione.

ARTICOLO 17
(Controlli esterni)

1. I  controlli sono  effettuati dall'azienda USL, secondo quanto
stabilito nel  regolamento regionale di cui all'articolo 5, sulla
base di  appositi  piani  di  controllo  e  vigilanza  e  secondo
modalità e  frequenza che  tengano conto  della tipologia  degli
impianti e delle situazioni locali.

2. L'azienda  USL competente,  qualora accerti  che nella piscina
sono venuti  meno i requisiti indicati nella presente legge e nel
regolamento regionale  di  cui  all'articolo  5,  dispone,  anche
attraverso prescrizioni  dirette, che  siano  poste  in  atto  le
opportune verifiche  e adottati  i necessari provvedimenti per il
ripristino di detti requisiti.

3.  In   caso  di   inadempienza,  nei   termini  fissati,   alle
prescrizioni  formulate   ai  sensi   del  comma  2,  e  comunque
ogniqualvolta vi  siano condizioni di rischio per la salute degli
utenti, l'azienda  USL può disporre, anche in via temporanea, la
chiusura  dell'impianto,   dandone  immediata   comunicazione  al
comune.

ARTICOLO 18
(Sanzioni)

1. I  titolari delle  piscine di  cui all'articolo  3,  comma  1,
lettera a),  che esercitano l'attività senza l'autorizzazione di
cui all'articolo  13, o  senza  la  dichiarazione  di  inizio  di
attività di  cui all'articolo  14, sono  puniti con  la sanzione
amministrativa del  pagamento di  una somma da euro 500,00 a euro
6.000,00.   La    sanzione    comporta    l'immediata    chiusura
dell'impianto.

2. I  responsabili delle  piscine di cui all'articolo 3, comma 1,
lettera a),  prive della documentazione relativa al funzionamento
e all'autocontrollo  di cui  all'articolo 16,  commi 2  e 3, sono
puniti con  la sanzione amministrativa del pagamento di una somma
da euro  500,00 a euro 3.000,00. La sanzione comporta l'immediata
chiusura dell'impianto.

3. I  responsabili delle  piscine di cui all'articolo 3, comma 1,
lettera a),  prive dei requisiti strutturali, gestionali, tecnici
e  igienico-ambientali   dell'impianto   piscina   indicati   nel
regolamento regionale  di cui  all'articolo 5, sono puniti con la
sanzione amministrativa del pagamento di una somma da euro 500,00
a euro 3.000,00.

4. I  responsabili delle  piscine di cui all'articolo 3, comma 1,
lettera a), prive dei requisiti fisici, chimico-fisici, chimici e
microbiologici delle  acque di  vasca  indicati  nel  regolamento
regionale di  cui all'articolo  5, sono  puniti con  la  sanzione
amministrativa del  pagamento di  una somma da euro 500,00 a euro
3.000,00, nel  caso in  cui non  si adempia  nei termini indicati
alle prescrizioni impartite dall'azienda USL.

5. I  responsabili delle  piscine di cui all'articolo 3, comma 1,
lettera a), prive del personale di assistenza ai bagnanti durante
l'orario di  apertura ai  sensi dell'articolo  12, comma  4, sono
puniti con  la sanzione amministrativa del pagamento di una somma
da euro 500,00 a euro 3.000,00; tale sanzione non si applica alle
piscine di  cui all'articolo  3, comma  1, lettera a), numero 2),
nel caso  in cui  non sia prevista la presenza dell'assistente ai
bagnanti.

6. I  responsabili delle  piscine di cui all'articolo 3, comma 1,
lettera a),  sono  puniti  con  la  sanzione  amministrativa  del
pagamento al  comune in  cui ha  sede l'impianto  di una somma da
euro 200,00 a euro 1.200,00, nei seguenti casi:

a) mancato   svuotamento    dell'acqua  delle  piscine  ai  sensi
   dell'articolo 9, comma 7;
b) mancata  esposizione del  regolamento  della  piscina  di  cui
   all'articolo 10;
c) presenza di bagnanti in numero superiore alla capienza massima
   della  piscina   indicata  nel   regolamento  interno  di  cui
   all'articolo 10.

7. Ferma restando l'adozione da parte dell'autorità sanitaria di
provvedimenti contingibili ed urgenti che si rendessero necessari
a tutela  della salute pubblica, nel caso in cui sia applicata la
sanzione amministrativa  di cui  ai commi  3, 4  e 5,  il  comune
dispone la  sospensione dell'attività  per un  periodo da  tre a
trenta giorni.

8. Per  quanto riguarda le procedure relative all'accertamento ed
all'irrogazione delle  sanzioni,  si  applicano  le  disposizioni
contenute  nella   legge  regionale   28  dicembre  2000,  n.  81
(Disposizioni in materia di sanzioni amministrative).

9. Fatti  salvi i  poteri degli ufficiali ed agenti della polizia
giudiziaria, l'accertamento  delle violazioni  è  di  competenza
delle aziende USL.

10. La  competenza all'applicazione delle sanzioni amministrative
è del comune nel cui territorio la violazione è accertata.

ARTICOLO 19
(Norme transitorie e deroghe)

1. Le  piscine in  esercizio alla data di entrata in vigore della
presente legge  sono adeguate  alle disposizioni  della  presente
legge e del regolamento regionale di cui all'articolo 5, entro il
termine  di   un  anno  dalla  data  di  entrata  in  vigore  del
regolamento  regionale;   qualora   gli   adeguamenti   prevedano
interventi di  particolare complessità, il comune può concedere
un ulteriore termine di un anno.

2. Le  piscine in  esercizio alla data di entrata in vigore della
presente legge  sono tenute  a comunicare  al comune, nei termini
indicati al  comma 1,  l'avvenuto adeguamento  alle  disposizioni
della  presente   legge  e   del  regolamento  regionale  di  cui
all'articolo 5.

3. Nel  caso di  impossibilità tecnica di adeguamento alle norme
previste dalla  presente legge e dal regolamento regionale di cui
all'articolo 5,  allo scopo  di  mantenere  comunque  un  congruo
livello di  attività negli  impianti esistenti,  è prevista una
deroga definitiva,  limitatamente ad alcuni requisiti individuati
nel regolamento di cui all'articolo 5.

4. La  deroga di  cui al  comma 3  è concessa dal comune, previa
acquisizione del  parere dell'azienda  USL competente, applicando
una riduzione  del numero  massimo  dei  bagnanti,  definito  dal
regolamento regionale  di cui  all'articolo  5,  rapportata  alle
carenze dell'impianto e comunque non inferiore al 25 per cento.

CAPO III
Piscine condominiali

ARTICOLO 20
(Campo di applicazione)

1.  Le   disposizioni  di  cui  al  presente  capo  si  applicano
esclusivamente alle  piscine facenti  parte di  condomini di  cui
all'articolo 3,  comma 1,  lettera b), e contengono i criteri per
la gestione  ai fini  della  tutela  igienico-sanitaria  e  della
sicurezza.

ARTICOLO 21
(Caratteristiche generali delle piscine condominiali)

1. L'approvvigionamento  idrico per  l'alimentazione delle vasche
deve  essere  assicurato  attraverso  un  acquedotto  pubblico  o
attraverso altre  fonti qualitativamente rispondenti ai requisiti
di cui  all'articolo 8,  per le piscine ad uso pubblico di cui al
capo II.

2. Il fabbisogno idrico deve essere quantificato in rapporto alla
densità dei  bagnanti definito  dal regolamento regionale di cui
all'articolo 5.

3. L'area  di insediamento  dell'impianto piscina deve consentire
l'accessibilità ai  mezzi  di  servizio  e  di  soccorso  ed  ai
disabili di cui alla legge 104/1992.

ARTICOLO 22
(Requisiti igienico-sanitari dell'acqua)

1. Si  applicano alle  piscine condominiali i requisiti igienico-
sanitari previsti  all'articolo 9, per le piscine ad uso pubblico
di cui al capo II.

ARTICOLO 23
(Responsabile della piscina)

1.  Il   responsabile  della   piscina  è   l'amministratore  di
condominio, salvo sia diversamente disposto.

2. È  individuato l'addetto agli impianti tecnologici al fine di
garantire il corretto funzionamento degli impianti.

ARTICOLO 24
(Assistente ai bagnanti)

1. Nel  caso in  cui l'assemblea condominiale preveda la presenza
di un assistente ai bagnanti, definito ai sensi dell'articolo 12,
comma 2,  questi vigila, ai fini della sicurezza, sulle attività
che si  svolgono in  vasca e negli spazi perimetrali intorno alla
vasca.

2. La  presenza dell'assistente  ai bagnanti,  ove  prevista,  è
assicurata durante l'orario di utilizzo della piscina.

3. L'assenza  dell'assistente ai bagnanti, o la sua presenza solo
in  determinate   fasce  orarie,   deve  essere  evidenziata  nel
regolamento interno della piscina di cui all'articolo 25.

4. Qualora  non  sia  prevista  la  presenza  dell'assistente  ai
bagnanti, l'area della piscina deve essere adeguatamente protetta
nel rispetto  del divieto  di accesso incontrollato nei confronti
dei  minori  di  anni  quattordici,  al  fine  di  salvaguardarne
l'incolumità.

ARTICOLO 25
(Regolamento interno della piscina condominiale)

1. All'ingresso  dell'impianto è esposto in maniera ben visibile
ai frequentatori  il regolamento  della piscina  nel quale devono
essere  disciplinate  le  modalità  di  accesso  alle  vasche  e
riportante la capienza massima dell'impianto.

CAPO IV
Norme finali

ARTICOLO 26
(Applicabilità delle norme)

1. Le  disposizioni della  presente legge si applicano dalla data
di  entrata   in  vigore   del  regolamento   regionale  di   cui
all'articolo 5.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 9 marzo 2006

MARTINI

La presente  legge è  stata approvata  dal  Consiglio  Regionale
nella seduta del 28.02.2006.




SPORT

