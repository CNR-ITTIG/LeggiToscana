Misure di razionalizzazione della spesa delle aziende ed enti del
servizio sanitario regionale.

Il Consiglio Regionale ha approvato il 26.07.2006.
Il Presidente  della Giunta  Regionale promulga la seguente legge
regionale:

ARTICOLO 1
(Interventi per  la razionalizzazione della spesa delle aziende e
degli enti del servizio sanitario regionale)

1. Ai  fini del concorso della Regione Toscana alla realizzazione
degli obiettivi  di finanza pubblica di cui all'articolo 1, comma
164 della  legge 30  dicembre 2004,  n. 311  (Disposizioni per la
formazione del  bilancio annuale e pluriennale dello Stato "legge
finanziaria 2005"),  le aziende e gli enti del servizio sanitario
regionale si  attengono alle  disposizioni della  presente  legge
dirette al  raggiungimento dell'equilibrio  economico-finanziario
del sistema  sanitario regionale, nel rispetto dell'intesa Stato-
Regioni del  23 marzo  2005 attuativa dell'articolo 1, comma 173,
della medesima legge.

2. Per  il triennio 2006-2008, le aziende e gli enti del servizio
sanitario regionale  adottano misure  di contenimento della spesa
per il personale, complessivamente inteso, idonee a garantire che
la spesa stessa risulti compatibile con gli obiettivi di bilancio
assegnati dalla  Regione ai  sensi dell'articolo  25 della  legge
regionale 24  febbraio  2005,  n.  40  (Disciplina  del  servizio
sanitario regionale). A tal fine:

a) mettono  in atto  le possibili  azioni di  razionalizzazione e
   riorganizzazione  dei  servizi  prima  di  ricorrere  a  nuovi
   ingressi di personale;
b) possono    procedere    al    reclutamento    di    personale,
   indipendentemente  dalla  tipologia  di  rapporto  di  lavoro,
   esclusivamente  per   garantire  i   livelli   essenziali   di
   assistenza;
c) con  riferimento all'anno 2006, devono in ogni caso assicurare
   il rispetto  del limite  numerico del personale in servizio al
   31 dicembre 2005.

3. I  limiti di  cui al  comma 2, lettere b) e c), non operano in
caso  di   contratti  di  assunzione  a  tempo  determinato,  per
collaborazioni coordinate  e continuative  ed altri  incarichi  a
termine totalmente  finanziati con  risorse aggiuntive rispetto a
quelle previste  dall'articolo 25,  comma 1,  della l.r. 40/2005,
provenienti dall'Unione europea e da soggetti privati.

4. Il  limite di cui al comma 2, lettera c), non opera in caso di
assunzione della  gestione diretta  di attività svolte alla data
del 31  dicembre 2005 tramite affidamenti a soggetti esterni, nei
limiti della spesa annua già sostenuta per le stesse attività.

5. La  Giunta regionale,  in relazione  alle risorse  finanziarie
disponibili,  impartisce   annualmente  indirizzi  specifici  per
assicurare la  coerenza delle  misure di  cui al  comma 2 con gli
atti della programmazione regionale.

6. La Giunta regionale verifica l'andamento della spesa sanitaria
in  corso   d'esercizio  e,   ove  necessario,   adotta,   previa
comunicazione  alla  commissione  consiliare  competente,  misure
idonee ad assicurare la riconduzione in equilibrio delle gestioni
aziendali, anche in materia di spesa di personale.

7. Le  aziende  e  gli  enti  del  servizio  sanitario  regionale
presentano  alla   Giunta  regionale,  per  ciascuno  degli  anni
considerati, una  relazione sull'attuazione  di  quanto  previsto
dalla presente legge. Tale relazione è trasmessa contestualmente
alla  certificazione   sulla  coerenza  della  gestione  con  gli
obiettivi di equilibrio economico-finanziario, relativa al quarto
trimestre.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Il Vicepresidente
GELLI

Firenze, 1 agosto 2006

La presente  legge è  stata approvata  dal  Consiglio  Regionale
nella seduta del 26.07.2006.




ASSISTENZA SANITARIA

