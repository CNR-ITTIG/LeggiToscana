Modifiche  alla   legge  regionale   24  febbraio   2005,  n.  40
(Disciplina del  servizio sanitario  regionale). Nuova disciplina
dell'Agenzia regionale di sanità.

Il Consiglio Regionale ha approvato il 05.07.2006.
Il Presidente  della Giunta  Regionale promulga la seguente legge
regionale:

ARTICOLO 1
(Sostituzione dell'articolo  82 della legge regionale 24 febbraio
2005, n. 40 (Disciplina del servizio sanitario regionale))

1. L'articolo  82 della  legge regionale  24 febbraio 2005, n. 40
(Disciplina del  servizio sanitario  regionale) è sostituito dal
seguente:

   "Art. 82
   Agenzia regionale di sanità
   
   1. L'Agenzia  regionale di sanità (ARS) è ente strumentale e
   funzionale  della  Regione  Toscana,  dotato  di  personalità
   giuridica pubblica, di autonomia organizzativa, amministrativa
   e contabile,  che svolge  attività di  studio  e  ricerca  in
   materia di  epidemiologia e  verifica di  qualità dei servizi
   sanitari.".
   
ARTICOLO 2
(Inserimento dell'articolo 82 bis nella l.r. 40/2005)

1. Dopo l'articolo 82 della l.r. 40/2005 è inserito il seguente:

   "Art. 82 bis
   Compiti e attribuzioni
   
   1. L'ARS  offre supporto  e consulenza  tecnico-scientifica al
   Consiglio regionale  ed alla Giunta regionale nelle materie di
   propria competenza; in particolare:
   
   a) effettua  studi preparatori  per gli atti di programmazione
      regionale;
   b) contribuisce  alla definizione degli indicatori sullo stato
      di salute della popolazione e sui risultati delle attività
      del servizio sanitario regionale;
   c) definisce  e sviluppa  strumenti per  l'analisi dei bisogni
      sanitari e  per l'analisi  anche economica  della domanda e
      dell'offerta delle prestazioni;
   d) contribuisce   alla    elaborazione  di  strumenti  per  la
      promozione  e   l'educazione  alla   salute  al   fine  del
      miglioramento del quadro epidemiologico;
   e) svolge  analisi e  individua strumenti  per  verificare  la
      qualità  e   la  rispondenza  ai  fini  della  salute  dei
      cittadini dei  servizi, delle  prestazioni sanitarie  e dei
      presidi farmaceutici, anche in funzione dell'attuazione del
      processo  di   accreditamento  delle  strutture  sanitarie,
      previsto dal decreto delegato;
   f) assicura  la circolazione  delle conoscenze e dei risultati
      delle proprie attività di analisi e di ricerca.
   
2. L'ARS  svolge, previa  comunicazione al  Consiglio regionale e
alla Giunta  regionale, compatibilmente  con i  compiti di cui al
comma 1, anche attività di consulenza, studio e ricerca a favore
delle aziende  sanitarie, delle società della salute, degli enti
locali, nonché a favore di altri soggetti pubblici o privati.".

ARTICOLO 3
(Inserimento dell'articolo 82 ter nella l.r. 40/2005)

1. Dopo  l'articolo 82  bis della  l.r. 40/2005  è  inserito  il
seguente:

   "Art. 82 ter
   Strumenti operativi
   
   1. Per l'esercizio delle proprie funzioni, l'ARS può:
   
   a) effettuare     sopralluoghi,    acquisire    notizie      e
      documentazioni,   utilizzando   anche  i dati  degli  enti,
      agenzie  e  fondazioni  regionali;
   b) procedere  all'acquisizione di dati, attraverso la raccolta
      diretta e  sistematica e  l'accesso a  banche dati, nonché
      alla loro  elaborazione,  pubblicazione  e  diffusione  nei
      limiti e  con le  garanzie previsti dal decreto legislativo
      30 giugno 2003, n. 196 (Codice in materia di protezione dei
      dati personali)  e dalla  legge regionale 3 aprile 2006, n.
      13 (Trattamento  dei dati  sensibili e  giudiziari da parte
      della Regione  Toscana, aziende  sanitarie, enti, aziende e
      agenzie regionali  e soggetti  pubblici nei  confronti  dei
      quali  la   Regione  esercita  poteri  di  indirizzo  e  di
      controllo);
   c) provvedere alla gestione di reti di monitoraggio e di altri
      sistemi di indagine;
   d) promuovere  forme di collaborazione con analoghi istituti a
      livello nazionale.".
   
ARTICOLO 4
(Inserimento dell'articolo 82 quater nella l.r. 40/2005)

1. Dopo  l'articolo 82  ter della  l.r. 40/2005  è  inserito  il
seguente:

   "Art. 82 quater
   Organi
   
   1. Sono organi dell'ARS:
   
   a) il presidente;
   b) il consiglio di amministrazione;
   c) il collegio dei revisori dei conti.".
   
ARTICOLO 5
(Inserimento dell'articolo 82 quinquies nella l.r. 40/2005)

1. Dopo  l'articolo 82  quater della  l.r. 40/2005 è inserito il
seguente:

   "Art. 82 quinquies
   Composizione del consiglio di amministrazione
   
   1. Il  presidente  e  il  consiglio  di  amministrazione  sono
   nominati   dal    Consiglio   regionale.   Il   consiglio   di
   amministrazione è così composto:
   
   a) dal presidente;
   b) da cinque membri, designati con voto limitato;
   c) da  un membro  designato dalla conferenza permanente per la
      programmazione socio-sanitaria.
   
2. Il consiglio di amministrazione dura in carica cinque anni.

3. Il  consiglio di amministrazione è convocato dal presidente e
si riunisce  almeno mensilmente. La convocazione avviene anche su
richiesta di tre consiglieri.

4. Le  sedute sono  valide con  la presenza della maggioranza dei
consiglieri e  ad esse  partecipano, senza  diritto di  voto,  il
direttore dell'ARS  ed il  vicepresidente del Consiglio sanitario
regionale.

5. Le  deliberazioni sono  adottate a maggioranza dei consiglieri
presenti salvo quanto previsto dall'articolo 82 sexies .".

ARTICOLO 6
(Inserimento dell'articolo 82 sexies nella l.r. 40/2005)

1. Dopo l'articolo 82 quinquies della l.r. 40/2005 è inserito il
seguente:

   "Art. 82 sexies
   Competenze del consiglio di amministrazione
   
   1. Il  consiglio di  amministrazione esercita  le funzioni  di
   indirizzo dell'attività dell'ARS; in particolare:
   
   a) elegge al suo interno il vicepresidente;
   b) nomina  il direttore,  su  proposta  del  Presidente  della
      Giunta regionale,  e ne  determina il trattamento giuridico
      ed economico,  secondo  quanto  disposto  dall'articolo  82
      decies;
   c) adotta,  su proposta  del direttore, il bilancio preventivo
      annuale e  pluriennale, il programma  annuale e pluriennale
      di attività, il bilancio di esercizio;
   d) delibera, a maggioranza assoluta, il regolamento dell'ARS;
   e) nomina,    su  proposta  del  direttore  ed  a  maggioranza
      assoluta,  i   coordinatori  degli   osservatori   di   cui
      all'articolo 82 duodecies;
   f) approva la relazione annuale dell'attività dell'ARS;
   g) valuta,  anche  sulla  base  della  relazione  annuale  del
      direttore,  lo   stato  di   attuazione  del  programma  di
      attività e propone allo stesso indirizzi operativi utili a
      garantire il miglior raggiungimento degli obiettivi.
   
   2.  Al   presidente  ed   ai  componenti   del  consiglio   di
   amministrazione è  corrisposta un'indennità  di carica nella
   misura definita con deliberazione della Giunta regionale.".
   
ARTICOLO 7
(Inserimento dell'articolo 82 septies nella l.r. 40/2005)

1. Dopo  l'articolo 82  sexies della  l.r. 40/2005 è inserito il
seguente:

   "Art. 82 septies
   Presidente
   
   1. Il presidente:
   
   a) rappresenta legalmente l'ARS;
   b) convoca   e    presiede    le    sedute  del  consiglio  di
      amministrazione e ne stabilisce l'ordine del giorno;
   c) presenta   annualmente    alla  Giunta  regionale,  che  la
      trasmette   al    Consiglio   regionale,    una   relazione
      sull'attività svolta dall'ARS;
   d) svolge  gli altri  compiti previsti  dal regolamento di cui
      all'articolo 82 terdecies.
   
   2. Il  vicepresidente sostituisce  il presidente  in  caso  di
   assenza o  impedimento; in caso di vacanza dell'organo, svolge
   le  funzioni   del  presidente   fino  alla  rielezione  dello
   stesso.".
   
ARTICOLO 8
(Inserimento dell'articolo 82 octies nella l.r. 40/2005)

1. Dopo  l'articolo 82  septies della l.r. 40/2005 è inserito il
seguente:

   "Art. 82 octies
   Collegio dei revisori dei conti
   
   1. Il  collegio dei  revisori dei  conti è  composto  da  tre
   membri effettivi  e da due supplenti iscritti nel registro dei
   revisori contabili.
   
   2. Il collegio dei revisori ed il suo presidente sono nominati
   con deliberazione  del Consiglio  regionale, adottata con voto
   limitato.
   
   3. Il collegio resta in carica cinque anni e i suoi componenti
   possono essere riconfermati una sola volta.
   
   4. La  carica di  presidente e  di componente del collegio dei
   revisori è  incompatibile con  qualunque  incarico  conferito
   presso aziende  unità sanitarie  locali, aziende ospedaliero-
   universitarie e  enti per  i servizi tecnico-amministrativi di
   area vasta (ESTAV).
   
   5. Al  presidente ed agli altri componenti del collegio spetta
   una indennità  annua pari al compenso spettante al presidente
   ed ai  componenti  del  collegio  dei  revisori  dell'Istituto
   regionale  per   la  programmazione  economica  della  Toscana
   (IRPET).
   
   6. Ai  membri del  collegio dei  revisori residenti  in comuni
   diversi da  quelli ove  ha sede  l'ARS è dovuto, in occasione
   delle sedute,  il rimborso delle spese di viaggio nella misura
   prevista per i dirigenti regionali.
   
   7. Il collegio dei revisori dei conti:
   
   a) controlla   la    regolarità  amministrativa  e  contabile
      dell'ARS, con  diritto di  accesso, agli  atti e  documenti
      dell'ARS;
   b) relaziona  sulla conformità  del bilancio  preventivo e di
      esercizio alle  norme di legge; la relazione è allegata ai
      predetti atti;
   c) presenta    semestralmente  al  Consiglio  ed  alla  Giunta
      regionale  una   relazione  sull'andamento  della  gestione
      amministrativa e finanziaria dell'ARS.".
   
ARTICOLO 9
(Inserimento dell'articolo 82 novies nella l.r. 40/2005)

1. Dopo  l'articolo 82  octies della  l.r. 40/2005 è inserito il
seguente:

   "Art. 82 novies
   Funzioni e competenze del direttore
   
   1. Il  direttore sovrintende  all'attuazione dei programmi, ne
   assicura la  gestione, esercita  la direzione amministrativa e
   finanziaria dell'Agenzia; in particolare, il direttore:
   
   a) predispone   il    regolamento    di  cui  all'articolo  82
      terdecies;
   b) propone  al consiglio di amministrazione, di concerto con i
      responsabili  degli  osservatori  di  cui  all'articolo  82
      duodecies i programmi di attività dell'Agenzia;
   c) predispone   il    bilancio    di    previsione  annuale  e
      pluriennale, il  programma di  attività ed  il bilancio di
      esercizio;
   d) propone  al consiglio  di  amministrazione  la  nomina  dei
      coordinatori  degli  osservatori  di  cui  all'articolo  82
      duodecies;
   e) dirige    la    struttura  tecnico  amministrativa  di  cui
      all'articolo 82 duodecies comma 5;
   f) elabora    la    relazione  annuale  sull'attività  svolta
      dall'ARS.".
   
ARTICOLO 10
(Inserimento dell'articolo 82 decies nella l.r. 40/2005)

1. Dopo  l'articolo 82  novies della  l.r. 40/2005 è inserito il
seguente:

   "Art. 82 decies
   Nomina e rapporto di lavoro del direttore
   
   1. Il  direttore è nominato, su proposta del Presidente della
   Giunta  regionale,   dal  consiglio   di  amministrazione  fra
   soggetti in  possesso  dei  requisiti  richiesti  dalla  legge
   regionale 5  agosto 2003, n. 44 (Ordinamento della dirigenza e
   della struttura  operativa della Regione. Modifiche alla legge
   regionale 17  marzo 2000,  n. 26  "Riordino della legislazione
   regionale in  materia di  organizzazione e  personale") per il
   conferimento dell'incarico di dirigente regionale.
   
   2. Il  rapporto di  lavoro del  direttore è  esclusivo ed  è
   regolato con  contratto di  diritto privato ai sensi e secondo
   la disciplina  di cui al titolo II, libro V del codice civile;
   il contratto,  di durata quinquennale e rinnovabile, individua
   i casi di risoluzione anticipata del rapporto di lavoro.
   
   3. Il trattamento economico del direttore, onnicomprensivo, è
   determinato  dalla   Giunta  regionale  con  riferimento  agli
   emolumenti previsti  per i dirigenti regionali responsabili di
   settore o di area di coordinamento.
   
   4. Il  direttore dell'ARS,  qualora  proveniente  dal  settore
   pubblico, è  nominato previo  collocamento in  aspettativa  o
   fuori ruolo,  secondo  l'ordinamento  dell'amministrazione  di
   appartenenza.".
   
ARTICOLO 11
(Inserimento dell'articolo 82 undecies nella l.r. 40/2005)

1. Dopo  l'articolo 82  decies della  l.r. 40/2005 è inserito il
seguente:

   "Art. 82 undecies
   Programma di attività
   
   1. Il  programma pluriennale  e annuale di attività indica le
   linee generali dell'attività dell'ARS e pone gli obiettivi da
   perseguire nel periodo considerato, sulla base degli indirizzi
   formulati dal Consiglio regionale.
   
   2. Il  programma di  attività è  predisposto dal  direttore,
   tenuto conto delle proposte dei coordinatori degli osservatori
   di cui  all'articolo 82 duodecies, nonché degli indirizzi del
   Consiglio regionale  e della  Giunta regionale,  entro  il  30
   settembre di ciascun anno.
   
   3. Il  Presidente della  Giunta regionale ed il Presidente del
   Consiglio regionale possono richiedere all'ARS che siano messe
   a loro  disposizione le  conoscenze e  le informazioni  in suo
   possesso.".
   
ARTICOLO 12
(Inserimento dell'articolo 82 duodecies nella l.r. 40/2005)

1. Dopo  l'articolo 82 undecies della l.r. 40/2005 è inserito il
seguente:

   "Art. 82 duodecies
   Strutture organizzative
   
   1.  Per  l'esercizio  delle  funzioni  tecnico-scientifiche  a
   carattere   disciplinare,   l'ARS   è   articolata   in   due
   osservatori:
   
   a) l'osservatorio di epidemiologia;
   b) l'osservatorio per la qualità.
   
   2. Il  Consiglio regionale  può deliberare, su proposta della
   Giunta regionale,  sentito il consiglio di amministrazione, la
   costituzione  di   ulteriori   osservatori,   definendone   le
   finalità e le funzioni.
   
   3. A ciascun osservatorio è preposto un coordinatore nominato
   dal consiglio di amministrazione su proposta del direttore tra
   persone di  comprovata esperienza  nella materia,  in possesso
   del diploma  di laurea;  all'individuazione  dei  coordinatori
   degli osservatori si procede previo avviso pubblico.
   
   4. Il  rapporto di  lavoro dei coordinatori di cui al comma 1,
   è regolato  da contratto  di diritto  privato di  durata  non
   superiore  a   cinque  anni   e   rinnovabile;   ai   medesimi
   coordinatori è  corrisposto un  trattamento  economico  nella
   misura determinata dal consiglio di amministrazione.
   
   5. La  struttura interna  degli osservatori  è  definita  dal
   regolamento di cui all'articolo 82 terdecies.
   
   6. Le  funzioni tecnico-amministrative di supporto sono svolte
   dalla struttura  operativa prevista  nel  regolamento  di  cui
   all'articolo 82 terdecies.".
   
ARTICOLO 13
(Inserimento dell'articolo 82 terdecies nella l.r. 40/2005)

1. Dopo l'articolo 82 duodecies della l.r. 40/2005 è inserito il
seguente:

   "Art. 82 terdecies
   Regolamento generale di organizzazione
   
   1.  L'organizzazione   ed  il   funzionamento  dell'ARS   sono
   disciplinati da  apposito regolamento  generale, adottato  dal
   consiglio di  amministrazione su  proposta del  direttore;  il
   regolamento è  approvato dalla  Giunta regionale,  sentito il
   parere del  Consiglio regionale,  nel rispetto  della presente
   legge e della normativa generale sull'ordinamento degli uffici
   e del personale.".
   
ARTICOLO 14
(Inserimento dell'articolo 82 quaterdecies nella l.r. 40/2005)

1. Dopo l'articolo 82 terdecies della l.r. 40/2005 è inserito il
seguente:

   "Art. 82 quaterdiecies
   Approvazione atti fondamentali
   
   1. La  Giunta regionale approva il bilancio preventivo annuale
   e pluriennale  dell'ARS, acquisito  il  parere  del  Consiglio
   regionale, entro sessanta giorni dal ricevimento.
   
   2. La  Giunta regionale approva il regolamento generale di cui
   all'articolo 82  terdecies, acquisito  il parere del Consiglio
   regionale, entro novanta giorni dal ricevimento.
   
   3. Ai fini di cui al comma 1, al bilancio trasmesso per la sua
   approvazione sono  allegati i  programmi annuale e pluriennale
   di attività.
   
   4. Il  Consiglio regionale  approva, su  proposta della Giunta
   regionale, il  bilancio di esercizio entro sessanta giorni dal
   ricevimento.".
   
ARTICOLO 15
(Inserimento dell'articolo 82 quindecies nella l.r. 40/2005)

1. Dopo l'articolo 82 quaterdecies della l.r. 40/2005 è inserito
il seguente:

   "Art. 82 quindecies
   Scioglimento e decadenza del consiglio di amministrazione
   
   1. Il  consiglio di  amministrazione può  essere sciolto  dal
   Consiglio regionale,  di intesa  con la  Giunta regionale, nei
   casi di  inattività, violazione  di legge, gravi inadempienze
   nell'attuazione del programma di cui all'articolo 82 undecies.
   
   2. Lo  scioglimento è  preceduto da formale diffida, disposta
   dal Presidente  della Giunta  regionale,  a  provvedere  od  a
   presentare deduzioni  in ordine  ai fatti  contestati entro il
   termine stabilito.
   
   3.  La   riduzione  per   qualsiasi  motivo   del  numero  dei
   consiglieri  a   meno  della  metà  comporta  di  diritto  lo
   scioglimento del consiglio di amministrazione.
   
   4. In caso di scioglimento o decadenza, il Consiglio regionale
   nomina un  commissario e  provvede,  entro  i  novanta  giorni
   successivi, alla nomina del nuovo consiglio di amministrazione
   ed alla elezione del presidente.".
   
ARTICOLO 16
(Inserimento dell'articolo 82 sexies decies nella l.r. 40/2005)

1. Dopo  l'articolo 82  quindecies della l.r. 40/2005 è inserito
il seguente:

   "Art. 82 sexies decies
   Personale
   
   1. In  materia di  organizzazione e di personale si applicano,
   in quanto compatibili, la legge regionale 17 marzo 2000, n. 26
   (Riordino  della   legislazione  regionale   in   materia   di
   organizzazione  e  personale),  secondo  il  disposto  di  cui
   all'articolo 68  della medesima,  la l.r.  44/2003, e la legge
   regionale 1  febbraio 2006,  n. 3 (Misure di razionalizzazione
   della  finanza   regionale  al   fine   di   concorrere   alla
   realizzazione degli obiettivi di finanza pubblica).
   
   2. L'ARS  per lo  svolgimento  della  propria  attività  può
   altresì avvalersi:
   
   a) di   personale  trasferito  dalla  Regione,  dalle  aziende
      sanitarie e dagli enti locali;
   b) di    personale  a  rapporto  di  lavoro  privato,  per  lo
      svolgimento di  specifici  progetti  o  per  l'utilizzo  di
      particolari professionalità non reperibili nella dotazione
      organica tramite l'attivazione delle procedure di mobilità
      di cui alla lettera a).
   
   3. Per  specifici progetti  e ricerche  l'ARS  può  istituire
   borse di studio per la durata di un anno, rinnovabili una sola
   volta.
   
   4. I  dipendenti della  Regione, di  un ente  o di una azienda
   regionale,  ovvero  di  un  azienda  sanitaria  con  sede  nel
   territorio   regionale,   chiamati   ad   assumere   incarichi
   dirigenziali con  contratto a  tempo determinato  presso l'ARS
   sono collocati in aspettativa senza assegni con riconoscimento
   della anzianità di servizio.".
   
ARTICOLO 17
(Inserimento dell'articolo 82 septies decies nella l.r. 40/2005)

1. Dopo  l'articolo  82  sexies  decies  della  l.r.  40/2005  è
inserito il seguente:

   "Art. 82 septies decies
   Bilancio
   
   1. Il  bilancio preventivo  annuale ed il bilancio pluriennale
   sono deliberati  entro il  31 ottobre  dell'anno precedente  a
   quello di  riferimento e  trasmessi alla Giunta regionale, che
   li approva nei termini previsti dall'articolo 82 quaterdecies,
   acquisito il parere del Consiglio regionale.
   
   2. Il  bilancio di  esercizio è deliberato entro il 30 aprile
   dell'anno successivo  a quello  di riferimento; il bilancio è
   trasmesso alla  Giunta regionale  che effettua l'istruttoria e
   lo propone  al Consiglio  regionale  per  l'approvazione,  nei
   termini  di cui all'articolo 82 quaterdecies.".
   
ARTICOLO 18
(Inserimento dell'articolo 82 octies decies nella l.r. 40/2005)

1. Dopo  l'articolo 82  septies  decies  della  l.r.  40/2005  è
inserito il seguente:

   "Art. 82 octies decies
   Finanziamento
   
   1. Il finanziamento dell'ARS avviene mediante:
   
   a) il  contributo ordinario,  determinato dal  piano sanitario
      regionale a  valere sul  fondo sanitario regionale ai sensi
      dell'articolo 25,  comma 1,  lettera c)  della l.r. 40/2005
      per il  funzionamento e  l'esercizio delle  funzioni di cui
      all'articolo 82 bis, comma 1;
   b) quote aggiuntive, a valere sul fondo sanitario regionale ai
      sensi dell'articolo 25, comma 1, lettera b), della medesima
      l.r. 40/2005  per l'eventuale finanziamento degli specifici
      progetti non  compresi nel  programma di  attività di  cui
      all'articolo 82 undecies;
   c) ricavi  e  proventi  per  prestazioni  rese  a  favore  dei
      soggetti di cui all'articolo 82 bis, comma 2.".
   
ARTICOLO 19
(Inserimento dell'articolo 82 novies decies nella l.r. 40/2005)

1. Dopo  l'articolo  82  octies  decies  della  l.r.  40/2005  è
inserito il seguente:

   "Art. 82 novies decies
   Esercizio dell'attività delle strutture tecnico-scientifiche
   
   1. Le  strutture tecnico-scientifiche per lo svolgimento della
   loro attività  sono autorizzate  ad accedere a tutti i flussi
   di dati  a carattere  regionale attinenti  alla  salute  e  al
   benessere sociale,  dovunque collocati,  ed in  particolare ai
   seguenti:
   
   a)  flussi   informativi  analitici   concernenti  i  ricoveri
      ospedalieri, l'erogazione  delle prestazioni specialistiche
      ambulatoriali,  di  riabilitazione,  di  assistenza  medica
      convenzionata, di assistenza farmaceutica territoriale e in
      regime ospedaliero,  di trasporto  sanitario,  le  anagrafi
      degli assistiti, le esenzioni per patologia ed invalidità,
      i certificati  di assistenza  al parto,  le dimissioni  per
      aborto  spontaneo   e   le   interruzioni   volontarie   di
      gravidanza;
   b) flussi  informativi riguardanti  le attività gestionali ed
      economiche  del   servizio  sanitario   e   socio-sanitario
      regionale, nonché  i dati  di  attività  e  di  struttura
      sanitaria e socio-sanitaria pubblica e privata;
   c) flussi attinenti servizi di elaborazione dati e di verifica
      di qualità  delle aziende  sanitarie e  delle  istituzioni
      private;
   d) flussi informativi concernenti i dati sulla struttura della
      popolazione regionale,  sull'anagrafe dei  residenti, sugli
      stili di  vita, sui  fenomeni sociali,  sui bisogni reali e
      sulle risorse;
   e) archivi delle malattie infettive, archivio regionale AIDS;
   f) registro regionale dei difetti congeniti, di mortalità, di
      dialisi, delle vaccinazioni, dei tumori;
   g)  registro   INAIL  degli   infortuni   e   delle   malattie
      professionali;
   h) altri  flussi informativi  analitici che abbiano ad oggetto
      l'attività ospedaliera,  le prestazioni  sanitarie, socio-
      sanitarie e  sociali erogate sul territorio, le prestazioni
      di  riabilitazione,   ulteriori  archivi   e  registri   di
      patologia.
   
   2. L'accesso  ai flussi di dati di cui al comma 1 comprende la
   possibilità di  trattamento  dei  dati  sensibili  a  livello
   individuale,  nominativo   o  comunque  identificabile;  detto
   trattamento avviene  sotto la responsabilità dei responsabili
   delle  strutture   scientifiche,  ognuno   per  le  rispettive
   competenze, d'intesa  con il  responsabile di  ciascun flusso,
   nei limiti  e con  le garanzie  previsti dal d.lgs. 196/2003 e
   dalla l.r. 13/2006.
   
   3. Le  strutture tecnico-scientifiche  collaborano altresì su
   specifici progetti, anche attraverso apposite convenzioni, con
   le università toscane, il Consiglio nazionale delle ricerche,
   gli enti  di ricerca e le società scientifiche di settore, di
   livello regionale, nazionale ed internazionale.
   
   4. Le  strutture tecnico-scientifiche  sono dotate di adeguati
   strumenti  di  calcolo  in  rete  con  i  sistemi  informativi
   regionali e  si raccordano  a livello  locale  con  i  sistemi
   informativi delle  province, dei  comuni, delle società della
   salute e  delle aziende  sanitarie; si avvalgono, altresì, di
   collegamenti per la ricerca bibliografica informatizzata.".
   
ARTICOLO 20
(Inserimento dell'articolo 82 vicies nella l.r. 40/2005)

1. Dopo  l'articolo  82  novies  decies  della  l.r.  40/2005  è
inserito il seguente:

   "Art. 82 vicies
   Norme transitorie e finali
   
   1.  Entro  novanta  giorni  dal  completo  insediamento  degli
   organi, l'ARS  adegua il  proprio  ordinamento  e  la  propria
   organizzazione alle  disposizioni della  presente legge; entro
   il medesimo  termine il consiglio di amministrazione adotta il
   regolamento di  cui all'articolo  82 terdecies  e lo trasmette
   alla Giunta  regionale che  lo approva  sentito il  parere del
   Consiglio regionale.".
   
ARTICOLO 21
(Modifiche all'articolo 12 della l.r. 40/2005)

1. Al  comma 3 dell'articolo 12 della l.r. 40/2005 nel suo ultimo
periodo tra le parole: "dell'assessore" e "competente" aggiungere
le parole "o del consigliere".

ARTICOLO 22
(Abrogazioni)

1. Sono abrogate le seguenti disposizioni di leggi regionali:

   a) gli  articoli da  68 a  87 del  capo I del titolo VII della
      legge regionale  8 marzo  2000, n. 22 (Riordino delle norme
      per l'organizzazione del servizio sanitario regionale);
   b) l'articolo  139 della  legge regionale 24 febbraio 2005, n.
      40 (Disciplina del servizio sanitario regionale);
   c) all'interno  della lettera d) del comma 1 dell'articolo 144
      della  l.r.  40/2005,  la  frase  "e  ad  esclusione  degli
      articoli 68 e seguenti del capo I del titolo VII".
   
ARTICOLO 23
(Entrata in vigore)

1. La  presente legge  entra in  vigore il giorno successivo alla
data di  pubblicazione sul  Bollettino  ufficiale  della  Regione
Toscana.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Il Vicepresidente
GELLI

Firenze, 10 luglio 2006

La presente  legge è  stata approvata  dal  Consiglio  Regionale
nella seduta del 05.07.2006.




ASSISTENZA SANITARIA

