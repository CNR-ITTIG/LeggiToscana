Regolamento di  attuazione del  regolamento (CE)  n. 852/2004 del
Parlamento europeo e del Consiglio del 29 aprile 2004 sull'igiene
dei prodotti  alimentari e  del regolamento  (CE) n. 853/2004 del
Parlamento europeo  e  del  Consiglio  del  29  aprile  2004  che
stabilisce norme specifiche in materia di igiene per gli alimenti
di origine animale.



IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visto il  regolamento (CE)  n. 852/2004  del Parlamento europeo e
del  Consiglio  del  29  aprile  2004  sull'igiene  dei  prodotti
alimentari;

Visto il  regolamento (CE)  n. 853/2004  del Parlamento europeo e
del Consiglio  del 29 aprile 2004 che stabilisce norme specifiche
in  materia  dìigiene  per  i  prodotti  alimentari  di  origine
animale;

Visto il  decreto legislativo 31 marzo 1998, n. 112 (Conferimento
di funzioni  e compiti amministrativi dello Stato alle Regioni ed
agli enti  locali, in  attuazione del capo I della legge 15 marzo
1997, n.  59) che  all'articolo 114 conferisce alle Regioni tutte
le funzioni ed i compiti amministrativi in tema di salute umana e
sanità veterinaria,  salvo quelli  espressamente mantenuti  allo
Stato;

Visti gli articoli 42, commi 2 e 4, e 66, comma 3, dello Statuto;

Vista la  legge regionale  25 febbraio  2000, n.  16 (Riordino in
materia di  igiene e  sanità pubblica, veterinaria, igiene degli
alimenti, medicina  legale e  farmaceutica) che  attribuisce alla
Regione compiti  di indirizzo,  organizzazione,  coordinamento  e
verifica nelle  materie di igiene e sanità pubblica, veterinaria
ed igiene  degli alimenti,  delegando ai  Comuni  l'adozione  dei
provvedimenti di  autorizzazione, concessione  e prescrizione  in
tali materie,  ad eccezione  di  quelli  riservati  alla  Regione
dall'articolo 2 della stessa legge;

Vista la  preliminare decisione  della Giunta  regionale  del  12
giugno 2006,  n. 16  adottata previa  acquisizione dei pareri del
Comitato tecnico della programmazione, delle competenti strutture
di cui  all'articolo 29 della legge regionale n. 44/2003, nonché
dell'intesa raggiunta al Tavolo di concertazione istituzionale, e
trasmessa al  Presidente del  Consiglio regionale ed al Consiglio
delle autonomie  locali per  l'acquisizione dei  pareri  previsti
rispettivamente dagli  articoli 42, comma 2, e 66, comma 3, dello
Statuto regionale;

Dato atto  che la commissione consiliare competente in materia di
sanità ha  espresso parere favorevole nella seduta del 12 luglio
2006;

Dato atto che il Consiglio delle autonomie locali non ha espresso
alcun parere;

Vista la  deliberazione della  Giunta regionale  n.  560  del  31
luglio  2006   che  approva  il  regolamento  di  attuazione  del
regolamento  (CE)  n.  852/2004  del  Parlamento  europeo  e  del
Consiglio del  29 aprile 2004 sull'igiene dei prodotti alimentari
e del  regolamento (CE)  n. 853/2004 del Parlamento europeo e del
Consiglio del  29 aprile  2004 che stabilisce norme specifiche in
materia di igiene per gli alimenti di origine animale;

EMANA
il seguente Regolamento:

CAPO I
Disposizioni generali

ARTICOLO 1
(Oggetto)

1.  Il   presente  regolamento  definisce  le  modalità  per  il
riconoscimento e  la registrazione degli stabilimenti del settore
alimentare  ai   sensi  del  regolamento  (CE)  n.  852/2004  del
Parlamento europeo e del Consiglio del 29 aprile 2004 sull'igiene
dei prodotti  alimentari e  del regolamento  (CE) n. 853/2004 del
Parlamento europeo  e  del  Consiglio  del  29  aprile  2004  che
stabilisce norme  specifiche in materia di igiene per alimenti di
origine animale.

2. Il  presente regolamento  disciplina, inoltre,  i criteri e le
modalità  per   l'adattamento   dei   requisiti   previsti   dai
regolamenti comunitari.

ARTICOLO 2
(Ambito di applicazione)

1. Salvo  quanto previsto  all'articolo 3,  le  disposizioni  del
presente regolamento si applicano:

a) agli  stabilimenti che  trattano prodotti  di origine  animale
   soggetti a  riconoscimento ai sensi del reg. (CE) 853/2004, di
   cui all'articolo 5;
b) agli stabilimenti che trattano prodotti non di origine animale
   soggetti a  registrazione ai sensi del reg. (CE)  852/2004, di
   cui all'articolo 10, comma 1;
c) alle  attività  che  trattano  prodotti  di  origine  animale
   escluse dall'ambito  di applicazione  del reg.(CE) 853/2004 ma
   soggette a  registrazione ai sensi del reg. (CE)  852/2004, di
   cui all'articolo 10, comma 2.

ARTICOLO 3
(Esclusioni)

1. Ai  sensi del  reg. (CE) 853/2004 e del reg. (CE) 852/2004 non
sono soggetti a riconoscimento, né a registrazione:

a) la produzione primaria per uso domestico privato;
b) la preparazione, la manipolazione e la conservazione domestica
   di alimenti destinati al consumo domestico;
c) la  cessione occasionale  di piccoli  quantitativi di prodotti
   primari ottenuti  in azienda  dal  produttore  al  consumatore
   finale  o   al  titolare  di  un  esercizio  di  commercio  al
   dettaglio, di  un  laboratorio  annesso  ad  un  esercizio  di
   commercio al  dettaglio o di un esercizio di somministrazione,
   a condizione  che la  cessione avvenga  nel  territorio  della
   provincia in  cui insiste  l'azienda o  nel  territorio  delle
   province contermini;
d) i  centri di  raccolta  e  le  concerie  che  rientrano  nella
   definizione di  impresa    alimentare  solo  perché  trattano
   materie prime per la produzione di gelatina o di collagene.

ARTICOLO 4
(Definizioni)

1. Ai  fini del  presente regolamento  sono adottate  le seguenti
definizioni:

a) impresa  alimentare: ogni  soggetto pubblico  o privato, con o
   senza fini di lucro, che svolge, anche in forma temporanea una
   qualsiasi delle  attività  connesse  ad  una  delle  fasi  di
   produzione, trasformazione e distribuzione degli alimenti;
b) stabilimento: unità di un'impresa  alimentare;
c) operatore    del  settore  alimentare:  la  persona  fisica  o
   giuridica  responsabile   di  garantire   il  rispetto   delle
   disposizioni  della   legislazione   alimentare   nell'impresa
   alimentare posta sotto il suo controllo;
d) azienda  unità sanitaria  locale (azienda  USL): la struttura
   del dipartimento di prevenzione dell'azienda USL competente in
   materia di  sanità pubblica  veterinaria o  di  igiene  degli
   alimenti e nutrizione;
e) Regione:  la struttura  regionale  competente  in  materia  di
   sanità pubblica  veterinaria o  di igiene  degli  alimenti  e
   nutrizione;
f) prodotti    primari:  i  prodotti  della  produzione  primaria
   compresi  i  prodotti  della  terra,  dell'allevamento,  della
   caccia e della pesca;
g) produzione    primaria:    tutte  le  fasi  della  produzione,
   dell'allevamento o  della coltivazione  dei prodotti  primari,
   compresi il  raccolto, la mungitura e la produzione zootecnica
   precedente la  macellazione, e  comprese la caccia, la pesca e
   la raccolta  dei  prodotti  selvatici.  In  tale  ambito  sono
   incluse le seguenti operazioni:
   
   1) trasporto,   magazzinaggio   e   manipolazioni   esercitate
      nell'ambito delle  operazioni associate ai prodotti primari
      sul luogo  di  produzione,  a  condizione  che  questi  non
      subiscano alterazioni sostanziali della loro natura;
   2) produzione,  coltivazione di  prodotti vegetali  come semi,
      frutti,  vegetali   ed  erbe   comprese  le  operazioni  di
      trasporto,  stoccaggio   e  manipolazione  che  non  alteri
      sostanzialmente la  loro  natura,  dal  punto  di  raccolta
      all'azienda agricola  e da  qui allo  stabilimento  per  le
      successive operazioni;
   3) produzione   e  allevamento  degli  animali  produttori  di
      alimenti  in  azienda  e  qualsiasi  attività  connessa  a
      questa, compreso  il trasporto  degli animali produttori di
      carne ai mercati, agli stabilimenti di macellazione ed ogni
      altro caso di trasporto degli animali;
   4) produzione  ed allevamento di lumache in azienda ed il loro
      eventuale trasporto  allo stabilimento  di trasformazione o
      al mercato;
   5) produzione    di    latte    crudo  ed  il  suo  stoccaggio
      nell'allevamento di  produzione; lo  stoccaggio  del  latte
      crudo nei centri di raccolta diversi dall'allevamento, dove
      il latte  viene immagazzinato  prima di essere inviato allo
      stabilimento di  trattamento, non  è da  considerarsi  una
      produzione primaria;
   6) produzione  e raccolta  delle uova  nello  stabilimento  di
      produzione, escluso il confezionamento;
   7) pesca,  manipolazione dei  prodotti della  pesca, senza che
      sia alterata  la loro  natura, sulle  navi, escluse le navi
      frigorifero e  le navi  officina ed  il  trasferimento  dal
      luogo di produzione al primo stabilimento di destinazione;
   8)  produzione,   allevamento  e   raccolta  dei  prodotti  di
      acquacoltura ed  il loro  trasporto  agli  stabilimenti  di
      trasformazione;
   9) produzione,  allevamento e  raccolta di  molluschi  bivalvi
      vivi ed  il loro  trasporto ad un centro di spedizione o di
      depurazione;
   10) tutte  le attività  relative alla produzione dei prodotti
      derivanti  dall'apicoltura,  compreso  l'allevamento  delle
      api, la  raccolta  del  miele  ed  il  confezionamento  e/o
      imballaggio  nel   contesto  dell'azienda   di  apicoltura,
      compresa la  gestione diretta  del  singolo  apicoltore  in
      strutture collettive;  tutte le operazioni che avvengono al
      di fuori  dell'azienda,  compreso  il  confezionamento  e/o
      imballaggio  del  miele,  non  rientrano  nella  produzione
      primaria;
   11) raccolta  di funghi,  bacche, lumache  ed  altri  alimenti
      selvatici  ed   il  loro  trasporto  allo  stabilimento  di
      trasformazione;

h) commercio  al dettaglio:  la movimentazione e/o trasformazione
   degli alimenti ed il loro stoccaggio nel punto di vendita o di
   consegna  al  consumatore  finale,  compresi  i  terminali  di
   distribuzione, gli  esercizi  di  ristorazione,  le  mense  di
   aziende e  istituzioni, i  ristoranti  e  altre  strutture  di
   ristorazione analoghe, i negozi, i centri di distribuzione per
   supermercati e i punti vendita all'ingrosso;
i) prodotto  tradizionale: prodotto alimentare che viene prodotto
   tradizionalmente per:

   1) ragioni storiche che lo rendono tradizionale;
   2) un  procedimento  tecnologico  di  produzione  tradizionale
      autorizzato, codificato o registrato;
   3) essere  oggetto di  salvaguardia come alimento tradizionale
      in base a norme comunitarie, nazionali, regionali o locali.

CAPO II
Riconoscimento

ARTICOLO 5
(Obbligo di riconoscimento)

1. Sono  soggetti  a  riconoscimento  con  le  modalità  di  cui
all'articolo 7:

a) gli  stabilimenti che trattano prodotti di origine animale per
   i quali sono previsti requisiti ai sensi dell'allegato III del
   reg. (CE)  853/2004, salvo  quanto previsto  dall'articolo  1,
   paragrafo 2 del citato regolamento;
b) gli    esercizi  di  commercio  al  dettaglio  che  effettuano
   operazioni allo  scopo di  fornire alimenti di origine animale
   ad altri  stabilimenti e  tale attività costituisce attività
   prevalente  in   termini  di  volumi,  comprese  le  attività
   commerciali che  vendono per contanti solo a dettaglianti, con
   emissione immediata di fattura e consegna diretta della merce,
   quali cash  and carry,  ed i  laboratori  centralizzati  della
   grande distribuzione  la cui  finalità principale  non è  la
   fornitura diretta di alimenti al consumatore finale.

2. Gli  stabilimenti di  cui al  comma  1,  lettera  b)  già  in
attività alla data del 1 gennaio 2006 devono essere riconosciuti
entro il 31 dicembre 2007.

ARTICOLO 6
(Modalità di riconoscimento)

1. Il riconoscimento è effettuato con provvedimento del comune e
costituisce condizione necessaria per l'inizio dell'attività.

2. Il provvedimento di riconoscimento è adottato dal comune dove
è situata  la sede  operativa dello  stabilimento entro  novanta
giorni dal  ricevimento della  domanda, previo  parere favorevole
dell'azienda USL  ed a  seguito della comunicazione del numero di
identificazione dello stabilimento da parte della Regione.

3. Il  numero di  identificazione è unico per ogni stabilimento;
nei casi  di cui  all'articolo 8,  comma 5,  il provvedimento  di
conferma del  riconoscimento mantiene il numero del provvedimento
condizionato.

ARTICOLO 7
(Procedura di riconoscimento)

1. I titolari degli stabilimenti di cui all'articolo 5 presentano
domanda di riconoscimento in originale ed in copia al comune dove
è situata  la sede operativa, allegando la documentazione di cui
all'allegato A  della deliberazione della Giunta regionale n. 371
del 15  aprile 2002  (Approvazione  dello  schema  di  protocollo
d'intesa tra  regione Toscana  ed ANCI-Federsanità relativo alle
procedure per  il rilascio  di autorizzazioni  e/o riconoscimenti
comunitari di competenza dei comuni).

2. Il  comune trasmette la copia della domanda all'azienda USL ai
fini dell'ispezione preventiva dello stabilimento.

3. L'azienda USL verifica la domanda e la documentazione allegata
ed effettua  un sopralluogo  ispettivo al  fine di  verificare la
rispondenza dello  stabilimento ai  requisiti previsti  dal  reg.
(CE)  853/2004, esprimendo un parere vincolante.

4. In  caso di  parere favorevole,  l'azienda USL  trasmette alla
Regione il  modello per  l'identificazione dello stabilimento; la
Regione   attribuisce   il   numero   di   identificazione   allo
stabilimento e ne dà comunicazione all'azienda USL.

5. L'azienda  USL, acquisito  il numero  di identificazione dello
stabilimento,  trasmette   al  comune   il  parere   relativo  al
sopralluogo e  la comunicazione  di attribuzione  del  numero  di
identificazione.

6.  Il   comune,  acquisito   il   parere   ed   il   numero   di
identificazione,  adotta   il  provvedimento  di  riconoscimento,
provvedendo a  notificarlo  in  originale  al  richiedente  e  ad
inviarlo in copia alla Regione e all'azienda USL.

7. I  titolari di  stabilimenti già  riconosciuti che  intendono
variare  titolarità  o  ragione  sociale,  effettuare  modifiche
strutturali e/o impiantistiche, variare la tipologia produttiva o
avviare  un'attività  diversa  da  quella  riconosciuta,  devono
inoltrare  al   comune   una   domanda   di   aggiornamento   del
provvedimento di  riconoscimento, per  la quale  si procede  come
indicato ai  commi da 2 a 6 ed all'allegato A della del. g.r. 371
/2002.

ARTICOLO 8
(Riconoscimento condizionato)

1. Qualora, a seguito dell'ispezione di cui all'articolo 7, comma
3, l'azienda  USL accerti  che lo  stabilimento soddisfa  tutti i
requisiti generali e specifici necessari a garantire l'igiene dei
prodotti trattati ai sensi del reg. (CE)  853/2004, ma è carente
di  altri   requisiti  previsti  dalla  legislazione  alimentare,
trasmette al  comune il  parere che  attesta tale  carenza ed  il
numero di  identificazione dello  stabilimento acquisito ai sensi
dell'articolo 7, comma 4.

2.  Il   comune,  acquisito   il   parere   ed   il   numero   di
identificazione,  adotta   un  provvedimento   di  riconoscimento
condizionato,  provvedendo   a  notificarlo   in   originale   al
richiedente e  ad inviarlo  in copia  alla Regione  e all'azienda
USL.

3. Il  riconoscimento condizionato  è valido  per un  periodo di
massimo tre  mesi, nel  corso  del  quale  lo  stabilimento  può
svolgere la  propria  attività,  ma  viene  sottoposto  a  nuova
ispezione.

4. Qualora,  in esito  alla nuova  ispezione, i requisiti carenti
risultino non  ancora soddisfatti,  l'azienda USL invia al comune
una proposta  di proroga  del riconoscimento  condizionato per un
periodo di  tre mesi,  nel corso  del quale  procede ad ulteriore
ispezione. La  proroga è  comunicata dal comune all'interessato,
alla Regione ed all'azienda USL.

5. Qualora  l'ulteriore ispezione  di cui  al comma 4 abbia esito
favorevole, l'azienda  USL invia al comune il relativo parere; il
comune adotta  un provvedimento  di conferma  del riconoscimento,
provvedendo a  notificarlo  in  originale  al  richiedente  e  ad
inviarlo in copia alla Regione e all'azienda USL.

6. Qualora  l'ulteriore ispezione  di cui  al comma 4 abbia esito
negativo, l'azienda  USL trasmette  al comune  ed alla Regione il
relativo parere;  il comune  adotta e notifica all'interessato un
provvedimento   con    il   quale    inibisce   la   prosecuzione
dell'attività dalla data di scadenza del periodo di proroga e ne
invia copia alla Regione e all'azienda USL.

ARTICOLO 9
(Norma transitoria)

1. I titolari degli stabilimenti di macellazione e sezionamento a
capacità limitata  autorizzati ai sensi degli articoli 5 e 6 del
decreto legislativo  18 aprile  1994, n.  286  (Attuazione  delle
direttive 91/497/CEE  e 91/498/CEE  concernenti problemi sanitari
in materia  di produzione  ed immissione  sul  mercato  di  carni
fresche), dell'articolo  13  del  decreto  del  Presidente  della
Repubblica 10 dicembre 1997, n. 495 (Regolamento recante norme di
attuazione della  direttiva 92/116/CEE  che modifica la direttiva
71/118/CEE relativa  a problemi sanitari in materia di produzione
e immissione sul mercato di carni fresche di volatili da cortile)
e del  decreto del  Presidente della Repubblica 30 dicembre 1992,
n. 559  (Regolamento per  l'attuazione della direttiva 91/495/CEE
relativa  ai  problemi  sanitari  e  di  polizia  in  materia  di
produzione e  commercializzazione  di  carni  di  coniglio  e  di
selvaggina d'allevamento),  nonché i titolari degli stabilimenti
di macellazione  in deroga,  ai sensi  dell'articolo 4 del d.p.r.
559/1992  e   dell'articolo  4   del  d.p.r.   495/1997,  possono
presentare domanda  di riconoscimento  entro e  non oltre  il  30
giugno 2009.

2. I  titolari degli  stabilimenti di  cui al  comma  1  che  non
presentano   domanda   di   riconoscimento   possono   proseguire
l'attività fino  al 31  dicembre 2009,  cessando di operare e di
immettere prodotti sul mercato a partire dal 1 gennaio 2010.

CAPO III
Registrazione

ARTICOLO 10
(Obbligo di registrazione)

1. Sono soggetti a registrazione ai sensi del reg. (CE) 852/2004,
con le  modalità di  cui all'articolo 11, tutti gli stabilimenti
del settore  alimentare che  eseguono una qualsiasi delle fasi di
produzione,     trasformazione,     trasporto,     magazzinaggio,
somministrazione e  vendita ai  quali non si applica il reg. (CE)
853/2004.

2. Sono  soggette  a  registrazione,  con  le  modalità  di  cui
all'articolo  11,   anche  le  seguenti  attività  che  trattano
prodotti di  origine animale  alle quali  non si  applica il reg.
(CE)  853/2004:

a) la    vendita  di  carni  di  pollame  o  lagomorfi  macellati
   nell'azienda agricola  fino a un massimo di 500 capi all'anno,
   da parte del produttore direttamente al consumatore finale, su
   sua richiesta,  oppure a  laboratori annessi  agli esercizi di
   commercio  al   dettaglio   o   di   somministrazione,   posti
   nell'ambito del  territorio della  provincia  in  cui  insiste
   l'azienda o  nel territorio  delle  province  contermini,  che
   forniscano direttamente  al consumatore finale tali carni come
   carni fresche;
b) la    cessione  di  alimenti  di  origine  animale  effettuata
   unicamente da  un  laboratorio  annesso  ad  un  esercizio  di
   commercio al  dettaglio ad  un altro esercizio di commercio al
   dettaglio posto  nell'ambito dello  stesso comune o dei comuni
   limitrofi, a  condizione  che  l'attività  in  questione  non
   rappresenti l'attività  prevalente dell'impresa alimentare in
   termini di volumi di prodotto;
c) l'attività  di cacciatori  che, in  assenza  di  strutture  e
   attrezzature dedicate,  forniscono per  ciascuno un massimo di
   500 capi all'anno di selvaggina selvatica piccola o di un capo
   all'anno  di   selvaggina  selvatica  grossa  direttamente  al
   consumatore finale  oppure a  laboratori annessi agli esercizi
   di  commercio   al  dettaglio  o  di  somministrazione,  posti
   nell'ambito del  territorio della  provincia in cui insiste la
   zona di caccia o nel territorio delle province contermini, che
   riforniscono il consumatore finale.

3. Nei  casi di  cui al  comma 2,  lettera c), il cacciatore deve
comunicare  in   forma  scritta   all'esercente  l'attività   di
commercio  al   dettaglio  o   di  somministrazione  la  zona  di
provenienza degli  animali cacciati,  al fine  di  garantirne  la
rintracciabilità. Sono fatte salve le disposizioni in materia di
accertamenti sanitari  per le  carni di  suidi ed  altri  animali
selvatici sensibili alla trichinellosi.

4. Gli  stabilimenti e  le attività  di cui  ai commi  1 e 2 che
siano già  in possesso  di autorizzazione  o altra registrazione
assimilabile, rilasciata in base a norme specifiche in materia di
alimenti, non sono soggette a nuova registrazione. Le aziende USL
provvedono  a   trasferire  i   dati  relativi   a  tali  imprese
nell'anagrafe delle registrazioni di cui all'articolo 15 entro il
31  dicembre   2009,  richiedendo   se  del  caso  le  necessarie
integrazioni.

5. Gli  stabilimenti che siano già in possesso di autorizzazione
o altra  registrazione assimilabile,  rilasciata in  base a norme
specifiche di  settore diverse  da quelle  di cui al comma 4, non
sono soggetti a nuova registrazione.

ARTICOLO  11
(Modalità di registrazione  )

1. Salvo  il disposto dell'articolo 10, comma 4, la registrazione
avviene  a   seguito  di   dichiarazione  di   inizio   attività
effettuata:

a) per  le attività  svolte in sede fissa, presso il comune deve
   si trova la sede operativa dello stabilimento;
b) per le attività diverse da quelle della lettera a), presso il
   comune dove  si trova  la sede  legale  della  società  o  la
   residenza del titolare della ditta individuale.

2. La registrazione non è soggetta a rinnovo; alla registrazione
provvede l'azienda USL competente per territorio.

ARTICOLO  12
(Procedura di registrazione)

1. I  titolari di  stabilimenti ed  i soggetti  che  svolgono  le
attività  di   cui  all'articolo   10  inviano   al  comune  una
dichiarazione ai  sensi dell'articolo  19 della  legge  7  agosto
1990,  n.   241  (   Nuove  norme   in  materia  di  procedimento
amministrativo   e   di   diritto   di   accesso   ai   documenti
amministrativi) attestante il possesso dei requisiti previsti dal
reg. (CE)  852/2004, corredata  dalla documentazione prevista dal
comune.

2. Le attività di produzione primaria, trasporto, distribuzione,
vendita e cessione di alimenti, compresa la sola somministrazione
di alimenti  senza preparazione,  possono essere  iniziate      a
partire dalla data di presentazione della dichiarazione di cui al
comma 1.

3.  Le   attività  di   deposito  all'ingrosso,  trasformazione,
preparazione e  somministrazione,  possono  essere  iniziate    a
seguito di  eventuale sopralluogo di verifica di cui all'articolo
14 o comunque trascorsi trenta giorni dalla data di presentazione
della dichiarazione, dandone comunicazione al comune.

4. Entro trenta giorni dal ricevimento della dichiarazione di cui
al comma 2 o della comunicazione di cui al comma 3, il comune, in
caso di  accertata carenza  delle condizioni,  modalità e  fatti
legittimanti,  adotta   motivati  provvedimenti   di  divieto  di
prosecuzione dell'attività  e di  rimozione  dei  suoi  effetti,
salvo che,  ove ciò  sia  possibile,  l'interessato  provveda  a
conformare l'attività  ed i  suoi effetti alla normativa vigente
entro un termine fissato dal comune, in ogni caso non inferiore a
trenta giorni.

5. Il  regime di  cui al  comma 3 si applica anche qualora in uno
stesso stabilimento  siano svolte  più attività ed una soltanto
sia soggetta  a dichiarazione con le modalità di cui al medesimo
comma 3.

6. Il  comune trasmette  la  dichiarazione  di  inizio  attività
all'azienda USL,  che effettua la registrazione nell'anagrafe con
le modalità di cui all'articolo 15, previo eventuale sopralluogo
di verifica nei casi di cui al comma 3.

7. Sono  fatte salve  le ulteriori  disposizioni di  cui alla  l.
241/1990.

ARTICOLO 13
(Aggiornamento della registrazione)

1. Salvo  quanto previsto  al comma 2, i titolari di stabilimenti
registrati  ed  i  soggetti  che  svolgono  attività  registrate
comunicano al  comune la  variazione dei  dati identificativi, la
cessione o  la cessazione dell'attività, nonché ogni variazione
significativa  dell'attività,   delle  strutture   o  del  ciclo
produttivo,  allegando  la  relativa  documentazione;  il  comune
trasmette la  comunicazione all'azienda  USL per  l'aggiornamento
dell'anagrafe  delle   registrazioni.   In   caso   di   cessione
dell'attività,  la   comunicazione  è   effettuata  dal   nuovo
titolare.

2. In  caso di  variazione  significativa  dell'attività,  delle
strutture o  del ciclo  produttivo, l'azienda  USL,  ricevuta  la
comunicazione di  cui al  comma 1, può effettuare un sopralluogo
di verifica con le modalità di cui all'articolo 14.

ARTICOLO 14
(Sopralluogo di verifica)

1. Nei  casi di  cui all'articolo  12, comma  3 e  13,  comma  2,
l'azienda USL  può effettuare  un sopralluogo di verifica presso
la  sede   operativa  dell'attività   entro  trenta  giorni  dal
ricevimento della dichiarazione di cui all'articolo 12, comma 1 o
della comunicazione  di cui  all'articolo 13, comma 1, al fine di
verificarne la  conformità ai  requisiti  generali  e  specifici
previsti dal reg. (CE)  852/2004.

2. Qualora  in esito  al sopralluogo  di cui al comma 1 non siano
riscontrate non  conformità rispetto  ai requisiti  previsti dal
reg. (CE) 852/2004, oppure le non conformità rilevate siano tali
da  non   rappresentare  un   rischio  anche  potenziale  per  la
sicurezza  degli  alimenti,  l'attività  può  essere  iniziata,
dandone  comunicazione  al  comune.  L'azienda  USL  notifica  al
titolare l'esito  del  sopralluogo,  assegnando  un  termine  per
l'adozione delle misure correttive eventualmente necessarie.

3.  Qualora   le  non   conformità  rilevate   siano   tali   da
rappresentare un  rischio anche potenziale per la sicurezza degli
alimenti, l'azienda  USL  notifica  l'esito  del  sopralluogo  al
titolare ed  al comune, il quale adotta un provvedimento motivato
di divieto  di iniziare  o proseguire  l'attività, salvo  che il
titolare provveda  a conformare  la stessa ai requisiti di cui al
comma 1.

Art 15
Anagrafe delle registrazioni

1. Le  aziende USL  assicurano la corretta registrazione dei dati
relativi agli  stabilimenti ed alle attività di cui all'articolo
10, nonché  ai controlli  ufficiali ivi  effettuati, mediante un
sistema informativo  costituito in  base a  criteri omogenei  sul
territorio regionale, aggiornato e consultabile in tempo reale.

2. I  dati minimi  necessari per  la registrazione  sono indicati
nell'allegato A del presente regolamento.

3.  Le   aziende  USL   mantengono  aggiornata  l'anagrafe  delle
registrazioni ai soli fini del controllo ufficiale.

CAPO IV
Norme finali

ARTICOLO 16
(Deroghe)

1. Nei  casi previsti dall'articolo 13, paragrafo 4 del reg. (CE)
852/2004 e  dall'articolo 10, paragrafo 4 del reg. (CE) 853/2004,
al  fine   di  ottenere   l'adozione  di   misure  nazionali  per
l'adattamento dei  requisiti previsti  dai regolamenti stessi, ed
in particolare  i requisiti  generali di  cui all'allegato II del
reg. (CE)  852/2004 ed  i requisiti specifici di cui all'allegato
III del reg. (CE)  853/2004, gli operatori del settore alimentare
devono inviare  al Ministero  della salute  - Dipartimento per la
sanità pubblica  veterinaria, la nutrizione e la sicurezza degli
alimenti, per  il tramite  della Regione  che esprime  il proprio
parere, una domanda corredata da:

a) una  breve descrizione  dei requisiti  per i  quali  intendono
   richiedere la deroga;
b) una descrizione dei prodotti e degli stabilimenti interessati;
c) qualsiasi altra informazione utile.

2. Qualora  la deroga  sia  richiesta  in  relazione  a  prodotti
tradizionali, ai  sensi dell'articolo 13, paragrafo 4, lettera a)
del reg.  (CE)  852/2004 e dell'articolo 10, paragrafo 4, lettera
a) del  reg. (CE)  853/2004, gli operatori del settore alimentare
possono  chiedere   in  particolare  l'adattamento  dei  seguenti
requisiti:

a) requisiti  ambientali dei  locali  necessari  a  conferire  ai
   prodotti caratteristiche  specifiche, di  cui all'allegato II,
   capitolo II,  paragrafo I,  lettere da  a) ad e) del reg. (CE)
   852/2004;
b) requisiti  relativi al  tipo di  materiale che costituisce gli
   strumenti specifici  per la preparazione, il confezionamento e
   l'imballaggio dei  prodotti, di  cui all'allegato II, capitolo
   II, paragrafo I, lettera f) e capitolo V, paragrafo I del reg.
   (CE) 852/2004.

3. Nel caso di cui al comma 2, gli operatori garantiscono in ogni
caso la pulizia e la disinfezione dei locali e degli utensili con
modalità e  frequenza adeguate ad assicurare il mantenimento dei
requisiti di igiene degli alimenti.

ARTICOLO 17
(Formazione)

1. Al  fine di  garantire l'adempimento  degli obblighi  relativi
alla formazione  del personale  previsti dal reg. (CE) 852/2004 e
dal  reg.  (CE)  853/2004,  fatte  salve  ulteriori  disposizioni
nazionali e  regionali, la Regione promuove e coordina l'adozione
di  iniziative  formative  rivolte  agli  operatori  del  settore
alimentare da  parte delle associazioni di categoria o di enti ed
organismi competenti, anche in collaborazione con le aziende USL,
l'istituto zooprofilattico  sperimentale delle  Regioni  Lazio  e
Toscana e  le università  degli studi  presenti  sul  territorio
regionale.

ARTICOLO 18
(Informatizzazione delle procedure)

1. Al  fine di favorire la semplificazione delle procedure di cui
presente regolamento,  nonché modalità  omogenee di svolgimento
dei rapporti  tra comuni  e aziende  USL su  tutto il  territorio
regionale, la  trasmissione tra  comuni, aziende  USL  e  Regione
delle domande, delle dichiarazioni, dei relativi allegati e delle
eventuali richieste  di integrazione,  nonché dei  pareri e  dei
provvedimenti di  cui agli  articoli 7,  8, 9,  12, 13  e 14  del
presente regolamento,  può avvenire tramite il sistema regionale
di cooperazione applicativa e la piattaforma rete degli sportelli
unici delle attività produttive.


Il presente  Regolamento è  pubblicato nel  Bollettino Ufficiale
della Regione Toscana.

È  fatto  obbligo  a  chiunque  spetti  di  osservarlo  e  farlo
osservare come Regolamento della Regione Toscana.

Il Vicepresidente
GELLI

Firenze, 1 agosto 2006




SICUREZZA

