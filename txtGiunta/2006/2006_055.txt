Interventi  a   favore  delle  vittime  del  terrorismo  e  della
criminalità organizzata.

Il Consiglio Regionale ha approvato il 14.11.2006
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  comunità toscana  manifesta  la  solidarietà  ai  propri
appartenenti vittime  di eventi  di terrorismo,  di  criminalità
organizzata e  del dovere  o ai loro superstiti, anche tramite la
concessione da  parte della  Regione dei  benefici  di  cui  alla
presente legge,  in  coerenza  con  i  principi  della  normativa
statale in questa materia.

ARTICOLO 2
(Destinatari dei benefici)

1. I  benefici regionali  sono corrisposti  a  coloro  che  hanno
riportato  una  invalidità  permanente  e  ai  superstiti  delle
vittime e  che  siano  stati  riconosciuti  tali  ai  fini  della
concessione della  speciale elargizione  di  cui  alle  leggi  13
agosto 1980,  n. 466 (Speciali elargizioni a favore di dipendenti
pubblici  e   di  cittadini   vittime  del  dovere  o  di  azioni
terroristiche), 20  ottobre 1990,  n. 302  (Norme a  favore delle
vittime del  terrorismo e  della  criminalità  organizzata),  23
novembre 1998,  n. 407  (Nuove norme  in favore delle vittime del
terrorismo e della criminalità organizzata), purché in possesso
di almeno uno dei seguenti requisiti:

a) essere,  coloro che hanno riportato l'invalidità permanente o
   le vittime,  residenti in  Toscana al  momento del verificarsi
   dell'evento;
b) avere   riportato  l'invalidità  permanente  o  essere  state
   vittime per un evento accaduto in Toscana.

ARTICOLO 3
(Tipologie dei benefici)

1. I benefici della presente legge consistono in:
a) attribuzione    di  titoli  di  precedenza  nell'ambito  delle
   procedure  per   l'accesso  all'impiego   nell'amministrazione
   regionale;
b) borse   di  studio  per  ogni  anno  di  scuola  elementare  e
   secondaria, inferiore e superiore, e di corso universitario;
c) contributi  a compensazione,  nel limite  del 50 per cento, di
   quanto corrisposto a titolo di tributi regionali;
d) agevolazioni per l'uso dei trasporti di competenza regionale;
e) benefici per l'acquisto della prima casa;
f) contributi  a compensazione  di quanto corrisposto a titolo di
   imposta comunale sulla prima casa;
g) ogni  altra agevolazione, anche di natura fiscale, individuata
   con il regolamento di cui all'articolo 4.

2. Per  coloro che  hanno riportato  una invalidità  permanente,
l'entità dei  benefici  può  essere  commisurata  al  grado  di
invalidità.

ARTICOLO 4
(Modalità di attuazione)

1. Con  regolamento della  Giunta regionale,  da  emanarsi  entro
novanta giorni  dall'entrata in vigore della presente legge, sono
definite le  modalità di attuazione e di erogazione dei benefici
di cui all'articolo 3.

ARTICOLO 5
(Norma finanziaria)

1. Gli  oneri derivanti  dall'applicazione della  presente  legge
verranno riassorbiti,  a partire dall'anno 2007, dalle pertinenti
unità  previsionali   di  base   (UPB)  entro  gli  stanziamenti
determinati con legge di bilancio.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

MARTINI

Firenze, 20 novembre 2006

La presente  legge è  stata approvata  dal  Consiglio  Regionale
nella seduta del 14.11.2006.




GIUSTIZIA

