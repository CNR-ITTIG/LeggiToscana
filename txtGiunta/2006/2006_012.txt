Norme in materia di polizia comunale e provinciale.

Il Consiglio Regionale ha approvato il 29.03.2006
Il Presidente  della Giunta  Regionale promulga la seguente legge
regionale:

CAPO I
Disposizioni generali

ARTICOLO 1
(Oggetto della legge)

1.  La   presente  legge,   in  conformità   a  quanto  previsto
dall'articolo 117, comma secondo, lettera h), della Costituzione,
detta  disposizioni   concernenti  i   requisiti  essenziali   di
uniformità per l'organizzazione e lo svolgimento, anche in forma
associata,  delle   funzioni  di  polizia  amministrativa  locale
tramite  strutture   di  polizia   comunale,  denominata  polizia
municipale, e di polizia provinciale, di seguito insieme indicate
nella presente  legge con  il termine  polizia locale, al fine di
assicurarne sul  territorio regionale  l'efficace espletamento da
parte di comuni e province.

2. Agli  enti locali diversi da comuni e province si applicano le
disposizioni di  cui al  capo I  della presente legge, nei limiti
delle  competenze  loro  attribuite  dalla  normativa  statale  e
regionale vigente.

ARTICOLO 2
(Strutture e funzioni di polizia locale)

1. Gli  addetti alle  strutture di  polizia locale  istituite  ai
sensi dell'articolo  1 provvedono allo svolgimento delle funzioni
ad essi  attribuite dalle  disposizioni vigenti,  tra le quali in
particolare:

a) vigilare sull'osservanza delle leggi, regolamenti, ordinanze e
   altri provvedimenti  amministrativi dello Stato, della Regione
   e degli  enti locali,  nell'ambito delle  competenze dell'ente
   locale;
b) vigilare sulla integrità e sulla conservazione del patrimonio
   pubblico;
c) prestare   opera  di  soccorso  nelle  pubbliche  calamità  o
   disastri, nonché  in caso di privato infortunio e collaborare
   ai  servizi   e  alle   operazioni  di  protezione  civile  di
   competenza dell'ente di appartenenza;
d) svolgere i controlli  relativi ai tributi locali di competenza
   secondo quanto previsto dai rispettivi regolamenti.

2. Gli  operatori delle  strutture di  polizia  locale,  comprese
quelle gestite  in forma associata, svolgono altresì le funzioni
di polizia  giudiziaria e  le  funzioni  di  pubblica  sicurezza,
nonché i  compiti  di  polizia  stradale,  nei  casi  e  con  le
modalità previste dalla legge dello Stato.

3. Il  personale della  polizia locale  deve  possedere  tutti  i
requisiti previsti  per  lo  svolgimento  di  tutte  le  funzioni
stabilite dalla legge.

4. Per  la selezione del personale da destinare alle strutture di
polizia municipale  e provinciale,  sono individuate modalità di
verifica del  possesso dei  requisiti di natura psichica e fisica
previsti dalla legislazione in materia.

ARTICOLO 3
(Principi organizzativi)

1.  Gli   enti  locali   disciplinano  con   propri   regolamenti
l'ordinamento  e  l'organizzazione  delle  strutture  di  polizia
locale.

2. La  struttura di  polizia locale consiste nella organizzazione
di persone  e mezzi disposta da ciascun ente locale con modalità
tali  da   garantire  su   tutto  il   territorio   l'efficienza,
l'efficacia  e  la  continuità  operativa,  tenuto  conto  delle
caratteristiche demografiche, morfologiche e socio-economiche del
proprio territorio.

3. Il  sindaco o  il presidente  della provincia  definiscono gli
indirizzi e vigilano sull'espletamento delle attività di polizia
amministrativa locale.

4. Gli  operatori  di  polizia  locale  svolgono  stabilmente  le
attività ed  i compiti previsti dalla presente legge anche negli
enti ove presti servizio un solo addetto.

5. I  distacchi  e  i  comandi  ad  altro  ente  sono  consentiti
esclusivamente  per  lo  svolgimento  di  compiti  inerenti  alle
funzioni di polizia locale.

6. Il  personale addetto  alle strutture di polizia locale svolge
in uniforme le attività ad esso inerenti, salvo i casi in cui il
regolamento dell'ente preveda diversamente.

ARTICOLO 4
(Gestione associata)

1. Più  comuni possono  provvedere alla gestione associata delle
strutture  di  polizia  municipale  nelle  forme  previste  dalle
vigenti disposizioni di legge.

2. I comuni interessati definiscono:
a) i  contenuti essenziali  delle attività  da svolgere in forma
   associata;
b) le  modalità di  esercizio delle funzioni di cui all'articolo
   3, comma  3, da  parte del  sindaco  di  ciascun  comune  e  i
   rapporti  con   il  responsabile   della  struttura  in  forma
   associata;
c) l'organo  che esercita  l'indirizzo,  il  coordinamento  e  la
   vigilanza  sull'espletamento   delle   attività   nell'intero
   territorio interessato;
d) i  criteri della  gestione amministrativa  e finanziaria della
   struttura associata  e  le  modalità  di  ripartizione  delle
   entrate e delle spese.

3. L'atto  associativo, nel  caso  in  cui  istituisca  l'ufficio
comune di  cui all'articolo  30 del decreto legislativo 18 agosto
2000, n. 267 (Testo unico delle leggi sull'ordinamento degli enti
locali), da ultimo modificato con decreto legge 29 marzo 2004, n.
80 (Disposizioni  urgenti in  materia di enti locali), convertito
dalla legge  28 maggio 2004, n. 140, può definire il regolamento
unitario  della   struttura  ovvero   affidare   l'adozione   del
regolamento all'ente  responsabile della  gestione associata,  in
conformità  al  medesimo  atto  associativo  ed  agli  indirizzi
dell'organismo associativo.

4.  La   Giunta   regionale,   nell'ambito   dello   stanziamento
complessivo previsto  dalla legge regionale 16 agosto 2001, n. 38
(Interventi regionali  a favore  delle politiche  locali  per  la
sicurezza della Comunità Toscana), definisce annualmente fino al
limite massimo  del 15  per cento  dello stesso  stanziamento, le
risorse da  destinare all'incentivazione delle gestioni associate
di polizia locale costituite ai sensi della vigente normativa.

ARTICOLO 5
(Competenza territoriale)

1. Il  personale addetto  alle strutture di polizia locale svolge
ordinariamente le  proprie funzioni  nell'ambito  del  territorio
dell'ente   di   appartenenza   ovvero   di   quello   risultante
dall'insieme degli enti associati.

2.  Ai  sensi  delle  disposizioni  statali,  il  personale  può
compiere fuori dal territorio di competenza:

a) le   missioni  autorizzate  per  fini  di  collegamento  e  di
   rappresentanza;
b) le  operazioni di  polizia di  propria iniziativa,  durante il
   servizio,  in   caso  di   necessità  dovuta  alla  flagranza
   dell'illecito commesso nel territorio di appartenenza;
c) le  missioni per  rinforzare altre strutture di polizia locale
   in  particolari   occasioni  stagionali   o  eccezionali,   in
   conformità   agli   appositi   piani   o   accordi   tra   le
   amministrazioni  interessate   e   previa   comunicazione   al
   prefetto.

ARTICOLO 6
(Strumenti di autotutela)

1. I comuni e le province, con regolamento, possono prevedere che
gli operatori  di polizia  locale, oltre alla possibile dotazione
delle armi  per la  difesa  personale  in  conformità  a  quanto
disciplinato dalla  normativa statale,  siano dotati  di  presidi
tattici difensivi,  diversi dalle  armi, ai fini di prevenzione e
protezione   dai    rischi   professionali    per    la    tutela
dell'incolumità personale;  tali dispositivi  possono costituire
dotazione individuale o di reparto.

2. Il regolamento regionale di cui all'articolo 12 della presente
legge provvede all'individuazione dei presidi difensivi di cui al
comma 1  nonché alla disciplina generale delle loro modalità di
impiego e  assegnazione con previsione di specifico addestramento
al loro uso.

ARTICOLO 7
(Collaborazione con associazioni di volontariato )

1. I  comuni e  le province possono stipulare convenzioni con  le
associazioni  di   volontariato  iscritte  nel  registro  di  cui
all'articolo 4 della legge regionale 26 aprile 1993, n. 28 (Norme
relative ai  rapporti delle organizzazioni di volontariato con la
Regione, gli  Enti locali e gli altri Enti pubblici - Istituzione
del registro  regionale delle  organizzazioni del volontariato) e
successive  modificazioni,   per  realizzare  collaborazioni  tra
queste ultime e le strutture di polizia locale rivolte a favorire
l'educazione alla convivenza, al senso civico e al rispetto della
legalità.

2. In ogni caso, i volontari:
a) svolgono  le  loro  attività  sulla  base  delle  indicazioni
   operative degli addetti alle strutture di polizia locale;
b) non  possono svolgere  attività sostitutive rispetto a quelle
   di competenza degli addetti alle strutture di polizia locale;
c) possiedono  i requisiti di onorabilità previsti per l'accesso
   all'impiego presso l'ente locale nonché i requisiti di natura
   psichica e  fisica necessari  allo svolgimento delle azioni di
   cui al comma 1;
d) sono adeguatamente assicurati.

3. Le  eventuali  uniformi  e  segni  distintivi  utilizzati  dai
volontari devono  essere tali da escludere la stretta somiglianza
con uniformi  e  segni  distintivi  della  polizia  municipale  e
provinciale.

ARTICOLO 8
(Servizi per conto di terzi)

1. Gli  enti  locali  possono  definire  specifiche  tariffe  per
l'esecuzione  di   attività  comunque   afferenti  al   pubblico
interesse e  previste tra le attività della polizia locale,  che
comportino l'utilizzo,  straordinario o esclusivo, di personale e
mezzi assegnati  alla polizia  locale, oltre l'impiego dovuto per
le normali  azioni istituzionali,  in relazione  ad attività  di
natura  imprenditoriale,   che   abbiano   una   delle   seguenti
caratteristiche:

a) attività  svolte a  domanda  o  nell'interesse  di  specifici
   soggetti;
b) manifestazioni pubbliche.

2.  Sono  esenti  dal  pagamento  le  attività  richieste  dalle
amministrazioni pubbliche.

CAPO II
Funzioni della Regione

ARTICOLO 9
(Supporto tecnico)

1  La   Regione  promuove  l'esercizio  omogeneo  delle  funzioni
inerenti le attività di polizia locale mediante:

a) valutazioni  e indicazioni  tecniche sull'organizzazione  e lo
   svolgimento delle attività di polizia locale;
b) il  sostegno all'attività  tramite la  definizione di modelli
   operativi uniformi.

2.  La   Regione,  inoltre,   mediante  attività  di  ricerca  e
documentazione, favorisce  l'acquisizione dei dati necessari alle
strutture di polizia locale finalizzate:

a) all'organizzazione    delle  funzioni  di  propria  competenza
   dirette alla sicurezza del territorio;
b) all'individuazione dei contenuti degli accordi per la gestione
   integrata del controllo territoriale.

3. La  Regione promuove,  in collaborazione  con gli enti locali,
l'istituzione e  l'attivazione di  un numero telefonico unico per
l'accesso alle  centrali operative  dei corpi  di polizia  locale
sull'intero territorio regionale.

ARTICOLO 10
(Attività formativa)

1. La  Regione programma  e realizza  le attività  formative  di
propria competenza  di cui  agli articoli  17 e  20  nelle  forme
previste dalla legislazione regionale in materia.

2. La  Regione, previa valutazione del fabbisogno formativo sulla
base  delle   indicazioni  degli   enti  locali   e  sentite   le
rappresentanze sindacali  dei lavoratori,  definisce i  contenuti
generali uniformi  dei programmi  formativi per le diverse figure
professionali del  personale addetto  alle strutture  di  polizia
locale.

3. Le  attività di  cui al  comma 1 possono essere programmate e
realizzate  in   collaborazione  con   gli  enti  locali,  previa
convenzione che  può prevedere  la gestione  delle attività  da
parte degli  enti medesimi e l'attribuzione ad essi delle risorse
finanziarie necessarie.

4. Fino  alla completa  attuazione degli  adempimenti di  cui  ai
commi 1  e 2,  la Giunta  regionale  può  autorizzare  gli  enti
locali, singoli  o associati,  allo svolgimento  delle  attività
formative di  propria competenza, verificandone la corrispondenza
alle disposizioni regionali.

ARTICOLO 11
(Strumenti di comunicazione)

1. La  Giunta regionale  definisce  le  caratteristiche  tecniche
degli  strumenti   di  comunicazione   in  dotazione  a  ciascuna
struttura di  polizia locale  in modo da consentirne la reciproca
utilizzazione in tutto il territorio regionale.

ARTICOLO 12
(Uniformi, veicoli, strumenti e tessere di riconoscimento)

1. Con regolamento regionale sono disciplinati:
a) le  caratteristiche delle  uniformi sulla  base delle  diverse
   circostanze e specialità di impiego;
b) gli  elementi identificativi    dell'operatore,  dell'ente  di
   appartenenza e della Regione Toscana;
c) i  distintivi di  grado, attribuito in relazione al profilo ed
   alle funzioni conferite all'interno della struttura di polizia
   locale;
d) le  categorie e  le caratteristiche  generali degli  eventuali
   contrassegni  di   specialità  o   incarico,  anzianità   ed
   onorificenza, apponibili sull'uniforme;
e) le  caratteristiche dei contrassegni e degli accessori nonché
   il colore  dei veicoli o dei mezzi operativi in dotazione alle
   strutture di polizia locale;
f) le caratteristiche dei presidi difensivi di cui all'articolo 6
   e loro modalità di impiego;
g) le  caratteristiche delle tessere di riconoscimento fornite da
   ciascun ente agli operatori di polizia locale.

ARTICOLO 13
(Conferenza tecnica regionale)

1. Al  fine di  acquisire elementi  utili per  l'esercizio  delle
funzioni di cui all'articolo 9, comma 1, e per la predisposizione
del regolamento  di cui  all'articolo  12,  la  Giunta  regionale
organizza periodicamente  la Conferenza  tecnica regionale  sulla
polizia locale.

2. Alla  Conferenza partecipano i responsabili delle strutture di
polizia municipale e provinciale.

3. La  partecipazione agli  incontri di  cui al  comma 1  non dà
luogo ad alcun compenso o rimborso.

CAPO III
I corpi di polizia locale.

ARTICOLO 14
(Corpo di polizia municipale)

1. I  comuni, singoli  o  associati,  per  lo  svolgimento  delle
attività di  cui  all'articolo  2  possono  istituire  corpi  di
polizia municipale.

2. I  comuni istituiscono  il corpo  di  polizia  municipale  nel
rispetto delle  seguenti caratteristiche strutturali ed operative
minime:

a) organizzazione   giornaliera,    nell'ambito  territoriale  di
   competenza, di due turni ordinari di vigilanza  sul territorio
   in servizio  antimeridiano e pomeridiano, compresi i festivi e
   organizzazione di  un terzo  turno di  vigilanza ordinaria sul
   territorio in  servizio serale-notturno  per almeno centoventi
   giorni, anche non consecutivi, per ogni anno solare;
b) predisposizione    e  dotazione  di  una  struttura  operativa
   centralizzata per  telecomunicazioni di servizio, attiva tutti
   i giorni dell'anno;
c) organizzazione  di un  sistema che  consenta l'attivazione dei
   controlli di  polizia amministrativa  locale  nell'arco  delle
   ventiquattro ore, compresi i festivi, nell'ambito territoriale
   di competenza;
d) organizzazione e svolgimento del servizio di rilevazione degli
   incidenti  stradali   con  danni   alle  persone  o  rilevanti
   conseguenze  sulla   circolazione  stradale   nei  due   turni
   antimeridiano e  pomeridiano ed  organizzazione dell'eventuale
   attivazione del  servizio per almeno un turno serale-notturno,
   compresi i festivi, nell'ambito territoriale di competenza.

3. I  corpi di  polizia municipale,  ove possibile,  privilegiano
un'organizzazione improntata  al principio  del  decentramento  e
adottano moduli  operativi di  prossimità  nei  confronti  della
collettività amministrata dall'ente locale di appartenenza.

4. La  Regione promuove  l'istituzione e sostiene l'attività dei
corpi   di   polizia   municipale   aventi   le   caratteristiche
organizzative  di   cui  al   presente   articolo,   mediante   i
finanziamenti previsti dalla l.r. 38/2001, relativi alle funzioni
di polizia locale.

ARTICOLO 15
(Corpo di polizia provinciale)

1. Le  province,  per  lo  svolgimento  delle  attività  di  cui
all'articolo 2, istituiscono corpi di polizia provinciale.

2. I  corpi  di  polizia  provinciale  svolgono  prioritariamente
compiti di  polizia  ambientale,  oltre  a  tutte  le  competenze
affidate dalle vigenti disposizioni legislative.

3. Le  province possono promuovere specifici accordi con i comuni
per  attivare  forme  di  collaborazione  tra  corpi  di  polizia
provinciale e  strutture di  polizia municipale nel territorio di
competenza, ai fini di un efficace espletamento delle funzioni di
cui all'articolo 2.

4.  La   Regione  sostiene   l'attività  dei  corpi  di  polizia
provinciale mediante i finanziamenti previsti dalla l.r. 38/2001,
relativi alle funzioni di polizia locale.

ARTICOLO 16
(Organizzazione del corpo di polizia municipale e provinciale)

1. Il  corpo di  polizia municipale  e provinciale,  fatto  salvo
l'inquadramento derivante  dai contratti  collettivi nazionali di
lavoro, si articola nelle seguenti figure professionali:

a) comandante, con funzioni di responsabile del corpo;
b) addetti  al coordinamento  e controllo,  tra i  quali  possono
   essere individuati uno o più vicecomandanti;
c) agenti.

ARTICOLO 17
(Comandante del corpo di polizia municipale e provinciale)

1.  Il  comandante  dirige  lo  svolgimento  delle  attività  di
competenza  del   corpo,  emana  gli  ordini  e  le  disposizioni
organizzative  ed  operative,  nel  rispetto  della  legislazione
vigente e del regolamento di cui all'articolo 3, comma 1.

2. Il  comandante attua  gli indirizzi  dati dal  sindaco  o  dal
presidente della  provincia ai sensi dell'articolo 3, comma 3, ed
è  responsabile   verso  il   sindaco  o   il  presidente  della
organizzazione,   dell'addestramento,    della    disciplina    e
dell'impiego tecnico  ed operativo  del personale appartenente al
corpo.

3. La  funzione di comandante è incompatibile con lo svolgimento
di  altre   funzioni  o   incarichi  all'interno   dell'ente   di
appartenenza.

4. Allo  scopo di  garantire la  competenza tecnico-professionale
connessa alle  attività dei  livelli apicali  dei corpi, qualora
non venga  effettuata una  selezione concorsuale finalizzata alla
copertura del  ruolo,  l'affidamento  dell'incarico  comporta  la
frequenza del  corso regionale  obbligatorio di formazione di cui
all'articolo 19, comma 1, lettera a).

CAPO IV
Formazione e aggiornamento del personale

ARTICOLO 18
(Professionalità degli addetti alle funzioni di polizia locale)

1. Il personale addetto alle strutture di polizia locale possiede
una professionalità adeguata alle funzioni svolte.

2. La professionalità è assicurata tramite:
a) una preparazione giuridica di base con riferimento prioritario
   alle materie  di competenza specifica per lo svolgimento delle
   attività  di   polizia  amministrativa,   giudiziaria  e   di
   sicurezza;
b) la  partecipazione ad  un corso di prima formazione durante il
   periodo di  prova e, successivamente, a corsi di aggiornamento
   periodici.

3. Nel rispetto di quanto stabilito dalle disposizioni statali in
materia di  porto dell'arma,  il personale addetto alle strutture
di polizia  locale partecipa  a periodici  corsi di addestramento
all'uso   dell'arma,   consistenti   in   lezioni   teoriche   ed
esercitazioni pratiche.

ARTICOLO 19
(Formazione e aggiornamento periodico)

1.  Al   fine  di  garantire  la  continuità  dell'aggiornamento
professionale, con regolamento regionale sono disciplinati:

a) il  corso di  formazione specifica per comandante dei corpi di
   polizia municipale e provinciale di cui all'articolo 17;
b) le  modalità organizzative, i contenuti, la durata e le prove
   finali dei corsi periodici di prima formazione;
c) la  partecipazione a  corsi di  specializzazione in  relazione
   all'impiego in specifici settori operativi;
d) la   composizione    delle  commissioni  di  esame  dei  corsi
   formativi.

2.  Il   regolamento  disciplina  altresì  i  corsi  di  elevata
specializzazione rivolti  prioritariamente ai  responsabili delle
strutture di polizia municipale e provinciale.

ARTICOLO 20
(Periodo di prova e corso di prima formazione per agenti)

1. Durante il periodo di prova è obbligatoria la frequenza di un
corso di  prima formazione  programmato  e  realizzato  ai  sensi
dell'articolo  10,   con  verifica   finale  della   preparazione
acquisita; al  termine del corso il personale può essere adibito
al servizio attivo.

2.  In   caso  di   assunzione   tramite   corso   concorso,   la
partecipazione allo  stesso equivale,  agli  effetti  di  cui  al
presente articolo, alla frequenza del corso di prima formazione a
condizione che  i contenuti  del corso  siano conformi  a  quanto
definito dalla Regione ai sensi dell'articolo 19.

ARTICOLO 21
(Formazione degli agenti assunti a tempo determinato)

1. Il  personale  assunto  a  tempo  determinato  è  adibito  al
servizio attivo  dopo aver  frequentato un  corso  di  formazione
presso l'ente  di appartenenza, secondo il programma definito dal
regolamento  di cui all'articolo 19.

2. Il  personale che  abbia già prestato, anche temporaneamente,
la propria attività nella struttura di polizia locale per almeno
sessanta giorni,  oppure abbia  ottenuto l'idoneità  nelle prove
conclusive di  un concorso  per addetti alla struttura di polizia
locale, è  esonerato dalla  frequenza al  corso di formazione di
cui al comma 1.

CAPO V
Norme finali e transitorie, disposizione finanziaria

ARTICOLO 22
(Obblighi di collaborazione)

1. I  soggetti di  cui all'articolo  1 sono tenuti a fornire alle
strutture  regionali   competenti  ogni   collaborazione  per  la
verifica dello  stato di  realizzazione delle  disposizioni della
presente legge e dei risultati conseguiti.

ARTICOLO 23
(Norma transitoria)

1. La  Regione adotta  i regolamenti di cui agli articoli 12 e 19
entro dodici  mesi dalla  entrata in vigore della presente legge,
sentite  le   associazioni  regionali   degli  enti   locali,  la
Commissione   regionale   per   le   pari   opportunità   e   le
rappresentanze sindacali dei lavoratori.

2. A  decorrere dal 1 gennaio 2008, nei Comuni che non si fossero
adeguati alle  disposizioni di  cui all'articolo 14, le strutture
di polizia municipale assumono denominazione diversa da quella di
corpo, fatti  salvi, per  il personale  in  esse  inquadrato,  il
mantenimento  dei   distintivi  di   grado  già   attribuiti   e
l'applicazione  delle   eventuali  disposizioni   dei   contratti
collettivi nazionali  di  lavoro,  specificamente  riferite  agli
appartenenti ai corpi.

3. Gli  enti locali,  entro centottanta  giorni  dall'entrata  in
vigore del regolamento regionale di cui all'articolo 12, adeguano
i propri regolamenti alle disposizioni di quest'ultimo.

4. L'adeguamento  da parte  degli enti locali alla presente legge
costituisce condizione  per l'accesso  ai finanziamenti  previsti
dalla l.r. 38/2001 relativi alle funzioni di polizia locale.

ARTICOLO 24
(Disposizione finanziaria )

1. Gli  oneri derivanti  dall'attuazione  della  presente  legge,
decorrenti dall'anno  2006, sono  stimati in  euro 500.000,00 per
l'anno 2006 e in euro 440.000,00 per l'anno 2007.

2. Al  bilancio pluriennale  a  legislazione  vigente  2005/2007,
annualità 2006 e 2007, sono apportate le seguenti variazioni per
competenza e cassa di uguale importo:

Anno 2006

in diminuzione
   UPB 741 "Fondi - spese correnti", per euro 500.000,00;
   
in aumento:
 UPB  112   "Interventi   regionali   per   la
   sicurezza della  comunità toscana  - spese
   correnti", per euro 500.000,00;
 
Anno 2007

in diminuzione
   UPB 741 "Fondi - spese correnti", per euro 440.000,00;
   
in aumento:
   UPB 112 "Interventi regionali per la sicurezza della comunità
     toscana - spese correnti", per euro 440.000,00.
   
3. Agli  oneri per gli esercizi successivi si fa fronte con legge
di bilancio.

ARTICOLO 25
(Abrogazioni)

1. La  legge regionale  9 marzo  1989, n.17  (Norme in materia di
Polizia Municipale) è abrogata.

2. A  decorrere dall'entrata  in vigore  del regolamento  di  cui
all'articolo 12  è abrogata la legge regionale 18 novembre 1998,
n. 82 (Caratteristiche delle uniformi, dei segni distintivi e dei
mezzi di comunicazione dei servizi di polizia locale).

ARTICOLO 26
(Modifiche all'articolo 26 della l.r. 65/1997)

1. Al  comma 1  dell'articolo 26  della legge  regionale 1 agosto
1997, n.  65 (Istituzione  dell'ente per  la gestione  del "Parco
regionale  delle   Alpi  Apuane".   Soppressione   del   relativo
consorzio), le  parole "le  disposizioni di  cui alla l.r. 17 del
1989 e  successive modificazioni, concernente le norme in materia
di  polizia  municipale"  sono  sostituite  dalle  seguenti:  "le
vigenti disposizioni regionali in materia di polizia municipale e
provinciale".

ARTICOLO 27
(Clausola valutativa)

1. Il  Consiglio regionale  procede annualmente  alla valutazione
delle  modalità  attuative  e  dei  risultati  conseguiti  dalla
presente legge per quanto attiene:

a) all'approvazione,    da  parte  degli  enti  interessati,  dei
   regolamenti di cui all'articolo 3, comma 1;
b) all'attività  di formazione e aggiornamento professionale del
   personale di polizia locale;
c) all'incentivazione  delle gestioni associate di polizia locale
   di cui all'articolo 4, comma 4.

2. Per  le finalità  di cui  al comma  1, la  relazione generale
presentata entro il 30 giugno di ogni anno dalla Giunta regionale
ai sensi  dell'articolo 8 della l.r. 38/2001 dà specificatamente
conto dei dati e delle informazioni necessarie per la valutazione
di cui alle lettere a) e b).


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 3 aprile 2006

MARTINI

La presente  legge è  stata approvata  dal  Consiglio  Regionale
nella seduta del 29.03.2006.




AMMINISTRAZIONE
ENTI TERRITORIALI

