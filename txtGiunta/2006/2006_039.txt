Regolamento di  attuazione degli articoli 19 e 20 legge regionale
3 gennaio  2005, n.  1 (Norme  per il  governo  del  territorio).
Istituzione del  garante della  comunicazione e  disciplina delle
funzioni.



IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visto l'articolo 42, comma 2, dello Statuto;

Vista la  legge regionale  3 gennaio  2005, n.  1 (Norme  per  il
governo del  territorio), ed  in particolare gli articoli 19 e 20
che istituiscono  il garante della comunicazione, ne stabiliscono
le funzioni  e rinviano  ad apposito  regolamento  la  disciplina
dell'esercizio di tali funzioni;

Vista la  preliminare decisione della Giunta regionale n. 8 del 5
giugno 2006  adottata previa acquisizione dei pareri del Comitato
Tecnico della Programmazione, e delle competenti strutture di cui
all'articolo 29 della legge regionale n. 44/2003;

Acquisito il  parere favorevole  con osservazioni  espresso dalla
sesta commissione consiliare "Territorio e Ambiente" nella seduta
del 12 luglio 2006;

Ritenuto di  accogliere parzialmente  le  osservazioni  formulate
dalla sesta commissione consiliare;

Vista la  deliberazione della  Giunta regionale  n.  555  del  31
luglio 2006  che  approva  il  regolamento  di  attuazione  degli
articoli 19  e 20  della legge  regionale 3  gennaio 2005,  n.  1
(Norme per  il governo  del territorio).  Istituzione del garante
della comunicazione e disciplina delle funzioni;

EMANA
il seguente Regolamento:

ARTICOLO 1
(Oggetto)

1. In  attuazione delle disposizioni degli articoli 19 e 20 della
legge regionale  3 gennaio  2005, n. 1, (Norme per il governo del
territorio), di seguito denominata "legge regionale", il presente
regolamento  istituisce  il  garante  della  comunicazione  e  ne
disciplina le funzioni.

ARTICOLO 2
(Finalità)

1. La  disciplina delle  funzioni del garante della comunicazione
è finalizzata  a garantire ai cittadini, singoli o associati, la
partecipazione ad  ogni fase dei procedimenti mediante i quali si
formano e  assumono efficacia  il Piano di indirizzo territoriale
della Regione, di cui all'articolo 48 della legge regionale, e le
relative varianti, nonché gli atti del governo del territorio di
competenza della Regione di cui al comma 2 dell'articolo 10 della
stessa legge.

ARTICOLO 3
(Nomina del garante della comunicazione)

1. Il  garante della  comunicazione è  nominato  dal  Presidente
della Giunta regionale.

2. Il  garante è  scelto fra  persone in  possesso di diploma di
laurea e  di idonea  preparazione professionale,  con particolare
riferimento agli  ambiti della  sociologia, della  scienza  della
comunicazione, della programmazione.

3.  Il   garante  è   scelto  fra   il  personale  di  qualifica
dirigenziale  appartenente   alla  struttura   regionale,  o  fra
soggetti esterni ad essa.

4. Qualora  il garante  appartenga alla  struttura regionale,  è
scelto  al  di  fuori  del  personale  assegnato  alla  direzione
generale  competente  in  materia  di  politiche  territoriali  e
ambientali.

ARTICOLO 4
(Indennità e rimborsi)

1.  Qualora   il  garante  della  comunicazione  appartenga  alla
struttura regionale,  svolge la  funzione  di  garante  a  titolo
gratuito.

2. Qualora  il garante  della comunicazione  non appartenga  alla
struttura regionale percepisce un'indennità mensile di funzione,
la cui  entità e  modalità di  erogazione  sono  stabilite  nel
decreto  di   nomina,  in  misura  comunque  non  superiore  alla
retribuzione  mensile   complessiva  prevista   per  i  dirigenti
regionali responsabili  di settore  di cui  all'articolo 8  della
legge regionale  5 agosto 2003, n.44 (Ordinamento della dirigenza
e della  struttura operativa  della Regione. Modifiche alla legge
regionale 17  marzo 2000,  n.  26  "Riordino  della  legislazione
regionale in materia di organizzazione e personale").

3. Il  garante  ha  diritto  al  rimborso  spese  spettanti    ai
dirigenti regionali in missione.

ARTICOLO 5
(Durata in carica e incompatibilità)

1. Il garante della comunicazione resta in carica per cinque anni
e può essere riconfermato una sola volta.

2. Nei  sessanta giorni  precedenti la  scadenza del  mandato, il
Presidente della  Giunta regionale provvede alla nomina del nuovo
garante.

3. L'incarico di garante della comunicazione è incompatibile, ai
sensi  dell'articolo  19  comma  2  della  legge  regionale,  con
l'incarico  di   responsabile  del   procedimento  relativo  agli
strumenti  della  pianificazione  e  agli  atti  di  governo  del
territorio.

ARTICOLO 6
(Compiti del garante della comunicazione)

1. Il  garante assicura  che l'informazione  ai cittadini in ogni
fase  di   formazione  degli   strumenti   della   pianificazione
territoriale e degli atti di governo del territorio di competenza
della Regione  sia tempestiva  e appropriata,  in modo da rendere
effettiva  ed   efficace  la   partecipazione  dei  cittadini  al
procedimento programmatorio.

2. Ai fini di cui al comma 1 il garante:

a) fissa,  fino dall'avvio  del procedimento,  i criteri  cui  il
   responsabile del  procedimento deve attenersi per garantire la
   partecipazione dei cittadini, proponendo anche integrazioni al
   piano di comunicazione predisposto dal responsabile stesso;
b)  verifica   la  completezza   dell'informazione  fornita   dal
   responsabile del  procedimento circa  le scelte,  le  relative
   motivazioni anche con riferimento a obiettivi e conoscenze che
   ne sono  a fondamento,  la coerenza  delle scelte con gli atti
   programmatori e normativi;
c) verifica   che  le  modalità  con  cui  il  responsabile  del
   procedimento fornisce  le informazioni  siano funzionali  alla
   massima comprensibilità e divulgabilità;
d) propone,   qualora    lo  ritenga  opportuno,  un'integrazione
   dell'informazione  sotto  i  profili  del  contenuto  o  delle
   modalità di  diffusione, attraverso specifiche indicazioni al
   responsabile  del  procedimento,  tenuto  conto  di  peculiari
   esigenze connesse al governo del territorio;
e) cura  che le  richieste, le  osservazioni e  le sollecitazioni
   emerse  nel   corso  del   procedimento   abbiano   tempestiva
   trattazione nelle sedi competenti;
f) assicura  i rapporti  con i  garanti della  comunicazione  dei
   comuni e  delle province  assumendo da  essi  le  informazioni
   necessarie   per    il   monitoraggio    dell'efficacia    nel
   perseguimento delle  finalità che  la legge  regionale affida
   all'istituto del garante della comunicazione;
g) redige  un rapporto  consuntivo sull'attività svolta ai sensi
   dell'articolo 20 comma 2 della legge regionale.

ARTICOLO 7
(Rapporto consuntivo)

1. Il  Garante provvede alla stesura di un rapporto consuntivo ai
sensi dell'  articolo  20  comma  2  della  legge  regionale  per
certificare le  iniziative intraprese e i risultati conseguiti ai
fini della partecipazione civica alla pianificazione e al governo
del territorio.  Il rapporto  si coordina  con  la  relazione  di
sintesi sulla valutazione integrata di cui all'articolo 16, comma
3 della legge regionale.

2.  Il   rapporto  è  allegato,  a  cura  del  responsabile  del
procedimento, al  Piano di  indirizzo territoriale della Regione,
di cui  all'articolo 48  della legge  regionale, ed alle relative
varianti,  nonché   gli  atti  del  governo  del  territorio  di
competenza della Regione di cui al comma 2 dell'articolo 10 della
stessa legge,  al momento  dell'adozione e  dell'approvazione  da
parte del Consiglio regionale secondo le disposizioni del capo II
del titolo II e del capo I del titolo III della legge regionale.

3. Nel rapporto consuntivo il garante:

a) esplicita  le modalità  informative che,  su  iniziativa  del
   responsabile del  procedimento o  su  propria  sollecitazione,
   hanno accompagnato l'espletamento delle fasi del procedimento;
b) riferisce   della    misura  quantitativa  e  delle  modalità
   sostanziali nelle  quali le  richieste, le  osservazioni e  le
   sollecitazioni  formulate   a  seguito   delle  iniziative  di
   informazione  abbiano   ottenuto  effettiva   trattazione   ed
   eventuale accoglimento nelle sedi competenti;
c) riferisce  della misura in cui l'attività di informazione sia
   stata recepita e ritenuta appropriata rispetto all'esigenza di
   partecipazione  al   procedimento,  da   parte  dei   soggetti
   interessati.

ARTICOLO 8
(Sede e personale)

1. L'ufficio  del garante  della comunicazione  ha sede presso la
direzione generale della Presidenza.

2. Per  lo svolgimento  delle  sue  funzioni,  il  garante  della
comunicazione si  avvale del  personale  in  servizio  presso  la
Regione che gli viene assegnato al momento della sua nomina.

3.  Qualora   si   manifesti   necessario,   il   garante   della
comunicazione  può   in  ogni   caso   avvalersi   anche   della
collaborazione  delle   strutture  regionali   che   abbiano   le
competenze adeguate  ad assisterlo  nello svolgimento  delle  sue
funzioni.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Il Vicepresidente
GELLI

Firenze, 1 agosto 2006




INFORMAZIONE

