Disposizioni per  il contenimento della spesa pubblica regionale,
in  applicazione   del  decreto-legge   4  luglio  2006,  n.  223
(Disposizioni urgenti per il rilancio economico e sociale, per il
contenimento e la razionalizzazione della spesa pubblica, nonché
interventi in  materia di  entrate e  di  contrasto  all'evasione
fiscale) convertito  con modificazioni in legge 4 agosto 2006, n.
248. Modifiche  all'articolo 1  della legge  regionale 1 febbraio
2006, n.  3 (Misure  di razionalizzazione della finanza regionale
al fine  di concorrere  alla  realizzazione  degli  obiettivi  di
finanza pubblica).

Il Consiglio Regionale ha approvato il 03.10.2006
Il Presidente  della Giunta  Regionale promulga la seguente legge
regionale:

ARTICOLO 1
(Oggetto)

1. La  presente legge  detta disposizioni finalizzate al concorso
del sistema  regionale toscano alla realizzazione degli obiettivi
di contenimento  della spesa  pubblica di  cui al decreto-legge 4
luglio  2006,  n.  223  (Disposizioni  urgenti  per  il  rilancio
economico e  sociale, per  il contenimento e la razionalizzazione
della spesa  pubblica, nonché interventi in materia di entrate e
di contrasto  all'evasione fiscale), convertito con modificazioni
in legge 4 agosto 2006, n. 248.

ARTICOLO 2
(Organismi ed enti dipendenti)

1. In relazione a quanto previsto dagli articoli 22 e 26 del d.l.
223/2006, concernenti  la riduzione  delle spese di funzionamento
ed il  rispetto dei  limiti di spesa annuale, gli organismi e gli
enti dipendenti  della Regione di cui agli articoli 47 e 50 dello
Statuto, compresi quelli indicati nell'elenco di cui all'articolo
1,  comma  5,  della  legge  30  dicembre  2004,  n.  311  (Legge
finanziaria  per   l'anno  2005),   osservano  esclusivamente  le
disposizioni della  legge regionale 1 febbraio 2006, n. 3 (Misure
di  razionalizzazione   della  finanza   regionale  al   fine  di
concorrere  alla   realizzazione  degli   obiettivi  di   finanza
pubblica) e le disposizioni della presente legge.

2. Le economie di spesa e gli utili di esercizio realizzati dagli
organismi ed  enti dipendenti nell'anno 2006 restano acquisiti ai
loro bilanci per il miglioramento dei relativi saldi.

ARTICOLO 3
(Commissioni, comitati ed altri organi)

1. In  attuazione dei  principi posti  dall'articolo 29  del d.l.
223/2006 in  materia di contenimento della spesa per commissioni,
comitati ed  altri  organi,  la  Giunta  regionale  provvede  nel
termine  di   centoventi  giorni  dall'entrata  in  vigore  della
presente  legge  ad  effettuare  una  ricognizione  degli  organi
esistenti  nell'ambito  della  Regione  stessa  e  degli  enti  e
organismi dipendenti.

2. La Giunta regionale, entro i centoventi giorni successivi alla
scadenza del  termine di  cui al  comma 1, verifica la perdurante
utilità degli  organi risultanti dalla ricognizione ed assume le
conseguenti iniziative,  anche legislative,  volte alla riduzione
del  loro   numero,  alla   razionalizzazione  delle   competenze
attribuite e  della loro composizione, nonché alla revisione dei
compensi attribuiti.

3. La  Giunta regionale  trasmette tempestivamente  al  Consiglio
regionale una  relazione illustrativa  sugli esiti dell'attività
svolta ai sensi dei commi 1 e 2.

4. Ai  fini di  cui ai  commi 1  e 2,  gli enti  e gli  organismi
dipendenti provvedono  nel termine  di trenta giorni dall'entrata
in vigore della presente legge a fornire alla Giunta regionale le
necessarie informazioni.

5. A  decorrere dal  1 settembre  2007 i  compensi spettanti agli
organi non individuati ai sensi dei commi 1 e 2, sono ridotti del
trenta per  cento. Tali  organi sono comunque soppressi alla data
del 1 gennaio 2008.

6. Il  presente articolo non si applica agli organi di direzione,
amministrazione e  controllo, nonché  agli organi  dai quali non
derivano effetti  di spesa  a carico del bilancio della Regione e
degli enti ed organismi dipendenti.

ARTICOLO 4
(Modifiche all'articolo 1 della l.r. 3/2006)

1. Dopo  il comma 1 dell'articolo 1 della l.r. 3/2006 è inserito
il seguente comma:

   "1bis. Rientrano  nei limiti  di spesa  previsti dal  comma 1,
   lettere a)  e c),  anche gli  incarichi  e  le  collaborazioni
   coordinate e  continuative conferite ai sensi dell'articolo 32
   del d.l. 223/2006 convertito dalla l. 248/2006.".

ARTICOLO 5
(Entrata in vigore)

1. La  presente legge  entra in  vigore il giorno successivo alla
data di  pubblicazione sul  Bollettino  ufficiale  della  Regione
Toscana.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

MARTINI

Firenze, 5 ottobre 2006

La presente  legge è  stata approvata  dal  Consiglio  Regionale
nella seduta del 03.10.2006.




BILANCIO
TRIBUTI

