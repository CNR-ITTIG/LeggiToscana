Disciplina degli  atti e  delle procedure  della programmazione e
degli  interventi   finanziari  regionali   in  materia  di  beni
culturali e paesaggistici, attività culturali e spettacolo.

Il Consiglio Regionale ha approvato il 20.06.2006
Il Presidente  della Giunta  Regionale promulga la seguente legge
regionale:

CAPO I
Disposizioni generali

ARTICOLO 1
(Finalità)

1. La  Regione Toscana favorisce lo sviluppo della progettualità
integrata a  livello territoriale,  il coordinamento dei soggetti
operanti  nei   settori  della  cultura,  la  cooperazione  e  la
partecipazione dei soggetti pubblici e privati, la valorizzazione
dell'attività di  ricerca, nel  rispetto  dei  principi  di  cui
all'articolo 2  della legge  regionale 31  gennaio  2005,  n.  19
(Norme sul sistema regionale dei beni culturali).

2. Al  fine di  favorire l'integrazione  a  livello  territoriale
degli interventi dei diversi soggetti pubblici e privati, nonché
di promuovere  l'integrazione delle attività in materia di beni,
attività culturali  e spettacolo, sono unificate le procedure di
programmazione  e  finanziamento  degli  interventi  inerenti  le
seguenti leggi:

a) legge  regionale 4  dicembre 1980,  n. 89 (Norme in materia di
   musei e  di raccolte  di Enti  locali e  di interesse  locale.
   Delega delle funzioni amministrative agli Enti Locali);
b) legge regionale 18 novembre 1994, n. 88 (Norme per il sostegno
   delle attività  di educazione  e formazione  alla musica e al
   canto corale);
c) legge regionale 1 luglio 1999, n. 35 (Disciplina in materia di
   biblioteche di  enti locali e di interesse locale e di archivi
   di enti locali);
d) legge  regionale 28  marzo 2000,  n. 45  (Norme in  materia di
   promozione delle  attività nel  settore dello  spettacolo  in
   Toscana);
e) legge    regionale    18  febbraio  2005,  n.  33  (Interventi
   finalizzati alla  promozione della  cultura  contemporanea  in
   Toscana).

ARTICOLO 2
(Funzioni della Regione)

1. Ai  fini della presente legge, la Regione esercita le seguenti
funzioni:

a) indirizzo,   programmazione  sostegno,  anche  con  contributi
   finanziari,  e   verifica  degli   interventi  in  materia  di
   valorizzazione, conservazione e fruizione dei beni culturali e
   paesaggistici, delle attività culturali e di spettacolo;
b) attuazione  diretta degli  interventi inerenti  le funzioni ad
   essa assegnate  dalle leggi regionali e statali o dalle intese
   ai sensi  dell'articolo 118,  terzo comma  della Costituzione,
   nonché  dei   progetti  che,   sulla  base  dei  principi  di
   sussidiarietà, differenziazione e adeguatezza, richiedono una
   gestione di livello regionale;
c) indirizzo  e sostegno,  anche con contributi finanziari, degli
   interventi per  la conservazione,  valorizzazione e  fruizione
   dei beni culturali e paesaggistici, nonché per la creazione e
   l'adeguamento  degli   spazi  e   dei  luoghi  destinati  alla
   valorizzazione e fruizione dei beni culturali e paesaggistici,
   ad  attività  culturali  e  di  spettacolo,  sulla  base  dei
   seguenti principi e criteri generali:

   1) finalizzazione   degli  interventi  di  conservazione  alla
      pubblica fruizione;
   2) progettualità    integrata          dei  diversi  soggetti
      istituzionali titolari di competenze in materia;
   3) adeguatezza  organizzativa e  professionale degli strumenti
      gestionali;
   4) valorizzazione    delle  relazioni  tra  beni  culturali  e
      contesti territoriali;
   5) qualità   della  progettazione,  efficienza  ed  efficacia
      delle azioni di realizzazione dei progetti;
   6) cooperazione fra soggetti pubblici e privati.
   
d) gestione   degli  istituti  e  luoghi  della  cultura  di  sua
   proprietà o  comunque detenuti,  ai sensi  dell'articolo  33,
   comma 1, lettera a) della legge regionale 26 novembre 1998, n.
   85 (Attribuzione  agli enti locali e disciplina generale delle
   funzioni e  dei compiti  amministrativi in  materia di  tutela
   della  salute,   servizi   sociali,   istruzione   scolastica,
   formazione  professionale,   beni  e   attività  culturali  e
   spettacolo, conferiti  alla Regione dal decreto legislativo 31
   marzo 1998, n. 112).

ARTICOLO 3
(Funzioni delle province)

1. Le province esercitano le seguenti funzioni:

a) partecipazione  alla definizione,  attuazione, monitoraggio  e
   verifica del piano integrato della cultura di cui all'articolo
   5, nei  modi previsti dalla legge regionale 11 agosto 1999, n.
   49  (Norme  in  materia  di  programmazione  regionale),  come
   modificata dalla legge regionale 15 novembre 2004, n. 61;
b) promozione  con attività  di coordinamento  e  sostegno  alla
   formazione dei  progetti locali  di  cui  all'articolo  8,  in
   coerenza con  i principi  di cui  all'articolo 1,  comma 1, in
   raccordo con la progettazione di livello regionale;
c) predisposizione e gestione dei progetti di propria competenza.

ARTICOLO 4
(Funzioni dei comuni)

1. I comuni esercitano le seguenti funzioni:

a) partecipazione  alla definizione,  attuazione, monitoraggio  e
   verifica del piano integrato della cultura di cui all'articolo
   5, nei modi previsti dalla l.r. 49/1999, come modificata dalla
   l.r. 61/2004;
b) coordinamento  nei propri territori dei progetti locali di cui
   all'articolo 8, in coerenza con i principi di cui all'articolo
   1, comma  1 ed  in raccordo  con la  progettazione di  livello
   provinciale e regionale;
c) predisposizione  e gestione, in forma singola o associata, dei
   progetti di propria competenza.

ARTICOLO 5
(Piano integrato della cultura)

1. Il  piano integrato  della cultura  è  lo  strumento  per  la
programmazione degli interventi del sistema toscano in materia di
beni culturali e paesaggistici, attività culturali e spettacolo.

2. Il piano integrato della cultura contiene:

   a) il  quadro conoscitivo relativo agli interventi programmati
      dal piano stesso, anche articolato per singola provincia;
   b) le  linee di  indirizzo e  gli obiettivi  del piano,  anche
      articolati per singola provincia;
   c) l'indicazione   degli    interventi  inerenti  le  funzioni
      assegnate alla diretta competenza della Regione dalle leggi
      regionali e statali;
   d) l'individuazione  dei progetti  di iniziativa regionale, le
      linee d'azione  e  gli  obiettivi,  nonché  le  specifiche
      modalità di attuazione di ciascuno di essi;
   e) la  quota percentuale,  sul totale dei finanziamenti, delle
      risorse assegnate  ai progetti di iniziativa regionale e la
      quota percentuale,  sul  totale  dei  finanziamenti,  delle
      risorse assegnate  al  sostegno  dei  progetti  locali  nei
      diversi ambiti;
   f) gli  obiettivi ed  i requisiti dei progetti locali relativi
      ai diversi  ambiti, nonché  le modalità  ed i tempi della
      loro predisposizione, presentazione e valutazione;
   g) la misura percentuale minima del concorso finanziario degli
      enti locali e degli altri soggetti, pubblici o privati, per
      la realizzazione dei progetti locali, nei diversi ambiti di
      intervento;
   h) l'individuazione    dei    requisiti    essenziali  per  la
      costituzione di  reti e  sistemi territoriali  nei  diversi
      settori d'intervento;
   i) i  criteri e  le modalità  per il  finanziamento regionale
      degli interventi  per la conservazione dei beni culturali e
      paesaggistici   e   per   gli   immobili   destinati   alla
      valorizzazione   e   fruizione   dei   beni   culturali   e
      paesaggistici, ad attività culturali e di spettacolo;
   j) le  modalità e gli standard tecnici per l'organizzazione e
      gestione del  sistema informativo negli ambiti disciplinati
      dalle leggi di cui all'articolo 1, comma 2;
   k) i  criteri e  le modalità per la realizzazione del sistema
      di monitoraggio  e lo  svolgimento delle  attività ad esso
      correlate;
   l) gli   indicatori  per  le  verifiche  di  efficienza  e  di
      efficacia degli interventi;
   m) le    forme  del  raccordo  con  altri  piani  e  programmi
      regionali per gli aspetti di comune rilevanza.
   
ARTICOLO 6
(Procedure di approvazione e attuazione del piano integrato della
cultura)

1. Il  piano integrato  della cultura  è approvato dal Consiglio
regionale con  le procedure  e le  modalità  di  cui  alla  l.r.
49/1999, come modificata dalla l.r. 61/2004.

2. Il  piano integrato  della cultura  ha, di norma, validità di
legislatura, è  soggetto ad  eventuali aggiornamenti  e resta in
ogni caso in vigore fino all'approvazione del programma regionale
di sviluppo (PRS) della legislatura regionale successiva alla sua
approvazione.

3.  La   Giunta  regionale   provvede  all'attuazione  del  piano
integrato della  cultura nelle  forme e con le modalità previste
dall'articolo 10  bis della  l.r. 49/1999,  come modificata dalla
l.r. 61/2004.

4. La Giunta regionale trasmette al Consiglio regionale, entro il
30  aprile   di  ogni   anno,  un  documento  di  monitoraggio  e
valutazione,  che   descrive  gli  stati  di  realizzazione  e  i
risultati dell'attuazione del piano integrato della cultura.

ARTICOLO 7
(Progetti di iniziativa regionale)

1. I  progetti di  iniziativa regionale,  annuali e  pluriennali,
sono gli  strumenti con  i quali  la Giunta,  in raccordo  con la
programmazione  locale  ai  sensi  dell'articolo  11  della  l.r.
49/1999, svolge  le attività direttamente funzionali a interessi
o obiettivi di livello regionale e, in particolare:

a) le  attività di  studio e  ricerca funzionali  allo  sviluppo
   delle politiche regionali di cui alla presente legge;
b) le attività a carattere sperimentale e innovativo in grado di
   produrre esperienze e modelli d'intervento riproducibili;
c) le attività finalizzate al recupero degli squilibri sociali e
   territoriali;
d) le  attività che  interessano una  vasta platea  di  soggetti
   istituzionali o  che riguardino  ampie porzioni del territorio
   regionale.

2.  I   progetti  di  iniziativa  regionale  sono  approvati  con
deliberazione della Giunta regionale.

ARTICOLO 8
(Progetti locali)

1. I  progetti locali, elaborati in conformità agli indirizzi ed
agli obiettivi  della programmazione  regionale, sono espressione
della  programmazione   territoriale  relativamente  agli  ambiti
indicati dal piano integrato della cultura.

2. I  progetti locali  sono predisposti nel rispetto dei principi
di cui all'articolo 1, comma 1.

3. Le  competenti strutture  regionali, verificata la conformità
dei progetti  locali agli indirizzi del piano, approvano l'elenco
delle domande ammesse ed assegnano i relativi finanziamenti.

CAPO II
Modifiche di disposizioni regionali

ARTICOLO 9
(Sostituzione dell'articolo 27 della l.r. 89/1980)

1. L'articolo  27 della  legge regionale 4 dicembre 1980, n. 89 (
Norme in  materia di  musei e  di raccolte  di Enti  locali e  di
interesse locale.  Delega delle funzioni amministrative agli Enti
Locali), è sostituito dal seguente:

   "Art. 27
   Rinvio
   
   1. Per  quanto non  previsto dalla presente legge si applicano
   le norme  di cui al decreto legislativo 22 gennaio 2004, n. 42
   (Codice dei  beni  culturali  e  del  paesaggio),  così  come
   modificato dai  decreti legislativi 24 marzo 2006, n. 156 e n.
   157, e  le norme  di cui alla legge regionale 31 gennaio 2005,
   n. 19 (Norme sul sistema regionale dei beni culturali).".
   
ARTICOLO 10
(Modifiche all'articolo 4 della l.r. 88/1994)

1. All'articolo  4 della  l.r.  88/1994,  le  parole:  "Piano  di
Indirizzo" sono sostituite dalle seguenti:

   "piano integrato della cultura, di cui alla legge regionale 29
   giugno 2006, n. 27".
   
ARTICOLO 11
(Modifiche all'articolo 6 della l.r. 35/1999)

1. La  lettera  a)  del  comma  3  dell'articolo  6  della  legge
regionale  1  luglio  1999,  n.  35  (Disciplina  in  materia  di
biblioteche di  enti locali e di interesse locale e di archivi di
enti locali), è sostituita dalla seguente:

   "a) approva  il piano  integrato della cultura, ai sensi della
   legge regionale  29 giugno  2006, n.  27, curando direttamente
   gli  interventi   ed  i  progetti  che,  ai  fini  della  loro
   efficiente ed  efficace attuazione  richiedono una  gestione a
   scala regionale.".
   
ARTICOLO 12
(Modifiche all'articolo 3 della l.r. 45/2000)

1. Il  comma 1  dell'articolo 3  della legge  regionale 28  marzo
2000, n.  45 (Norme  in materia di promozione delle attività nel
settore dello spettacolo in Toscana), è sostituito dal seguente:

   "1. La  Regione esercita  le proprie  funzioni in  materia  di
   spettacolo attraverso  il piano  integrato  della  cultura  ai
   sensi della legge regionale 29 giugno 2006, n. 27".
   
CAPO III
Disposizioni finali

ARTICOLO 13
(Abrogazioni)

1. Dalla  data di acquisto di efficacia del piano integrato della
cultura sono abrogate le seguenti leggi e disposizioni regionali:

a) legge   regionale  28  gennaio  1980,  n.  12  (Norme  per  la
   promozione delle  attività culturali  ed educative relative a
   manifestazioni espositive, convegni ed istituzioni culturali);
b) articoli 19, 20 e 21 della legge regionale 4 dicembre 1980, n.
   89 (  Norme in materia di musei e di raccolte di Enti locali e
   di interesse locale. Delega delle funzioni amministrative agli
   Enti Locali);
c) legge  regionale 14  dicembre 1981, n. 91 (Modifiche alla L.R.
   n. 12/1980  recante -  Norme per la promozione delle attività
   culturali ed  educative relative  a manifestazioni espositive,
   convegni e istituzioni culturali);
d) legge  regionale 19 luglio 1982, n. 59 (Modifiche alla L.R. n.
   12  del  1980  -  Norme  per  la  promozione  delle  attività
   culturali ed  educative, relative a manifestazioni espositive,
   convegni ed istituzioni culturali);
e) articoli  6, 7  e 8 della legge regionale 18 novembre 1994, n.
   88 (Norme  per il  sostegno delle  attività di  educazione  e
   formazione alla musica e al canto corale);
f) legge  regionale 1 febbraio 1995, n. 14 (Disciplina degli atti
   e delle  procedure della  programmazione  e  degli  interventi
   finanziari regionali  nei settori  delle attività  e dei beni
   culturali) e successive modificazioni;
g) legge regionale 29 aprile 1996, n. 30 (Modificazioni alla L.R.
   1  febbraio  1995,  n.  14  -Disciplina  degli  atti  e  delle
   procedure della  programmazione e  degli interventi finanziari
   regionali nei settori delle attività e dei beni culturali);
h) legge regionale 11 agosto 1999, n. 50 (Modificazioni alla L.R.
   1.2.95 n.  14 "Disciplina  degli atti  e delle procedure della
   programmazione e  degli interventi  finanziari  regionali  nei
   settori delle attività e dei beni culturali");
i) legge  regionale 20  marzo 2000, n. 29 (Interventi finalizzati
   allo sviluppo di strategie interculturali in Toscana);
j) articoli  4 e  7 della legge regionale 18 febbraio 2005, n. 33
   (Interventi  finalizzati   alla   promozione   della   cultura
   contemporanea in Toscana).

2. I  piani in  vigore adottati ai sensi delle leggi regionali di
cui al  comma 1 cessano di avere efficacia dalla data di acquisto
di efficacia del piano integrato della cultura.

ARTICOLO 14
(Disposizioni finali)

1. Sono  fatte salve  tutte le  obbligazioni assunte  sulla  base
delle disposizioni abrogate.

ARTICOLO 15
(Norma finanziaria)

1. Per  la copertura  delle  spese  per  gli  interventi  di  cui
all'articolo 2,  lettera c),  in sede  di prima  applicazione  è
autorizzata la  spesa di euro 1.000.000,00 per l'anno 2007 cui si
fa fronte  con le risorse della unità previsionale di base (UPB)
632 "Promozione e sviluppo della cultura - spese di investimento"
del bilancio pluriennale a legislazione vigente 2006/2008.

2. Ai  fini della  copertura degli  oneri di  cui al  comma 1, al
bilancio pluriennale a legislazione vigente 2006/2008, annualità
2007, sono apportate le seguenti variazioni per sola competenza:

Anno 2007

In diminuzione:
   UPB  631   "Promozione  e   sviluppo  della
   cultura - spese correnti", per
                                          euro 1.000.000,00;
   
In aumento:
   UPB  632   "Promozione  e   sviluppo  della
   cultura - spese di investimento", per
                                          euro 1.000.000,00.
   
3. Agli  oneri per gli esercizi successivi si fa fronte con legge
di bilancio.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

MARTINI

Firenze, 29 giugno 2006

La presente  legge è  stata approvata  dal  Consiglio  Regionale
nella seduta del 20.06.2006.




BENI CULTURALI
ATTIVITÀ ARTISTICHE

