Regolamento di  attuazione dell'articolo  13 comma  1, lettera e)
della legge  regionale 31 maggio 2006, n. 20 (Norme per la tutela
delle  acque   dall'inquinamento)  recante   la  disciplina   per
l'utilizzazione agronomica  delle acque  di vegetazione  e  delle
sanse umide dei frantoi oleari.



IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visti gli  articoli 34 e 42, comma 2 e 5, e n. 66, comma 3, dello
Statuto;

Vista la  legge regionale  31 maggio  2006, n.  20 (Norme  per la
tutela  delle   acque  dall'inquinamento),   ed  in   particolare
l'articolo 12,  comma 1  lettera b, commi 3 e 4, e l'articolo 13,
comma 1 lettera e);

Vista la  preliminare decisione  della Giunta  regionale 7 agosto
2006,  n.   17  adottata   previa  acquisizione  dei  pareri  del
Presidente  del  Comitato  Tecnico  della  Programmazione,  delle
competenti strutture di cui all'articolo 29 della legge regionale
n.  44/2003,   nonché  dell'intesa   raggiunta  al   Tavolo   di
concertazione  in   agricoltura,  e   previo  espletamento  delle
procedure di  cui all'art.  13  del  Protocollo  d'Intesa  Giunta
regionale - enti locali del 06/02/06;

Dato  atto   che  le   commissioni  consiliari   "Agricoltura"  e
"Territorio e  Ambiente" hanno  espresso parere  favorevole nella
seduta congiunta del 13 settembre 2006;

Dato atto  che il  Consiglio delle  Autonomie Locali  ha espresso
parere favorevole in data 5 settembre 2006;

Vista la  deliberazione della Giunta regionale 1 ottobre 2006, n.
693 che  approva il  Regolamento di  attuazione dell'articolo  13
comma 1,  lettera e)  della legge regionale 31 maggio 2006, n. 20
(Norme per  la tutela  delle acque  dall'inquinamento) recante la
disciplina  per   l'utilizzazione  agronomica   delle  acque   di
vegetazione e delle sanse umide dei frantoi oleari;

EMANA
il seguente Regolamento:

ARTICOLO 1
(Oggetto e ambito di applicazione)

1. Il  presente regolamento in attuazione dell'articolo 13, comma
1, lettera  e) della legge regionale 31 maggio 2006, n. 20 (Norme
per la  tutela  delle  acque  dall'inquinamento)  disciplina,  in
particolare le  procedure  e  le  modalità  per  l'utilizzazione
agronomica delle  acque di  vegetazione e  delle sanse  umide dei
frantoi oleari  sulla base  di quanto  previsto all'articolo  12,
comma 1, lettera b) e comma 4  della l.r. 20/2006.

2. L'utilizzazione  agronomica delle acque di vegetazione e delle
sanse umide  dei  frantoi  oleari  disciplinata  dalla  legge  11
novembre 1996,  n. 574  (Nuove norme  in materia di utilizzazione
agronomica delle  acque  di  vegetazione  e  degli  scarichi  dei
frantoi oleari)  e dal  presente regolamento  è esclusa ai sensi
dell'articolo 185, comma 1 del decreto legislativo 3 aprile 2006,
n. 152  (Norme in  materia ambientale), dal campo di applicazione
della parte IV del citato decreto legislativo.

ARTICOLO 2
(Definizioni)

1. Ai fini del presente regolamento si intende per:
a) acque  di vegetazione:  le acque  residuate dalla  lavorazione
   meccanica delle  olive che  non hanno subito alcun trattamento
   né ricevuto  alcun additivo, le acque per la diluizione delle
   paste e le acque per la lavatura degli impianti;
b) sanse  umide: le  sanse provenienti  dalla  lavorazione  delle
   olive e costituite dalle acque e dalla parte fibrosa di frutto
   e dai frammenti di nocciolo;
c) sito  di spandimento:  una o più particelle catastali o parti
   di  esse  omogenee  per  caratteristiche  pedogeomorfologiche,
   idrologiche  ed   agroambientali,  su   cui  si   effettua  lo
   spandimento;
d) primo  spandimento: la  prima  utilizzazione  delle  acque  di
   vegetazione e di sanse umide a decorrere dalla data di entrata
   in vigore  del presente  regolamento, su  uno o  più siti  di
   spandimento,  ovvero  il  primo  riutilizzo  dopo  l'eventuale
   periodo di riposo temporaneo;
e) spandimento    successivo:    l'utilizzazione    di  acque  di
   vegetazione e di sanse umide su uno o più siti di spandimento
   nell'anno successivo al primo spandimento;
f) titolare  del  sito  di  spandimento:  il  proprietario  o  il
   conduttore del sito di spandimento.

ARTICOLO 3
(Comunicazione )

1. La  comunicazione  di cui all'articolo 3 della l. 574/1996  è
presentata al  comune in  cui   ricade il sito di spandimento dal
legale rappresentante  del frantoio che produce e intende avviare
allo  spandimento  sul  terreno  ad  uso  agricolo  le  acque  di
vegetazione e le sanse umide.

2. La  comunicazione di cui al comma 1 è presentata ogni anno al
comune, almeno trenta giorni prima dell'inizio dello spandimento.

3. La  comunicazione per  il primo  spandimento contiene  i  dati
indicati nell'allegato 1 e la relazione tecnica con i dati di cui
all' allegato 2 del presente regolamento.

4. La  comunicazione per  gli spandimenti  successivi al    primo
contiene:

a) i  dati di  cui all'allegato  1, lettere  B.   e  C.  e i dati
   della lettera  D.   solo nel  caso in  cui  siano  intervenute
   variazioni;
b) i  dati di  cui all'allegato  2 solo  nel caso  in  cui  siamo
   intervenute variazioni. Se le variazioni interessano il  punto
   5 della  lettera A.  o i  punti a.,   b. e c. della lettera B.
   possono essere comunicate ad integrazione dei dati di cui alla
   lettera a) di questo comma.

5. Per i frantoi aventi capacità effettiva di lavorazione uguale
od inferiore  a due  tonnellate  di  olive  nelle  otto  ore,  la
comunicazione per  il primo  spandimento contiene le informazioni
di cui  all'allegato 1  esclusi i  seguenti punti: A.a.  punto 4,
A.b., A.c.  La comunicazione  per gli  spandimenti successivi  al
primo contieni i dati di cui al comma 4, lettera a).

6.  Il   comune,  entro   dieci  giorni   dal  ricevimento  della
comunicazione, trasmette  una copia  della stessa ai dipartimenti
provinciali   o   ai   servizi   subprovinciali   ove   presenti,
dell'Agenzia regionale per la protezione ambientale della Toscana
(ARPAT),  per   la  verifica   periodica  delle   operazioni   di
spandimento di cui dell'articolo 9 della l.  574/1996.

7. Il  comune  sulla  base  delle  informazioni  contenute  nella
comunicazione può  impartire specifiche prescrizioni ivi inclusa
la riduzione  dei limiti  di accettabilità  di 50 metri cubi per
ettaro di  superficie interessata  nel periodo  di un anno per le
acque di  vegetazione provenienti da frantoi a ciclo tradizionale
e di  80 metri  cubi per  ettaro di  superficie  interessata  nel
periodo di  un anno  per le  acque di  vegetazione provenienti da
frantoi a  ciclo continuo  come previsto dall'articolo 2 della l.
574/1996.

ARTICOLO 4
(Modalità e tempi di spandimento)

1. Lo  spandimento delle acque di vegetazione e delle sanse umide
deve  essere  praticato  nel  rispetto  di  criteri  generali  di
utilizzazione delle sostanze nutritive ed ammendanti e dell'acqua
in  esse   contenuta  che  tengano  conto  delle  caratteristiche
pedogeomorfologiche, idrologiche ed agroambientali del sito e che
siano  rispettosi   delle  norme  igienico-sanitarie,  di  tutela
ambientale ed urbanistiche.

2. Lo  spandimento delle acque di vegetazione e delle sanse umide
deve essere  realizzato assicurando  una idonea  distribuzione ed
incorporazione delle  sostanze sui  terreni in  modo  da  evitare
conseguenze tali  da  mettere  in  pericolo  l'approvvigionamento
idrico e nuocere alle risorse viventi ed al sistema ecologico.

3. Lo  spandimento delle acque di vegetazione e delle sanse umide
si intende realizzato in modo tecnicamente corretto e compatibile
con  le  condizioni  di  produzione  nel  caso  di  distribuzione
uniforme del  carico idraulico sull'intera superficie dei terreni
in modo da evitare fenomeni di ruscellamento.

4. Lo  spandimento deve essere concluso entro il 31 marzo di ogni
anno salvo  deroga concessa  dal comune  ove ricade  il  sito  di
spandimento. La deroga può essere concessa su richiesta motivata
del legale  rappresentante del frantoio. Il comune può concedere
la deroga  disponendo il  periodo massimo  per lo spandimento che
non  può   superare  la  data  del  15  maggio  e  le  eventuali
prescrizioni a tutela dell'ambiente e della salute.

ARTICOLO 5
(Divieti di spandimento)

1. Fatto  salvo il  divieto di spandimento su terreni non adibiti
ad uso agricolo, è vietato spandere le acque di vegetazione e le
sanse umide:

a) entro  10 metri  dai corsi  d'acqua, dai  laghi e  dalle acque
   marino costiere  e di  transizione a  partire dalle  sponde  e
   dagli inghiottitoi  e doline  nonché dalle  sponde dei  corsi
   d'acqua, ove  non diversamente  specificato dagli strumenti di
   pianificazione;
b) entro  20 metri  dalle sponde  dei corsi  d'acqua superficiali
   significativi così  come  definiti  dalla  deliberazione  del
   Consiglio Regionale  25 gennaio  2005, n.  6 (Approvazione del
   piano di tutela delle acque);
c) entro  20 metri  dalle zone  umide individuate  ai sensi della
   Convenzione di Ramsar del 2 febbraio 1971;
d) entro 200 metri dalle abitazioni poste nel centro abitato cosi
   come definito  dall'articolo  3  del  decreto  legislativo  30
   aprile 1992, n. 285 (Nuovo codice della strada);
e) sui  terreni con  pendenza superiore  al 15 per cento privi di
   sistemazione idraulico-agraria;
f) nei boschi;
g) nei giardini ed aree di uso pubblico;
h) nelle aree di protezione primaria e nelle aree di salvaguardia
   di cui all'articolo 94 del d.lgs. 152/2006;
i) nelle aree di cava;
j) nei terreni investiti da colture orticole in atto;
k) nei  terreni in cui siano localizzate falde che possono venire
   a contatto con le acque di percolazione del suolo e comunque i
   terreni in cui siano localizzate falde site ad una profondità
   inferiore a 10 metri;
l) nei terreni gelati, innevati, saturi d'acqua e inondati.

2.  La   distribuzione  tramite   mezzi  che   contemporaneamente
distribuiscono ed  interrano le  acque di  vegetazione e le sanse
umide permette  di utilizzare  terreni con  pendenze dal  15  per
cento fino  al 25  per cento a condizione che tali operazioni non
diano origine a ruscellamento.

ARTICOLO 6
(Modalità di stoccaggio )

1. Nelle  fasi di  stoccaggio delle  acque di vegetazione e delle
sanse umide è vietata la miscelazione delle stesse con effluenti
zootecnici, agroindustriali  o con  i rifiuti  di cui  al  d.lgs.
152/2006.

2. Nelle  fasi di  stoccaggio è vietata altresì la miscelazione
delle acque  di vegetazione  e  delle  sanse  umide  con  residui
agricoli derivanti da pratiche agronomiche.

3. I contenitori di stoccaggio devono avere capacità sufficiente
a contenere  le acque di vegetazione e le sanse umide nei periodi
in cui l'impiego agricolo è impedito da motivazioni agronomiche,
climatiche o da disposizioni normative.

4. La  capacità dei  contenitori di  stoccaggio delle  acque  di
vegetazione è calcolata in base ai seguenti parametri:

a) volume  delle acque  di vegetazione,  e le  eventuali acque di
   lavaggio delle  olive e  degli impianti,  prodotte in quindici
   giorni sulla base della potenzialità effettiva di lavorazione
   del frantoio nelle otto ore;
b) apporti  delle precipitazioni,  che  possono  incrementare  il
   volume delle acque se non si dispone di coperture adeguate;
c) franco  di sicurezza,  di almeno 10 centimetri. Il franco deve
   essere sempre libero dalle acque di vegetazione.

5. L'eventuale  scarico delle  acque di  lavaggio delle olive non
ricomprese nella  determinazione della capacità di stoccaggio è
regolamentato dal d.lgs. 152/2006.

6. Ove  il frantoio  disponga di  contratti di conferimento delle
acque  di  vegetazione  e  delle  sanse  umide  ovvero  di  altri
documenti  che  dimostrino  l'effettivo  trasferimento  ad  altri
soggetti, la  capacità dei contenitori è ridotta in proporzione
al volume trasferito.

7. Il fondo e le pareti dei contenitori di stoccaggio delle acque
di   vegetazione    e   delle    sanse   umide    devono   essere
impermeabilizzati mediante  materiale naturale o artificiale; nel
caso di  contenitori in  terra, gli  stessi devono essere dotati,
attorno al  piede esterno  dell'argine, di  un fosso  di  guardia
perimetrale adeguatamente  dimensionato e  isolato dalla  normale
rete scolante  e, qualora  il suolo  che li  delimita presenti un
coefficiente di  permeabilità K>1*10-7cm/s, il fondo e le pareti
devono essere impermeabilizzati con manto artificiale posto su un
adeguato strato di argilla di riporto.

8. È obbligatorio prevedere forme di copertura per i contenitori
di stoccaggio di nuova costruzione, situati nei centri abitati.

ARTICOLO 7
(Modalità di trasporto )

1. Il trasporto delle acque di vegetazione o delle sanse umide è
effettuato in contenitori chiusi.

2. Salvo  quanto previsto  ai commi  4 e  5, per  il trasporto di
acque di  vegetazione o  delle sanse  umide, è  predisposto  dal
legale rappresentante  del frantoio, da cui si originano le acque
di vegetazione  o le  sanse umide  trasportate, un  documento  di
accompagnamento numerato  progressivamente datato  e  redatto  in
triplice copia.

3.  Il   documento  di   accompagnamento  contiene   le  seguenti
informazioni:

a) gli  estremi identificativi  del frantoio  da cui originano le
   acque di  vegetazione o  le sanse umide trasportate costituiti
   da denominazione, ragione sociale, indirizzo della sede legale
   dello  stabilimento,   e  i  dati  identificativi  del  legale
   rappresentante;
b) la   quantità  delle  acque  di  vegetazione  o  delle  sanse
   trasportate espressa in metri cubi;
c) l'identificazione del mezzo di trasporto;
d) gli estremi identificativi del destinatario e l'ubicazione del
   sito di spandimento;
e) gli    estremi    della    comunicazione  redatta  dal  legale
   rappresentante del  frantoio da  cui  originano  le  acque  di
   vegetazione o le sanse umide trasportate.

4. Il  documento di cui al comma 2 non è predisposto nel caso in
cui le  acque di  vegetazione o  le sanse  umide sono trasportate
all'interno dell'azienda  che le  produce e  le  utilizza,  senza
percorrere strade  o vie  non in possesso dell'azienda stessa. In
tal caso  è predisposta  e tenuta  aggiornata una  scheda in cui
sono riportati  l'individuazione del sito di spandimento, la data
di distribuzione  e le  quantità in  metri cubi  delle acque  di
vegetazione o delle sanse umide utilizzate.

5. Il  documento di cui al comma 2 non è predisposto nel caso in
cui le acque di vegetazione o le sanse umide sono conferite in un
contenitore di  stoccaggio, al  di fuori  del frantoio  che le ha
prodotte. In  tal caso  è predisposta  e tenuta  aggiornata  una
scheda in  cui sono  riportati   gli estremi  identificativi  del
frantoio,  l'ubicazione   del  contenitore  di  stoccaggio  e  le
quantità di  acque trasportate  espresse  in  metri  cubi.  Tale
scheda è  redatta in  duplice copia.  Una  copia  è  conservata
presso il  frantoio e  l'altra   accompagna   il trasporto  delle
acque di vegetazioni o delle sanse umide.

6. I documenti del presente articolo sono conservati per tutta la
campagna olearia  di riferimento  dal legale  rappresentante  del
frantoio,  dal   trasportatore  e   dal  titolare   del  sito  di
spandimento. Nel  caso in  cui i  soggetti interessati coincidono
parzialmente  o  totalmente  la  documentazione  è  prodotta  in
duplice o unica copia.

ARTICOLO 8
(Controlli e relazioni periodiche)

1.  Il   controllo  su   campo  dell'attività  di  utilizzazione
agronomica delle  acque di  vegetazione e  delle sanse  umide  è
definito nei  programmi annuali  delle attività dei dipartimenti
provinciali dell' ARPAT.

2. Nel corso dei controlli il legale rappresentante del frantoio,
il titolare  del sito  di spandimento  e l'eventuale responsabile
del  contenitore   di  stoccaggio   forniscono  le   informazioni
richieste ed  consentono l'accesso  alle  strutture  ed  ai  siti
interessati  dall'utilizzazione   agronomica  ed   oggetto  della
comunicazione.

3. I risultati dei controlli di cui al comma 1 sono comunicati al
comune. Il  comune  sulla  base  dei  suddetti    controlli  può
impartire specifiche  prescrizioni ivi  inclusa la  riduzione dei
limiti di accettabilità ai sensi dell'articolo 2, comma 2, della
l.   574/1996.

4.  Ogni  anno  entro  il  31  ottobre  il  comune  trasmette  ai
dipartimenti provinciali dell'ARPAT un estratto informatizzato di
ciascuna  comunicazione    e  una  relazione  contenente  i  dati
dell'allegato 1, i dati dell'allegato 2, lettera A, punti 4.4 e 5
e le  informazioni acquisite  ai sensi  dell'articolo 7, comma 3,
relative all'anno precedente.

5.  L'ARPAT  sulla  base  delle  comunicazioni  dei  dipartimenti
provinciali entro  il 31  gennaio dell'anno  successivo  comunica
alla  Regione   una  relazione   sull'applicazione  del  presente
regolamento. La  relazione contiene, in particolare, i dati delle
ispezioni effettuate  dagli organi  preposti, con  riferimento al
numero ed  ai relativi  risultati, nonché  le informazioni sulle
sanzioni amministrative e i procedimenti penali avviati.

ARTICOLO 9
(Sanzioni)

1.  Per   la  violazione   delle  norme   previste  dal  presente
regolamento relative alle modalità di svolgimento dell'attività
di utilizzazione  agronomica delle  acque di  vegetazione e delle
sanse  umide  si  applica  la  sanzione  amministrativa  prevista
dall'articolo  22,  comma  5  della  l.r.  20/2006.  Resta  ferma
l'applicazione delle  sanzioni amministrative di cui all'articolo
8 della l. 574/1996.

ARTICOLO 10
(Disposizioni finali e transitorie)

1. La comunicazione per l'utilizzazione agronomica delle acque di
vegetazione e  delle sanse umide effettuata prima dell'entrata in
vigore del  presente regolamento  resta valida  per  dodici  mesi
salvo  richieste   di  integrazioni   da  parte   del  comune  di
competenza.

2. I contenitori di stoccaggio delle acque di vegetazione e delle
sanse umide esistenti alla data di entrata in vigore del presente
regolamento devono  essere  adeguati  alle  disposizioni  di  cui
all'articolo 6 entro due anni dalla data di entrata in vigore del
presente regolamento. Per i frantoi collocati in aree urbanizzate
i tempi di adeguamento sono tre anni.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

MARTINI

Firenze, 5 ottobre 2006




TUTELA AMBIENTALE

