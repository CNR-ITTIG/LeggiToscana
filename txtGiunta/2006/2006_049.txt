Regolamento di  attuazione della legge regionale 9 marzo 2006, n.
9  (Istituzione   dell'elenco  regionale   dei   laboratori   che
effettuano analisi  nell'ambito delle  procedure di autocontrollo
delle industrie alimentari).



IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visti gli articoli 34 e 42, comma 2 dello Statuto;

Vista  la  legge  regionale  9  marzo  2006,  n.  9  (Istituzione
dell'elenco  regionale  dei  laboratori  che  effettuano  analisi
nell'ambito delle  procedure di  analisi di  autocontrollo  delle
industrie alimentari),  che rinvia  al  relativo  regolamento  di
attuazione la  definizione  della  procedura  di  iscrizione  dei
laboratori nell'elenco  regionale, nonché l'individuazione delle
modalità e  dei termini  per lo  svolgimento delle  funzioni  di
controllo sul  mantenimento dei  requisiti  minimi  previsti  per
l'iscrizione;

Vista la  preliminare decisione  della Giunta regionale 17 luglio
2006,  n.   21  adottata   previa  acquisizione  dei  pareri  del
Presidente  del  Comitato  Tecnico  della  Programmazione,  delle
competenti strutture di cui all'articolo 29 della legge regionale
n. 44/2003,  e trasmessa,  ai fini  dell'acquisizione del parere,
alla Commissione  consiliare competente  in materia di sanità ai
sensi dell'articolo 42, comma 2, dello Statuto regionale;

Dato atto  che la commissione consiliare competente in materia di
sanità nella  seduta del  27 settembre  2006 ha  espresso parere
favorevole con raccomandazioni;

Dato   atto    dell'accoglimento    parziale    delle    suddette
raccomandazioni;

Preso  atto   delle  osservazioni   presentate   al   Tavolo   di
concertazione generale nella seduta del 11 ottobre 2006;

Vista la deliberazione della Giunta regionale 23 ottobre 2006, n.
770  che   approva  il  Regolamento  di  attuazione  della  legge
regionale 9  marzo 2006,  n. 9 (Istituzione dell'elenco regionale
dei laboratori che effettuano analisi nell'ambito delle procedure
di autocontrollo delle industri alimentari);

EMANA
il seguente Regolamento:

CAPO I
Disposizioni generali

ARTICOLO 1
(Oggetto)

1. Il presente regolamento disciplina:
a) la    procedura    di  iscrizione  nell'elenco  regionale  dei
   laboratori che  effettuano analisi nell'ambito delle procedure
   di autocontrollo  delle industrie  alimentari istituito  dalla
   legge regionale  9 marzo  2006, n.  9 (Istituzione dell'elenco
   regionale dei  laboratori che  effettuano analisi  nell'ambito
   delle procedure di autocontrollo delle industrie alimentari);
b) la documentazione necessaria ai fini della presentazione della
   domanda  e   l'importo  dovuto  per  l'iscrizione  nell'elenco
   stesso;
c) le modalità ed i termini per lo svolgimento delle funzioni di
   controllo e vigilanza.

ARTICOLO 2
(Definizioni)

a) Ai fini del presente regolamento si intende per:
a) "elenco",  l'elenco regionale  dei laboratori  che  effettuano
   analisi nell'ambito  delle procedure  di  autocontrollo  delle
   industrie alimentari;
b) "laboratori",   i    laboratori  non  annessi  alle  industrie
   alimentari che  effettuano analisi nell'ambito delle procedure
   di autocontrollo  per le  industrie alimentari  e i laboratori
   annessi alle  industrie alimentari  che effettuano  analisi ai
   fini dell'autocontrollo  anche per  conto di  altre  industrie
   alimentari facenti capo a soggetti giuridici diversi;
c) "responsabile del laboratorio", il rappresentante legale della
   società o ente che gestisce il laboratorio;
d) "azienda   unità    sanitaria    locale  (azienda  USL)",  il
   dipartimento  di  prevenzione  dell'azienda  unità  sanitaria
   locale  competente  per  territorio  rispetto  alla  sede  del
   laboratorio;
e) "struttura  competente della  Giunta  regionale":  il  Settore
   Igiene Pubblica della Direzione Generale Diritto alla Salute e
   Politiche di Solidarietà.

ARTICOLO 3
(Ambito di applicazione)

1. Le  disposizioni del  presente  regolamento  si  applicano  ai
laboratori  presenti   sul  territorio  regionale  che  intendono
conseguire l'iscrizione nell'elenco, i quali:

a) siano  già inseriti  in  elenchi  provvisori  precedentemente
   predisposti  ai   fini  dell'autocontrollo   delle   industrie
   alimentari;
b) non  siano iscritti  negli elenchi  di cui alla lettera a), ma
   risultino già  operanti ai  sensi del  decreto legislativo 26
   maggio 1997,  n. 155  (Attuazione della  direttiva 93/43/CEE e
   della direttiva  96/3/CE  concernenti  l'igiene  dei  prodotti
   alimentari);
c) non  siano iscritti  negli elenchi  di cui  alla lettera a) ed
   intendano iniziare a svolgere attività di analisi nell'ambito
   dell'autocontrollo delle industrie alimentari.

CAPO II
Iscrizione nell'elenco regionale

ARTICOLO 4
(Domanda di iscrizione - articolo 7 della legge regionale 9/2006)

1. I responsabili dei laboratori presentano domanda di iscrizione
all'azienda USL, utilizzando i moduli predisposti dalla struttura
competente della  Giunta regionale ed allegando la documentazione
di cui all'articolo 5.

2. La domanda di iscrizione contiene:
a) nome,  cognome, codice fiscale, indirizzo del responsabile del
   laboratorio;
b) ragione  sociale o  la denominazione della società o ente che
   gestisce il laboratorio;
c) sede legale della società o ente che gestisce il laboratorio;
d) sede operativa del laboratorio;
e) le   specifiche    prove  o  gruppi  di  prove  che  risultano
   accreditati al momento della domanda.

3. Nei casi di cui all'articolo 3, lettere a) e b), la domanda di
iscrizione deve  essere presentata  entro centoventi giorni dalla
data di entrata in vigore del presente regolamento

ARTICOLO 5
(Documentazione  per   l'iscrizione  -  articolo  7  della  legge
regionale 9/2006)

1. Alla domanda di iscrizione sono allegati :
a) copia  del certificato  di accreditamento secondo la norma UNI
   CEI EN  ISO/IEC 17025, relativo alle singole prove o gruppi di
   prove di  cui all'articolo  4, comma 2, lettera e), rilasciato
   da un organismo di accreditamento conforme ai criteri generali
   stabiliti dalla norma UNI CEI EN ISO/IEC 17011;
b) dichiarazione  ai  sensi  dell'articolo  47  del  decreto  del
   Presidente della  Repubblica 28  dicembre 2000,  n. 445 (Testo
   unico  delle   disposizioni  legislative  e  regolamentari  in
   materia  di   documentazione  amministrativa)  concernente  la
   conformità  del   laboratorio  ai  criteri  generali  per  il
   funzionamento dei  laboratori di  prova stabiliti  dalla norma
   UNI CEI  EN ISO/IEC 17025 ed alle procedure operative standard
   previste  ai   punti  3   e  8  dell'allegato  II  al  decreto
   legislativo  27   gennaio  1992,   n.  120  (Attuazione  delle
   direttive n. 88/320/CEE e n. 90/18/CEE in materia di ispezione
   e verifica della buona prassi di laboratorio);
c) esito    dell'ultima  verifica  effettuata  dall'organismo  di
   accreditamento di cui alla lettera a);
d) ricevuta  del versamento  effettuato di  importo pari a quanto
   previsto  dal   decreto  ministeriale  del  14  febbraio  1991
   (Determinazione delle  tariffe  e  dei  diritti  spettanti  al
   Ministero della  sanità, all'Istituto  superiore di sanità e
   all'Istituto superiore  per la  prevenzione  e  sicurezza  del
   lavoro, per  prestazioni rese  a richiesta  e ad  utilità dei
   soggetti  interessati),   allegato  I,   sezione  "Alimenti  e
   bevande", punto 8;
e) dichiarazione  ai sensi  dell'articolo 47  del d.p.r. 445/2000
   relativa  all'iscrizione   nel  registro   della   Camera   di
   Commercio,    Industria,     Artigianato     e     Agricoltura
   territorialmente competente.

2.  I   responsabili  di  laboratori  già  inseriti  in  elenchi
provvisori precedentemente predisposti ai fini dell'autocontrollo
delle  industrie  alimentari  possono  omettere  di  allegare  la
documentazione già  presentata allegando opportuna dichiarazione
ai sensi dell'articolo 47 del d.p.r. 445/2000.

3. I  soggetti di  cui al  comma 2  sono esentati  dal  pagamento
dell'importo di  cui al comma 1, lettera d), previa presentazione
della ricevuta  del pagamento  effettuato ai fini dell'iscrizione
negli elenchi stessi.

ARTICOLO 6
(Iscrizione con  riserva  -  articolo  8  della  legge  regionale
9/2006)

1. I responsabili dei laboratori che non risultano accreditati ai
sensi dell'art.  4, comma  1 della legge regionale 9/2006 possono
presentare domanda  di iscrizione  con riserva  all'azienda  USL,
utilizzando i moduli predisposti dalla struttura competente della
Giunta regionale  ed allegando  la documentazione di cui al comma
3.  La   comunicazione  alla   struttura  medesima   relativa  al
conseguimento dell'accreditamento è effettuata entro e non oltre
ventiquattro  mesi   dalla  data   di  iscrizione   con   riserva
nell'elenco, ai  sensi dell'art. 8, comma 2 della legge regionale
9/2006.

2. La domanda di iscrizione con riserva contiene:
a) nome,  cognome, codice fiscale, indirizzo del responsabile del
   laboratorio;
b) la  ragione sociale  o la  denominazione della società o ente
   che gestisce il laboratorio;
c) la   sede  legale  della  società  o  ente  che  gestisce  il
   laboratorio;
d) la sede operativa del laboratorio;
e) le singole prove o gruppi di prove in corso di accreditamento.

3.  Alla   domanda  di   iscrizione  con   riserva  è   allegata
documentazione  idonea   ad  attestare  l'avvio  delle  procedure
finalizzate all'accreditamento  delle singole  prove o  gruppi di
prove di  cui al  comma 2, lettera e); sono allegati, altresì, i
documenti di cui all'art. 5, comma 1, lettere b), d), e).

ARTICOLO 7
(Procedura di  iscrizione -  articoli 7 e 8 della legge regionale
9/2006)

1. L'azienda  USL, entro  trenta  giorni  dal  ricevimento  della
domanda, verificata  la completezza  della domanda stessa e della
documentazione  allegata,  trasmette  alla  struttura  competente
della Giunta  regionale un  parere vincolante  sulla  conformità
della documentazione  ai requisiti  minimi di  cui all'articolo 4
della legge regionale 9/2006.

2. Qualora  risulti necessaria  l'integrazione  della  domanda  o
degli  allegati,   l'azienda  USL   ne   dà   comunicazione   al
responsabile del  laboratorio; il  termine di  cui al  comma 1 è
sospeso  fino  all'acquisizione  dell'integrazione  richiesta  e,
comunque, per non più di sei mesi.

3. La  struttura competente  della Giunta regionale, entro trenta
giorni dal ricevimento del parere di cui al comma 1, provvede con
decreto dirigenziale  all'iscrizione del  laboratorio nell'elenco
regionale, assegnando  ad esso  un numero  progressivo, ovvero al
rigetto della domanda.

4.  Il   decreto  dirigenziale  di  iscrizione  è  trasmesso  al
responsabile del  laboratorio interessato,  all'azienda USL ed al
Ministero della salute.

5. I  dati relativi  all'iscrizione nell'elenco  regionale devono
essere riportati  sui  rapporti  di  prova  riferiti  ad  analisi
effettuate  dai   laboratori  ai  fini  dell'autocontrollo  delle
industrie alimentari.

ARTICOLO 8
(Variazioni e cancellazione volontaria)

1. Ogni  variazione relativa  ai dati  contenuti nella domanda di
iscrizione  e   nella  documentazione   allegata  è   comunicata
all'azienda  USL  entro  quindici  giorni  dal  responsabile  del
laboratorio,  tramite   i  moduli   predisposti  dalla  struttura
competente della  Giunta regionale. La comunicazione è trasmessa
a detta struttura ai fini dell'aggiornamento dell'elenco.

2. Qualora  la  variazione  riguardi  la  ragione  sociale  o  la
denominazione della  società o ente che gestisce il laboratorio,
il responsabile  del laboratorio  presenta  all'azienda  USL  una
istanza di aggiornamento dell'elenco, allegando una dichiarazione
ai  sensi   dell'articolo  47   del  d.p.r.   445/2000,  relativa
all'avvenuta variazione.  L'istanza è  trasmessa alla  struttura
competente della  Giunta  regionale  ai  fini  dell'aggiornamento
dell'elenco.

3. La  cancellazione volontaria  del laboratorio  dall'elenco  è
richiesta  dal   responsabile  del   laboratorio  alla  struttura
competente della  Giunta regionale  che provvede  nei modi di cui
all'articolo 11, comma 1.

ARTICOLO 9
(Struttura dell'elenco e pubblicità)

1.  In   relazione  a   ciascun  laboratorio  iscritto,  l'elenco
regionale contiene almeno:

a) la  ragione sociale  o la  denominazione della società o ente
   che gestisce il laboratorio;
b) la sede del laboratorio;
c) il numero progressivo assegnato al laboratorio;
d) la data di iscrizione;
e) l'eventuale indicazione di iscrizione con riserva;
f) il  nome dell'organismo  di accreditamento di cui all'articolo
   5, comma  1, lettera  a) ed  il numero  da questo assegnato al
   laboratorio ai  fini della consultazione delle singole prove o
   gruppi di  prove accreditati tramite gli strumenti informativi
   ufficiali dell'organismo stesso.

2. L'elenco regionale è realizzato mediante supporto informatico
ed è gestito dalla competente struttura della Giunta regionale.

3. La  struttura di  cui al  comma 2  provvede alla pubblicazione
dell'elenco sul  Bollettino ufficiale  della Regione  entro il 28
febbraio di  ogni anno  e rende  disponibile  l'elenco  sul  sito
ufficiale della  Regione Toscana, aggiornandolo tempestivamente a
seguito di  variazioni o richieste di cancellazione volontaria di
cui all'articolo  8, o  in esecuzione  dei provvedimenti  di  cui
all'articolo 11, comma 1.

CAPO III
Vigilanza e controllo

ARTICOLO 10
(Procedure di  controllo -  articolo  12  della  legge  regionale
9/2006 )

1. Le  aziende USL  effettuano controlli periodici sui laboratori
iscritti nell'elenco,  sulla base  di una  valutazione dei rischi
identificati associati  alle industrie  alimentari per le quali i
laboratori svolgono  attività e  con  frequenza  appropriata.  I
controlli si  estendono ai  laboratori terzi  ai quali  sia stata
affidata l'esecuzione  di determinate  prove ai sensi dell'art. 5
della legge regionale 9/2006.

2. Per  le finalità di cui al comma 1, le aziende USL verificano
presso i laboratori l'esistenza e la conservazione di documenti e
registrazioni dai  quali risulti  il mantenimento  dei  requisiti
minimi di  cui all'articolo  4 della  legge regionale  9/2006. Le
aziende USL  verificano con  le  stesse  modalità  l'adempimento
degli obblighi  di pubblicità,  aggiornamento e comunicazione di
cui agli articoli 9 e 11 della legge regionale 9/2006.

3. L'esito  del  controllo  è  comunicato  al  responsabile  del
laboratorio entro  quindici  giorni  dal  sopralluogo.  Entro  lo
stesso  termine,   qualora  si  rendano  necessari  provvedimenti
sanzionatori ai  sensi dell'art.  11, l'esito  è comunicato alla
struttura della  Giunta regionale  competente per  l'adozione  di
tali provvedimenti.

ARTICOLO 11
(Provvedimenti sanzionatori  -  articoli  13  e  14  della  legge
regionale 9/2006)

1. Qualora  sia accertata la mancanza di uno o più dei requisiti
minimi di  cui all'articolo  4 della  legge regionale  9/2006, la
struttura competente  della Giunta regionale provvede con decreto
dirigenziale alla  cancellazione del  laboratorio dall'elenco. Il
decreto   dirigenziale   di   cancellazione   è   trasmesso   al
responsabile del  laboratorio, all'azienda  USL ed  al  Ministero
competente.

2.  Qualora  sia  accertato  l'inadempimento  degli  obblighi  di
pubblicità, aggiornamento e comunicazione di cui agli articoli 9
e 11  della legge  regionale 9/2006,  la struttura  della  Giunta
regionale   competente    per   l'applicazione   delle   sanzioni
amministrative  adotta   i  provvedimenti   necessari,  ai  sensi
dell'articolo 14 della legge regionale 9/2006.


Il presente  Regolamento è  pubblicato nel  Bollettino Ufficiale
della Regione  Toscana.   È fatto  obbligo a  chiunque spetti di
osservarlo e  farlo  osservare  come  Regolamento  della  Regione
Toscana.

MARTINI

Firenze, 25 ottobre 2006




SICUREZZA
ENTI SANITARI

