Condizioni  e  modalità  per  la  partecipazione  della  Regione
Toscana alla  società Logistica  Toscana - società consortile a
responsabilità limitata.

Il Consiglio Regionale ha approvato il 21.11.2006
Il Presidente  della Giunta  Regionale promulga la seguente legge
regionale:

ARTICOLO 1
(Oggetto)

1. La  presente legge  disciplina le  condizioni e  le  modalità
della  partecipazione   regionale,  già   autorizzata  ai  sensi
dell'articolo 43  della legge  regionale 27  dicembre 2005, n. 70
(Legge finanziaria  per l'anno  2006),  alla  società  Logistica
Toscana -  società consortile  a  responsabilità  limitata,  di
seguito denominata Società, con sede in Firenze, già costituita
dalle camere di commercio e da Unioncamere Toscana.

ARTICOLO 2
(Condizioni per la partecipazione della Regione alla Società)

1.  L'acquisizione   della  quota   di  partecipazione   di   cui
all'articolo 1  pari al  51 per  cento del  capitale sociale,  è
subordinata all'approvazione  da parte  dell'assemblea dei  soci,
previo parere  favorevole  della  Giunta  regionale,  sentite  le
commissioni consiliari  competenti,  delle  modifiche  statutarie
finalizzate a  consentire e  disciplinare la partecipazione della
Regione alla Società stessa e concernenti in particolare:

a) l'istituzione del collegio sindacale;
b) l'istituzione dell'amministratore delegato;
c) il  potere regionale  di designazione  della  maggioranza  dei
   componenti il  consiglio di  amministrazione, tra  i quali  è
   nominato l'amministratore delegato;
d) il  potere regionale  di designazione  di  due  componenti  il
   collegio sindacale, tra i quali è nominato il Presidente;
e) la  definizione annuale,  da parte dell'assemblea dei soci, di
   indirizzi per  l'amministrazione della  Società relativamente
   all'anno  successivo,   ai  fini   della  predisposizione  del
   programma di attività e degli atti di bilancio;
f) la  definizione del  contributo ordinario  annualmente  dovuto
   dalla Regione  nei limiti  dell'importo massimo  stanziato nel
   bilancio pluriennale regionale.

2. La  Regione mantiene  la maggioranza  del capitale sociale per
l'intera durata della sua partecipazione alla Società.

ARTICOLO 3
(Designazione dei  componenti di  spettanza della  Regione  negli
organi sociali)

1. Il Presidente della Giunta regionale designa il componente del
consiglio di amministrazione da nominare amministratore delegato.

2.  Il  Consiglio  regionale  designa  gli  altri  componenti  di
spettanza della Regione negli organi sociali.

ARTICOLO 4
(Indirizzi per l'attività della Società e contributo regionale)

1. In  relazione a  quanto previsto  dall'articolo  2,  comma  1,
lettera e),  la Giunta regionale, entro il 30 settembre dell'anno
precedente a  quello di  riferimento, definisce  ed impartisce al
proprio  rappresentante   in  assemblea   gli     indirizzi   per
l'attività della  Società,  in  coerenza  con  gli  atti  della
programmazione regionale  e tenendo  conto del limite massimo del
contributo annuo  che può essere assegnato alla Società secondo
le previsioni del bilancio pluriennale.

ARTICOLO 5
(Bilanci)

1. Il  bilancio di  esercizio della  Società è  trasmesso  alla
Giunta regionale  entro trenta  giorni  dalla  sua  approvazione,
corredato della  relazione degli  amministratori sulla gestione e
della relazione del collegio sindacale.

2. Il  bilancio economico  di  previsione  della  Società  e  la
relativa  relazione  programmatica  sono  trasmessi  alla  Giunta
regionale entro trenta giorni dalla loro approvazione.

ARTICOLO 6
(Relazione al Consiglio regionale )

1. La  Giunta regionale,  secondo quanto previsto all'articolo 4,
comma 7,  della legge regionale 6 agosto 2001, n. 36 (Ordinamento
contabile  della   Regione  Toscana),  relaziona  annualmente  al
Consiglio regionale  sulle attività  svolte  e  sugli  obiettivi
raggiunti dalla  Società, nonché  sugli indirizzi che la stessa
Giunta intende impartire ai sensi dell'articolo 4.

ARTICOLO 7
(Norma finanziaria)

1. Agli  oneri per  il conferimento  al capitale sociale e per il
contributo di  funzionamento della  Società  si  fa  fronte  nel
triennio 2006/2008  con le risorse previste all'articolo 43 della
l.r. 70/2005.

2. Per  gli anni  successivi, agli  oneri per  il  contributo  di
funzionamento, determinato  con le  modalità di cui all'articolo
4, si fa fronte con legge di bilancio.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

MARTINI

Firenze, 28 novembre  2006

La presente  legge è  stata approvata  dal  Consiglio  Regionale
nella seduta del 21.11.2006.




ENTE REGIONE
PARTECIPAZIONI

