Regolamento di attuazione dell'art. 117, comma 2 lettera g) della
legge regionale  3 gennaio  2005, n.  1 (Norme per il governo del
territorio).   Verifiche   nelle   zone   a   bassa   sismicità.
Determinazione del campione da assoggettare a verifica.



Il Presidente della Giunta Regionale

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visti gli articoli 34 e 42, comma 2 e 5, dello Statuto;

Vista la  delibera di  Giunta regionale  19 giugno  2006, n.  431
(Riclassificazione sismica  del territorio  regionale: Attuazione
del D.M.  14.9.2005 e O.P.C.M. 3519 del 28 aprile 2006 pubblicata
sulla Gazzetta Ufficiale dell'11.5.2006);

Vista la  legge regionale  3 gennaio  2005 n.  1  (Norme  per  il
governo del territorio) e successive modifiche, ed in particolare
gli articoli 105 ter e 117, comma 2 lettera g);

Vista  la   preliminare  decisione   della  Giunta  regionale  18
settembre 2006,  n. 9 adottata previa acquisizione dei pareri del
Comitato Tecnico  della Programmazione,  nonché delle competenti
strutture  di  cui  all'articolo  29  della  legge  regionale  n.
44/2003, e  trasmessa al  Presidente del  Consiglio regionale per
l'acquisizione del  parere previsto  dall'articolo 42,  comma  2,
dello Statuto regionale;

Visto il  parere favorevole  con osservazioni  espresso dalla  VI
commissione consiliare nella seduta dell'11 ottobre 2006;

Ritenuto di  accogliere parzialmente  le  osservazioni  formulate
dalla VI commissione consiliare;

Vista la deliberazione della Giunta regionale 16 ottobre 2006, n.
726 che  approva il "Regolamento di attuazione dell'articolo 117,
comma 2  lettera g)  della legge  regionale 3  gennaio 2005, n. 1
(Norme per  il governo  del territorio).  Verifiche nelle  zone a
bassa sismicità.  Determinazione del  campione da assoggettare a
verifica";

EMANA
il seguente Regolamento:

ARTICOLO 1
(Oggetto)

1. In  attuazione dell'articolo  117, comma  2, lettera  g) della
legge regionale  3 gennaio  2005, n.  1 (Norme  sul  governo  del
territorio),  come   modificato  dall'articolo   13  della  legge
regionale 24 giugno 2006, n. 24 (Modifiche alla legge regionale 3
gennaio 2005,  n.  1),  il  presente  regolamento  disciplina  le
modalità  di  effettuazione  e  svolgimento  della  vigilanza  e
verifica sulle opere e le costruzioni realizzate in zone soggette
a rischio sismico classificate a bassa sismicità.

2. Nel  rispetto di  quanto previsto  nell'articolo 105 ter della
l.r.1/2005, il presente regolamento individua in particolare:

a) la  tipologia degli  interventi ai  fini  della  verifica  dei
   progetti depositati;
b) la dimensione del campione da assoggettare a verifica;
c) i  criteri in  base ai  quali è effettuato il sorteggio degli
   interventi da assoggettare a verifica.

ARTICOLO 2
(Classificazione delle  zone soggette  a rischio  sismico. Zone a
bassa sismicità)

1. La  classificazione delle  zone soggette  a rischio sismico è
effettuata con  la deliberazione  della Giunta regionale ai sensi
dell'articolo 96 della l.r.1/2005.

2.  Tenuto   conto  della   classificazione  effettuata   con  la
deliberazione di  cui al  comma 1, ai fini della differenziazione
della dimensione del campione assoggettato a verifica mediante il
metodo  a   campione  ai   sensi  dell'articolo   105  ter  della
l.r.1/2005, le zone a bassa sismicità si distinguono in:

a) zone  3S, quelle  alle quali  si applica  la normativa tecnica
   prescritta per le zone a sismicità maggiore, in base a quanto
   disposto dall'articolo 96, comma 3 bis della l.r.1/2005;
b) zone 3, quelle a bassa sismicità;
c) zone 4, quelle a bassissima sismicità.

ARTICOLO 3
(Tipologia  degli   interventi  da   assoggettare  alla  verifica
mediante il metodo a campione)

1. Sono  assoggettati a  verifica mediante  il metodo  a campione
secondo le  modalità previste nel presente regolamento tutti gli
interventi da  realizzare nelle  zone  3S,  3  e  4  relativi  ai
progetti depositati.

ARTICOLO 4
(Criteri per  la determinazione  della  dimensione  del  campione
assoggettato a verifica)

1. Il  campione da  assoggettare  a  verifica  è  scelto  tra  i
preavvisi  relativi   ai  progetti   di   cui   all'articolo   3,
mensilmente, mediante sorteggio.

2.  Il   campione  da  assoggettare  a  verifica  è  determinato
escludendo i  preavvisi relativi  ad interventi assoggettati alla
verifica obbligatoria ai sensi dell'articolo 105 ter, commi 4 e 5
della l.r.1/2005.

3. La  percentuale del  campione da  assoggettare a  verifica  è
determinata su base provinciale nella misura di seguito indicata:

a) per  le zone  3S, nella  misura del 10 per cento dei preavvisi
   pervenuti nel mese di riferimento;
b) per  le zone  3, nella  misura del  3 per  cento dei preavvisi
   pervenuti nel  mese di riferimento con un minimo di 2 progetti
   da assoggettare comunque a verifica;
c) per  le zone  4, nella  misura dell'1  per cento dei preavvisi
   pervenuti nel mese di riferimento, con un minimo di 2 progetti
   da assoggettare comunque a verifica.

4. La  dimensione del  campione è  arrotondata  per  eccesso  al
numero  intero   divisibile  per   due,  più  vicino  al  valore
calcolato.

ARTICOLO 5
(Modalità di svolgimento del sorteggio)

1. Il sorteggio avviene:
a) mediante  estrazione manuale  fra  tutti  i  numeri  assegnati
   sull'apposito registro delle denunce da sottoporre a controllo
   con le esclusioni sopra indicate;
b) ovvero  mediante la  generazione di  numeri  casuali  per  via
   elettronica.

2. Nel rispetto del termine di cui all'articolo 105 quater, comma
7 della  l.r.1/2005, il sorteggio è effettuato pubblicamente dal
responsabile della  struttura regionale  competente o  da un  suo
delegato, il  lunedì compreso  fra il quarto ed il decimo giorno
del mese, alla presenza di almeno due tecnici regionali.

3.  Delle  operazioni  e  dell'esito  del  sorteggio  è  redatto
apposito verbale,  reso noto  immediatamente mediante  affissione
pubblica nell'ufficio per l'intero mese in corso. Contestualmente
all'affissione e  comunque entro i tre giorni successivi, l'esito
del sorteggio è comunicato direttamente agli interessati.

4. La  comunicazione diretta  di cui  al comma  3 indica  la data
prevista per  la conclusione  della verifica dei progetti oggetto
del campione,  ai sensi  di  quanto  disposto  dall'articolo  105
quater, comma 7 della l.r.1/2005.

ARTICOLO 6
(Norma finale)

1. Alla  data di  entrata in  vigore del  presente regolamento le
disposizioni  contenute   nella   deliberazione   del   Consiglio
regionale 1 febbraio 1983, n.75 (Legge regionale 6 dicembre 1982,
n.88  Criteri  per  la  scelta  del  campione  da  sottoporre  al
controllo) cessano di avere applicazione.

ARTICOLO 7
(Entrata in vigore)

1. Il  presente regolamento  entra in vigore il giorno successivo
alla data di pubblicazione sul Bollettino Ufficiale della Regione
Toscana (BURT).


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

MARTINI

Firenze, 17 ottobre 2006




PROTEZIONE CIVILE


