Regolamento di attuazione della legge regionale 20 marzo 1998, n.
17  (Rete   escursionistica  della  Toscana  e  disciplina  delle
attività escursionistiche).



Il Presidente della Giunta Regionale

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visti gli articoli 34, 42, comma 2, e 66, comma 3, dello Statuto;

Vista  la   legge  regionale   20  marzo   1998,  n.   17   "Rete
escursionistica  della   Toscana  e  disciplina  delle  attività
escursionistiche" ed  in particolare  l'articolo 6  che rinvia ad
apposito regolamento  l'attuazione degli  interventi  sulla  Rete
escursionistica della Toscana;

Vista la  preliminare decisione della Giunta regionale 16 ottobre
2006, n.  18 adottata previa acquisizione dei pareri del Comitato
Tecnico della  Programmazione, delle  competenti strutture di cui
all'articolo  29   della  legge  regionale  n.  44/2003,  nonché
dell'intesa raggiunta  al Tavolo  di concertazione  istituzionale
(Giunta regionale  - Enti  locali), e trasmessa al Presidente del
Consiglio regionale  e al  Consiglio delle  Autonomie locali,  ai
fini dell'acquisizione  dei  pareri  previsti  dall'articolo  42,
comma 2, e dall'articolo 66, comma 3, dello Statuto regionale;

Dato atto  del parere  favorevole del  Consiglio delle  Autonomie
locali nella seduta del 17 novembre 2006;

Preso atto che la V commissione consiliare "Attività culturali e
turismo", nella  seduta del  9 novembre  2006, ha espresso parere
favorevole con osservazioni;

Ritenuto di  accogliere parzialmente  le  osservazioni  formulate
dalla suddetta commissione consiliare;

Vista la  deliberazione della  Giunta regionale 11 dicembre 2006,
n. 935  che approva  il Regolamento  di  attuazione  della  legge
regionale 20  marzo  1998,  n.  17  (Rete  escursionistica  della
Toscana e disciplina delle attività escursionistiche);

EMANA
il seguente Regolamento:

ARTICOLO 1
(Oggetto)

1. Il  presente regolamento  disciplina, ai sensi dell'articolo 6
della legge  regionale 20 marzo 1998, n. 17 (Rete escursionistica
della Toscana  e disciplina  delle  attività  escursionistiche),
l'attuazione degli  interventi sulla  rete escursionistica  della
Toscana (RET).

ARTICOLO 2
(Segnaletica della RET)

1.  Gli  itinerari  che  costituiscono  la  rete  escursionistica
toscana (RET),  come definita dall'articolo 3 della l. r. 17/1998
sono individuati  attraverso specifici  segnali. L'itinerario  è
segnalato sul  terreno e  riportato fedelmente  sulla cartografia
escursionistica della Regione Toscana (Carta regionale tecnica al
10000).

2. Ai  fini del  presente  regolamento  si  intende  per  segnale
l'indicazione di  itinerario della  RET realizzata con vernice di
colore rosso  e bianco  con numero,  di norma,  in vernice  nera,
apposta  su   elementi  naturali  quali  pietre,  rocce,  alberi,
supporti in  materiale vario  secondo le  prescrizioni e  con  le
caratteristiche  grafiche  di  cui  all'allegato  A  al  presente
regolamento.

3.  La   segnaletica  è  apposta  e  mantenuta  dalla  provincia
competente per  territorio, previo  accordo con  i  comuni  e  le
comunità montane interessati.

4. Per  gli itinerari ricadenti all'interno di un parco nazionale
o regionale le funzioni indicate al comma 3 sono svolte dall'ente
parco competente per territorio.

5. Attraverso  la segnaletica  sono fornite  agli escursionisti e
alle guide le necessarie indicazioni per:

a) percorrere in sicurezza gli itinerari che compongono la RET;
b) acquisire    informazioni    in  merito  alle  caratteristiche
   ambientali,  storiche  e  culturali  del  territorio  dove  è
   localizzato l'itinerario;
c) fornire indicazioni sui punti tappa, sulle aree attrezzate per
   la sosta, sulle strutture ricettive, sui punti di ristoro, sui
   centri di  accoglienza, informazione  e  documentazione  della
   RET.

6. I  segnali collocati  nei parchi,  nelle aree protette o nelle
aree facenti  parte del  patrimonio agricolo  forestale regionale
riportano il  logo del parco, dell'area protetta o del patrimonio
agricolo  forestale   regionale.  Nelle   aree  appartenenti   al
patrimonio  agricolo  forestale  la  segnaletica  della  RET,  si
integra con  la cartellonistica  inerente al  patrimonio agricolo
forestale.

7. All'inizio  dell'itinerario e  nei punti  di incrocio  con  la
viabilità ordinaria è posto, di norma, un cartello indicante il
divieto di  transito sull'itinerario  della RET  per i  veicoli a
motore,  eccetto   quelli  di   soccorso,  di  polizia  e  quelli
appositamente autorizzati.

8. I  segnali e i pannelli esistenti sono adeguati entro due anni
dall'entrata in vigore del presente regolamento.

ARTICOLO 3
(Modalità di installazione della segnaletica)

1. Le  province e  gli enti parco predispongono, sulla base delle
indicazioni  fornite   dalla  Regione   Toscana  con   la   prima
costituzione del  catasto e  sentiti  i  comuni  e  le  comunità
montane interessati,  il progetto  esecutivo  per  l'istallazione
della  segnaletica   sugli  itinerari   assegnati  alla   propria
competenza  dagli   atti  di  costituzione  del  catasto  di  cui
all'articolo  4   della  l.   r.  17/1998,   tenuto  conto  delle
disposizioni e delle caratteristiche tecniche di cui all'articolo
2 e all'allegato A al presente regolamento.

2. Le province e gli enti parco provvedono alla realizzazione del
progetto  esecutivo   entro   centoventi   giorni   dall'avvenuto
trasferimento da  parte  della  Regione  Toscana  degli  atti  di
costituzione del catasto previsto dall'articolo 4, comma 5, della
l. r. 17/1998.

3. Il progetto esecutivo contiene, in particolare:

a) l'analisi    sullo    stato  della  segnaletica  eventualmente
   esistente;
b) gli    interventi    da  realizzare  per  l'adeguamento  della
   segnaletica esistente;
c) gli interventi per l'istallazione della segnaletica nei tratti
   di viabilità non segnalati;
d) l'individuazione dei soggetti responsabili della realizzazione
   della segnaletica  tenuto conto  delle differenti tipologie di
   viabilità;
e) le modalità e le tempistiche ottimali per la realizzazione.

4. La  Regione, le  province e gli enti parco collaborano al fine
di garantire  un perfetta  manutenzione della  segnaletica  della
RET, anche  attraverso specifiche  convenzioni con  gli  enti  ed
associazioni interessati,  con il Club alpino italiano (CAI), con
il  Corpo  forestale  dello  stato  e  con  gli  enti  competenti
all'amministrazione del  patrimonio agricolo  forestale regionale
ai sensi dell'articolo 29 della legge regionale 21 marzo 2000, n.
39 (Legge forestale della Toscana).

ARTICOLO 4
(Progettazione di itinerari)

1. Le  province effettuano  la progettazione  dei nuovi itinerari
della RET  attraverso forme  di raccordo  e modalità procedurali
che assicurino  la partecipazione dei soggetti pubblici e privati
interessati.

2. Le  province,  nell'esercizio  delle  loro  funzioni,  possono
avvalersi del comitato tecnico di cui all'articolo 6.

ARTICOLO 5
(Informazione)

1. Le  province e  gli enti  parco ogni  sei mesi  trasmettono al
comitato tecnico  le informazioni  riguardanti ogni  modifica  ed
integrazione della RET.

ARTICOLO 6
(Catasto della RET)

1. II  catasto della  RET,  di  cui  all'articolo  4  della  l.r.
17/1998,  comprende le seguenti informazioni:

a) zona di appartenenza  dell'itinerario;
b) numero dell'itinerario e sua eventuale denominazione;
c) comuni interessati allo sviluppo territoriale dell'itinerario;
d) riferimenti    cartografici    relativi    alle  tavole  della
   cartografia dell'Istituto geografico militare (IGM) al 25000;
e) località  d'inizio e termine e località che si trovano lungo
   il percorso, nonché tutti gli  snodi e relative quote;
f) emergenze    storiche,    architettoniche,      archeologiche,
   naturalistiche;
g) tempi di percorrenza in entrambi i sensi di marcia;
h) difficoltà in base alla classificazione CAI;
i) eventuale particolare destinazione dell'itinerario;
j) possibilità di percorrere l'itinerario anche con il cavallo o
   la mountain-bike, totale o parziale;
k) eventuali  aree attrezzate per la sosta, punti di tappa, punti
   di  ristoro   e   centri   di   accoglienza   informazione   e
   documentazione lungo l'itinerario;
l) presenza di sorgenti o fontane di acqua potabile sul percorso;
m) caratteristiche e descrizione dell'itinerario, delle eventuali
   peculiarità storiche, culturali, naturali, geologiche;
n) indicazione che i territori attraversati sono coltivi, boschi,
   prati;
o) specifica  relativa allo  sviluppo dell'itinerario  sul  fondo
   valle, sul   crinale,   sulla  mezza costa, sulla pendice o in
   pianura;
p) condizioni di percorribilità e lo stato della segnaletica, da
   aggiornare  ogni   volta  che  si  procede  alla  manutenzione
   dell'itinerario.

2. Il catasto contiene altresì notizie relative:

a) all'attraversamento di terreni demaniali o privati;
b) alla  percorrenza di  strade statali, regionali, provinciali o
   comunali con fondo stradale asfaltato o sterrato;
c) alla percorrenza su carrareccia, pista, mulattiera, sentiero o
   traccia di sentiero;
d) all'ultima data di manutenzione del sentiero.

ARTICOLO 7
(Comitato tecnico)

1.  È  istituito,  senza  oneri,  un  comitato  tecnico  per  lo
svolgimento di  funzioni consultive  e di supporto alle attività
regionali in  materia di realizzazione della RET, con particolare
riguardo all'attività di informazione e pubblicità.

2. Il  comitato può  proporre alle  province, sulla  base  delle
informazioni da  esse fornite, l'eventuale realizzazione di nuovi
itinerari e la dismissione di quelli esistenti.

3. Il  comitato è  nominato  con  decreto  del  dirigente  della
competente struttura regionale ed è composto da:

a) tre  tecnici designati dal dirigente della struttura regionale
   competente, di  cui uno  in materia  turistica, uno in materia
   ambientale e uno in materia urbanistico-territoriale;
b) tre tecnici designati dal Consiglio delle autonomie locali, in
   rappresentanza di URPT, ANCI Toscana, UNCEM Toscana;
c) un tecnico designato dal CAI;
d) un tecnico designato da Federparchi;
e) due tecnici designati dalle associazioni operanti nel settore.

4. Il comitato dura in carica cinque anni ed è rinnovabile.

ARTICOLO 8
(Centro di accoglienza informazione e documentazione della RET)

1. Il  centro di  accoglienza informazione e documentazione della
RET  è  la  struttura  destinata  ad  ospitare  le  funzioni  di
accoglienza e  informazione degli  escursionisti  sulla  base  di
specifica  convenzione  con  l'agenzia  per  il  turismo  di  cui
all'articolo 11 della legge regionale 23 marzo 2000, n. 42 (Testo
unico delle leggi regionali in materia di turismo) competente per
territorio.

2. Il  centro è ubicato presso strutture messe a disposizione di
enti locali nel cui territorio è localizzato un itinerario, può
ospitare l'elenco  delle guide  abilitate e  materiale  didattico
riferito  alle   caratteristiche  ambientali,   naturalistiche  e
storiche  del  territorio  interessato  dall'itinerario  dove  è
localizzato e dalla RET.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

MARTINI

Firenze, 14 dicembre 2006

(Si omette la pubblicazione dell'Allegato)




TURISMO

