Disciplina delle  spese di  rappresentanza del  Presidente e  dei
componenti della Giunta regionale.

Il Consiglio Regionale ha approvato il 21.11.2006
Il Presidente  della Giunta  Regionale promulga la seguente legge
regionale:

ARTICOLO 1
(Oggetto)

1. La  presente legge  individua  le  tipologie  delle  spese  di
rappresentanza del  Presidente  e  dei  componenti  della  Giunta
regionale e ne disciplina l'esecuzione.

ARTICOLO 2
(Tipologie di spese )

1. Costituiscono  spese di  rappresentanza  tutte  le  spese  che
attengono all'attività di relazioni istituzionali del Presidente
della Giunta  regionale e  dei suoi  componenti, nell'ambito  dei
rapporti esterni o per manifestazioni di interesse regionale.

2. Agli effetti di cui al comma 1:
a) il  Presidente e  i componenti  della Giunta regionale possono
   assumere spese  di rappresentanza  connesse alle  funzioni  da
   essi esercitate  e consistenti in forme di ospitalità ed atti
   di cortesia  in uso  nei rapporti con amministratori pubblici,
   esponenti della  società civile, delle categorie economiche e
   delle forze  sociali, in  occasione di  cerimonie, riunioni ed
   incontri;
b) il  Presidente  della  Giunta  regionale  può  disporre  doni
   simbolici in  occasione di  visite,  ricorrenze  e  festività
   riconosciute, conferire  premi di rappresentanza, quali coppe,
   targhe e medaglie e disporre forme di partecipazione regionale
   a celebrazioni e commemorazioni di interesse pubblico; in casi
   eccezionali, il  Presidente può  disporre l'erogazione  di un
   contributo in  danaro, a  titolo di  concorso  alle  spese  di
   organizzazione  di   specifiche  iniziative   di   particolare
   rilevanza.

3.  Sono   escluse   dalle   spese   di   rappresentanza   quelle
caratterizzate da intenti e connotazioni di mera liberalità, non
giustificata dai fini istituzionali dell'Ente.

ARTICOLO 3
(Spese di ospitalità)

1. Le  spese di  rappresentanza di  cui all'articolo  2, comma 2,
lettera a),  sono imputate  su  di  un  apposito  fondo,  il  cui
ammontare  è  annualmente  ripartito,  con  deliberazione  della
Giunta, tra il Presidente ed i componenti della Giunta regionale.

2. Per  il pagamento delle spese è disposta apposita apertura di
credito  in   favore  del   funzionario   delegato   del   centro
direzionale, ai  sensi degli  articoli 56  e seguenti del decreto
del Presidente  della Giunta  regionale 19 dicembre 2001, n. 61/R
(Regolamento di  attuazione della  legge regionale 6 agosto 2001,
n. 36 "Ordinamento contabile della Regione Toscana").

3.  Le   spese  sono  autorizzate  tramite  ordinativi  di  spesa
sottoscritti  dai   dirigenti  responsabili  delle  strutture  di
supporto agli  organi politici;  i medesimi  dirigenti  procedono
alla liquidazione  delle spese,  che devono  essere sostenute  da
idonea documentazione  giustificativa in ordine alla natura delle
erogazioni ed alle circostanze che le hanno determinate.

4.  I   dirigenti  di  cui  al  comma  3  possono  richiedere  al
funzionario delegato  somme in  contanti per  far fronte a minute
spese di  rappresentanza, da  rendicontare ad  esaurimento  delle
somme stesse.

ARTICOLO 4
(Spese per la concessione di premi e contributi in danaro)

1. Le  spese di  rappresentanza di  cui all'articolo  2, comma 1,
lettera b),  sono imputate  su apposito  fondo,  gestito  con  le
stesse modalità di cui all'articolo 3, comma 2.

2. Le  spese concernenti  il conferimento  di  doni  e  premi  di
rappresentanza sono  autorizzate tramite  ordinativo sottoscritto
dal  dirigente   responsabile  dell'Ufficio   di  gabinetto   del
Presidente della Giunta regionale.

3. Le spese concernenti contributi in danaro sono autorizzate dal
dirigente di cui al comma 2 tramite decreto.

ARTICOLO 5
(Norma finanziaria)

1. Agli oneri derivanti dall'applicazione della presente legge si
fa fronte  con le  risorse stanziate  sull'unità previsionale di
base (UPB)  132 "Funzionamento  degli  organi  politici  -  spese
correnti"  del   bilancio  dell'esercizio   2006  e   pluriennale
2006/2008.

2. Per  gli  esercizi  successivi  si  fa  fronte  con  legge  di
bilancio.

ARTICOLO 6
(Abrogazioni)

1.  La   legge  regionale   28  luglio  1976,  n.  42  (Fondo  di
rappresentanza  del   Presidente  della   Giunta  regionale),  è
abrogata.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

MARTINI

Firenze, 28 novembre 2006

La presente  legge è  stata approvata  dal  Consiglio  Regionale
nella seduta del 21.11.2006.




ENTE REGIONE
ORGANI

