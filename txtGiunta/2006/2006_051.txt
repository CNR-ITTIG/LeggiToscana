Regolamento di disciplina dei processi di valutazione integrata e
di valutazione  ambientale degli  strumenti di  programmazione di
competenza della  Regione in  attuazione dell'articolo  16  della
legge regionale  11 agosto  1999, n.  49  (Norme  in  materia  di
programmazione  regionale)   e  dell'articolo   11  della   legge
regionale 3  gennaio  2005,  n.  1  (Norme  per  il  governo  del
territorio).



Il Presidente della Giunta Regionale

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visti gli articoli 34, 42, comma 2 e 66, comma 3 dello Statuto;

Vista la  legge regionale 11 agosto 1999, n. 49 (Norme in materia
di  programmazione  regionale),  e  sue  successive  modifiche  e
integrazione, ed in particolare l'art. 16, comma 2 che stabilisce
che con regolamento regionale sono disciplinate le procedure e le
modalità  tecniche   per   l'effettuazione   della   valutazione
integrata  e  le  relative  forme  di  partecipazione,  anche  in
attuazione della  direttiva 2001/42/CE  del Parlamento  europeo e
del Consiglio del 27 giugno 2001, relativa alla valutazione degli
effetti  di   determinati   piani   e   programmi   sull'ambiente
concernenti piani  e programmi regionali di cui all'art. 10 della
legge regionale sopra richiamata;

Vista la preliminare decisione della Giunta regionale 28 novembre
2005, n. 16 adottata previa acquisizione dell'intesa raggiunta al
Tavolo  di  concertazione  Giunta  regionale  -  Enti  locali,  e
trasmessa, ai fini dell'acquisizione dei pareri, alla Commissione
consiliare "Affari  Istituzionali"  ai  sensi  dell'articolo  42,
comma 2,  dello Statuto  regionale e al Consiglio delle Autonomie
Locali  ai   sensi  dell'articolo  66,  comma  3,  dello  Statuto
regionale;

Preso atto del parere del Comitato Tecnico della Programmazione e
dei pareri  delle competenti  strutture ai sensi dell'articolo 29
della legge regionale n. 44/2003;

Dato atto  del parere  favorevole del  Consiglio delle  Autonomie
locali del 12 dicembre 2005;

Dato atto  che la commissione consiliare competente, nella seduta
del  12   gennaio  2006,   ha  espresso   parere  favorevole  con
osservazioni;

Ritenuto  di   accogliere   le   osservazioni   formulate   dalla
Commissione consiliare suddetta;

Dato atto della comunicazione al Tavolo di concertazione generale
effettuata in data 26 settembre 2006;

Vista la deliberazione della Giunta regionale 30 ottobre 2006, n.
798 che  approva il  Regolamento di  disciplina dei  processi  di
valutazione integrata e di valutazione ambientale degli strumenti
di programmazione  di  competenza  della  Regione  in  attuazione
dell'articolo 16  della legge  regionale 11  agosto 1999,  n.  49
(Norme in materia di programmazione regionale) e dell'articolo 11
della legge  regionale 3 gennaio 2005, n. 1 (Norme per il governo
del territorio).

EMANA
il seguente Regolamento:

CAPO I
Disposizioni generali

SEZIONE I
Oggetto, ambito di applicazione e responsabilità

ARTICOLO 1
(Oggetto e ambito di applicazione)

1. Il presente regolamento disciplina le procedure e le modalità
tecniche per  l'effettuazione della  valutazione integrata  degli
strumenti di  programmazione regionale  e le  relative  forme  di
partecipazione, in attuazione di quanto disposto:

a) dall'articolo  16 della  legge regionale 11 agosto 1999, n. 49
   (Norme in  materia di  programmazione regionale),  così  come
   modificata dalla legge regionale 15 novembre 2004, n. 61;
b) dall'articolo  11 della  legge regionale  3 gennaio 2005, n. 1
   (Norme per  il governo  del  territorio),  relativamente  agli
   strumenti di  pianificazione territoriale  di competenza della
   Regione.

2. Il  presente regolamento  disciplina altresì,  in  attuazione
delle   disposizioni richiamate  al comma  1 le  procedure  e  le
modalità  tecniche   per   l'effettuazione   della   valutazione
ambientale degli  strumenti  di  programmazione  regionale  e  le
relative forme  di consultazione,  secondo quanto  disposto dalla
direttiva 2001/42/CE  del 27 giugno 2001 del Parlamento europeo e
del Consiglio,   concernente  la  valutazione  degli  effetti  di
determinati piani e programmi sull'ambiente.

3. Le disposizioni del presente regolamento si applicano:

a) ai  piani e programmi pluriennali di cui all'articolo 10 della
   l.r. 49/1999,  fatto salvo quanto previsto dall'articolo 8 per
   gli strumenti di pianificazione territoriale;
b) ai    piani    e  programmi  di  attuazione  della  disciplina
   comunitaria e nazionale, in quanto compatibili.

ARTICOLO 2
(Definizioni)

1. Agli effetti del presente regolamento si intende per:

a) "dirigente  responsabile del  piano o  programma", di  seguito
   indicato come "dirigente responsabile", il dirigente regionale
   cui   compete,    in   base    all'ordinamento   interno,   la
   responsabilità della  predisposizione di un piano o programma
   e quindi  del processo di valutazione integrata e di quello di
   valutazione ambientale ove prescritto; corrisponde alla figura
   del   "responsabile del  procedimento" di  cui all'articolo 16
   della l.r. 1/2005;
b) "modello  analitico", il  documento-guida per l'elaborazione e
   la  valutazione  dei  piani  e  programmi  regionali  previsto
   dall'articolo 10  comma 1 della l.r. 49/1999, che definisce il
   percorso logico per la formazione degli atti di programmazione
   regionale di durata pluriennale;
c) "proposta   iniziale  di  piano  o  programma",  il  documento
   predisposto ai  fini dell'informazione  al Consiglio regionale
   ai sensi  di quanto  previsto dall'articolo  48 dello Statuto,
   comprendente i  contenuti  di cui all'articolo 9 comma 1 ed il
   rapporto di valutazione di cui all'articolo 9 comma 3;
d) "proposta  intermedia di piano o programma", la documentazione
   di  completamento   della  proposta  iniziale  comprendente  i
   contenuti previsti  dall'articolo 16  comma 1,  il rapporto di
   valutazione perfezionato  con i  contenuti di cui all'articolo
   16 comma  2 ed  il rapporto  ambientale di cui all'articolo 21
   per i piani e programmi sottoposti a valutazione ambientale;
e) "proposta  finale di  piano o  programma",  la  documentazione
   predisposta ai fini dell'approvazione del piano o programma da
   parte del  Consiglio regionale,  comprendente il  rapporto  di
   valutazione contenente gli esiti delle varie fasi del processo
   di valutazione  integrata e  del  processo  di  partecipazione
   attivato ai  sensi dell'articolo  6, il rapporto ambientale di
   cui all'articolo  21, nonché gli esiti delle consultazioni di
   cui all'articolo  7 per  i  piani  e  programmi  sottoposti  a
   valutazione ambientale;
f) "valutazione    ambientale",    il    processo  che  comprende
   l'elaborazione   di    un   rapporto   concernente   l'impatto
   sull'ambiente conseguente  all'attuazione  di  un  determinato
   piano o programma da adottarsi o approvarsi, lo svolgimento di
   consultazioni, la  valutazione del  rapporto ambientale  e dei
   risultati delle  consultazioni e la messa a disposizione delle
   informazioni  sulla   decisione  ai   sensi  della   direttiva
   2001/42/CE;
g) "verifica  preventiva", il  procedimento preliminare  attivato
   allo scopo  di definire se un determinato piano o programma, o
   una modifica  di un piano o programma, debba essere sottoposto
   a valutazione ambientale ai sensi della direttiva 2001/42/CE;
h) "rapporto    di    valutazione",  il  documento  che  descrive
   sinteticamente tutte  le fasi  del processo  di elaborazione e
   valutazione del  piano o  programma ed evidenzia gli esiti del
   processo di  valutazione integrata  di cui  all'  articolo  3;
   corrisponde al  documento denominato  "relazione  di  sintesi"
   dall'articolo 16 comma 3 della l.r. 1/2005;
i) "rapporto ambientale", la documentazione di carattere tecnico-
   scientifico contenente  le informazioni di cui all'articolo 21
   ed all'Allegato 1 della direttiva 2001/42/CE;
l) "dichiarazione  di sintesi",  il documento che illustra in che
   modo le  considerazioni ambientali  sono state  integrate  nel
   piano o programma e come si è tenuto conto delle informazioni
   del rapporto  ambientale, dei  pareri espressi e dei risultati
   delle consultazioni,  nonché le  ragioni per  le  quali  sono
   stati scelti  i contenuti  adottati nel piano o programma alla
   luce delle  alternative possibili che sono state individuate e
   valutate;
m) "pubblico",  una o più persone fisiche o giuridiche e le loro
   associazioni, organizzazioni o gruppi;
n) "autorità    competenti  in  materia  ambientale",  autorità
   pubbliche che,  per le  loro specifiche competenze ambientali,
   paesaggistiche   o    sulla   salute,    esercitano   funzioni
   amministrative correlate  agli  effetti  sull'ambiente  dovuti
   all'applicazione del piano o del programma.

ARTICOLO 3
(Processo di valutazione integrata e sue fasi)

1.  La  valutazione  integrata  è  il  processo  che  evidenzia,
all'interno della  formazione del  piano o programma, le coerenze
interne  ed  esterne  dello  strumento  di  programmazione  e  la
valutazione degli  effetti  attesi  che  ne  derivano  sul  piano
ambientale,  territoriale,  economico,  sociale  e  sulla  salute
umana, con un'ottica trasversale agli effetti sulla dimensione di
genere.

2. Il  processo di valutazione integrata comprende, ove prevista,
la valutazione ambientale di cui alla direttiva 2001/42/CE.

3. Il processo di valutazione integrata prevede la partecipazione
di soggetti esterni all'amministrazione regionale alle varie fasi
e la messa a disposizione delle informazioni ad esse relative.

4. Il processo di valutazione integrata si articola in due fasi:

a) valutazione  relativa  alla  proposta  iniziale  del  piano  o
   programma ed al suo processo di formazione, di cui al Capo II.
   La prima  fase della valutazione si conclude con l'adozione da
   parte della  Giunta regionale della proposta iniziale di piano
   o programma  e la sua presentazione al Consiglio regionale per
   la definizione degli eventuali indirizzi;
b) valutazione  relativa alla  proposta intermedia  del  piano  o
   programma,  di   cui  al  Capo  III.  La  seconda  fase  della
   valutazione  si   conclude,  al   termine  dei   processi   di
   partecipazione e  consultazione, con l'adozione da parte della
   Giunta regionale della proposta finale del piano o programma e
   con  la   sua  presentazione   al  Consiglio   regionale   per
   l'approvazione.

5. Nel  caso  di  piani  e  programmi  sottoposti  a  valutazione
ambientale ai  sensi dell'articolo  4 la  Giunta  regionale,  nel
provvedimento di  adozione della  proposta  finale  del  piano  o
programma,  esamina  distintamente  gli  esiti  del  processo  di
valutazione integrata  e gli esiti della valutazione ambientale e
ne tiene conto ai fini della decisione.

ARTICOLO 4
(Ambito di applicazione della valutazione ambientale)

1. Ferme  restando le  disposizioni di  cui  all'articolo  1  del
presente regolamento,  sono soggetti  a valutazione  ambientale i
piani  e  i  programmi  indicati  al  comma  2,  compresi  quelli
cofinanziati dall'Unione  Europea, nonché, qualora possano avere
effetti significativi  sull'ambiente e  sul patrimonio culturale,
quelli di cui al comma 3.

2. Sono  sottoposti a  valutazione ambientale,  ad  eccezione  di
quanto previsto  al comma  3 lettera  b) per  gli  strumenti  che
determinano l'uso di piccole aree a livello locale:

a) i  piani  e  programmi  che  presentano  entrambi  i  seguenti
   requisiti:

   1. concernono  i settori  agricolo,  forestale,  della  pesca,
      energetico, industriale,  dei trasporti, della gestione dei
      rifiuti e  delle acque, delle telecomunicazioni, turistico,
      della pianificazione  territoriale, della  destinazione dei
      suoli;
   2. contengono  la definizione  del quadro  di riferimento  per
      l'approvazione, l'autorizzazione,  l'area di localizzazione
      o comunque  la realizzazione  di interventi  i cui progetti
      sono sottoposti  a Valutazione  di Impatto Ambientale (VIA)
      secondo  la   normativa  vigente  di  livello  comunitario,
      nazionale e regionale.
   
b) i  piani e  i programmi concernenti i siti designati come zone
   di protezione  speciale per  la  conservazione  degli  uccelli
   selvatici  e  quelli  classificati  come  siti  di  importanza
   comunitaria per  la protezione  degli habitat naturali e della
   flora e  fauna selvatica  ai sensi  degli articoli 6 e 7 della
   direttiva 92/43/CEE del 21 maggio 1992 del Consiglio, relativa
   alla conservazione  degli habitat  naturali e  seminaturali  e
   della flora e della fauna selvatiche.

3. Sono  sottoposti a  valutazione  ambientale,  previa  verifica
preventiva di  cui all'articolo  12 al  fine  di  determinare  se
possono avere effetti significativi sull'ambiente:

a) i  piani e  programmi, diversi  da quelli  di cui  al comma 2,
   contenenti  la  definizione  del  quadro  di  riferimento  per
   l'approvazione, l'autorizzazione,  l'area di  localizzazione o
   comunque la realizzazione di opere ed interventi e le relative
   modifiche;
b) i piani e programmi di cui al comma 2 che determinano l'uso di
   piccole aree a livello locale;
c) le modifiche dei piani e programmi di cui al comma 2.

4. Le  conclusioni adottate  ai sensi  del comma  3, comprese  le
motivazioni del mancato esperimento della valutazione ambientale,
sono messe  a disposizione  del pubblico  e  sono  contenute  nel
rapporto di  valutazione definito al termine della fase di cui al
Capo II.

5. Il processo di valutazione ambientale costituisce, per i piani
o i  programmi rientranti  nel suo  ambito di applicazione, parte
integrante del procedimento ordinario di approvazione.

6. Sono  esclusi dall'obbligo  della valutazione  ambientale,  in
coerenza con l'articolo 3 della direttiva 2001/42/CE:

a) i piani e programmi destinati esclusivamente a scopo di difesa
   nazionale e di protezione civile;
b) i piani e programmi finanziari e di bilancio.

ARTICOLO 5
(Organi competenti )

1. Il dirigente responsabile:
a) redige  la proposta  iniziale, intermedia e finale del piano o
   programma;
b) predispone   gli    atti  per  l'attivazione  delle  forme  di
   partecipazione di  cui all'articolo  6, comma  1, lettera  a),
   individua  e   attiva  le   forme  di  partecipazione  di  cui
   all'articolo 6,  comma 1,  lettera b) secondo le  modalità di
   cui all'articolo  6, comma  4 e,  nel  caso  di  strumenti  di
   pianificazione territoriale, procede ai sensi dell'articolo 8;
c) effettua  la verifica  preventiva ai  sensi  dell'articolo  12
   commi 1 e 2, l'analisi di fattibilità di cui all'articolo 10,
   la valutazione  di coerenza esterna di cui all'articolo 11, la
   valutazione di  coerenza interna  di cui  all'articolo 17,  l'
   analisi di  fattibilità finanziaria  di cui all'articolo 18 e
   la valutazione degli effetti attesi di cui all'articolo 19;
d) imposta  e organizza  il sistema di monitoraggio e valutazione
   in itinere ed ex post di cui all'articolo 20;
e) elabora il rapporto di valutazione relativo alla prima ed alla
   seconda fase della valutazione integrata;
f) elabora  il rapporto  ambientale,  per  i  piani  e  programmi
   soggetti a valutazione ambientale;
g) provvede   agli    adempimenti    necessari    a    realizzare
   l'informazione  e   la  consultazione  del  pubblico  e  delle
   autorità  competenti   in   materia   ambientale   ai   sensi
   dell'articolo 7,   ai  fini della  valutazione ambientale  ove
   prescritta;
h) redige  la dichiarazione  di sintesi ai fini della valutazione
   ambientale ove prescritta.

2. Il Nucleo Unificato Regionale di Valutazione e Verifica (NURV)
svolge le  funzioni di  coordinamento dei processi di valutazione
integrata, così  come previsto  dall'articolo 16  bis della l.r.
49/1999, e  di  valutazione  ambientale  di  cui  alla  direttiva
2001/42/CE, in  termini di  supporto  metodologico  al  dirigente
responsabile e di istruttoria per la validazione delle varie fasi
del processo  di valutazione,  ai fini delle successive decisioni
del Comitato Tecnico della Programmazione (CTP).

3. Il  NURV predispone  altresì gli eventuali aggiornamenti alle
modalità di  partecipazione di  cui all'articolo  6, comma  4, e
delle  procedure,   dei  modelli   e  degli   indicatori  di  cui
all'articolo 19 comma 2.

4. Il  CTP verifica  le coerenze e le conformità dello strumento
di programmazione  proposto, sulla  base dell'istruttoria  svolta
dal NURV. Esprime inoltre parere sugli atti elaborati dal NURV ai
sensi  del   comma  3  ai  fini  dell'avvio  della  procedura  di
approvazione.

SEZIONE II
Partecipazione e consultazioni

ARTICOLO 6
(Forme di partecipazione per la valutazione integrata)

1. La  partecipazione alla  valutazione  integrata  dei  piani  e
programmi si sviluppa, fino dalla prima fase, attraverso:

a) il  confronto e la concertazione con i soggetti istituzionali,
   le parti  sociali, le  associazioni ambientaliste, nelle forme
   previste dai  protocolli firmati  dalla Giunta  regionale,  ed
   eventuali altri  soggetti specificamente individuati, ai sensi
   dell'articolo 15 della l.r. 49/1999;
b) l'informazione    al    pubblico,    attraverso  attività  di
   comunicazione esterna  nel corso  del processo di valutazione,
   assicurando la   visibilità   dei  processi rilevanti ai fini
   dell'informazione e partecipazione.

2. L'informazione al pubblico relativa al processo di valutazione
integrata deve  assicurare l'accessibilità dei contenuti a tutti
i soggetti  coinvolti nel processo di partecipazione, nell'ambito
del quadro  normativo esistente  e nel  rispetto  dei  protocolli
firmati dalla  Giunta regionale; si realizza in via preferenziale
attraverso gli  strumenti telematici,  nonché tramite gli avvisi
pubblici, le  pubblicazioni,  gli  uffici  di  relazione  con  il
pubblico ed ogni altro adeguato strumento di comunicazione.

3.  Le   persone  fisiche   o  giuridiche,  le  associazioni,  le
organizzazioni  o   gruppi,   possono   presentare   le   proprie
osservazioni sui  contenuti dell'atto  di  programmazione,  entro
termini congrui  definiti dal dirigente responsabile in modo tale
da garantire un'effettiva opportunità di esprimersi.

4. Le modalità di attivazione e svolgimento della partecipazione
sono definite con deliberazione della Giunta Regionale.

5. Della  messa a  disposizione degli  atti  viene  data  notizia
tramite avviso  sul Bollettino  Ufficiale della  Regione  Toscana
(BURT).

6. Nell'iter decisionale sono inseriti e valutati gli esiti della
partecipazione.

ARTICOLO 7
(Consultazioni per la valutazione ambientale)

1.  Il   processo  specifico   di  consultazione  previsto  dalla
direttiva 2001/42/CE  è finalizzato  all'acquisizione dei pareri
da parte  delle autorità  competenti in materia ambientale e del
pubblico ed  è  svolto  in  modo  coordinato  con  le  forme  di
partecipazione   per    la   valutazione    integrata    previste
dall'articolo 6.  Nel rapporto  di valutazione  sono indicate  le
autorità competenti  in materia  ambientale, le  modalità e gli
strumenti  di  partecipazione,  compresi  i  luoghi,  virtuali  e
fisici, dove l'informazione è disponibile ed accessibile.

2. Ai  fini del  presente articolo  sono autorità  competenti in
materia  ambientale   le  regioni,  le  province,  i  comuni,  le
comunità montane,  gli enti  parco e  le soprintendenze  ai beni
ambientali ed  archeologici il  cui territorio risulti anche solo
parzialmente interessato  dal piano  o programma  o dagli effetti
della sua  attuazione. Il  dirigente responsabile  individua caso
per caso  le ulteriori autorità da consultare, in funzione delle
relative competenze amministrative.

3.  Per   lo  svolgimento   delle  consultazioni   sono  messi  a
disposizione:

a) la proposta intermedia di piano o programma;
b) il rapporto di valutazione;
c) il rapporto ambientale.

4. I  documenti di cui al comma 3 sono inviati per via telematica
a tutte le autorità competenti in materia ambientale.

5. Nel  caso  di  piani  o  programmi  sottoposti  a  valutazione
ambientale, nella fase di avvio del processo di partecipazione di
cui  all'articolo   15,  le   autorità  competenti   in  materia
ambientale sono  consultate ai  fini della  determinazione  della
portata delle informazioni da includere nel rapporto ambientale e
sul loro livello di dettaglio. Le autorità competenti in materia
ambientale  sono   sentite  anche   nell'ambito  della   verifica
preventiva per la valutazione ambientale di cui all'articolo 12.

ARTICOLO 8
(Strumenti di pianificazione territoriale)

1. Il  Piano regionale  di  indirizzo  territoriale  e  gli  atti
regionali  di   governo  del   territorio  osservano   anche   le
disposizioni del  decreto del Presidente della Giunta regionale 1
agosto 2006,  n.39/R (Regolamento di attuazione degli articoli 19
e 20  della legge  regionale 3  gennaio 2005,  n.1 "Norme  per il
governo  del   territorio".  Istituzione   del     garante  della
comunicazione  e   disciplina  delle   funzioni).    Il  rapporto
consuntivo del  Garante della comunicazione è allegato agli atti
unitamente al rapporto di valutazione.

CAPO II
Valutazione: prima fase

SEZIONE I
Valutazione  integrata   della  proposta  iniziale  del  piano  o
programma e del relativo processo di formazione

ARTICOLO 9
(Contenuto della  proposta iniziale del piano o programma e della
prima fase della valutazione)

1. La  proposta iniziale del piano o programma è elaborata sulla
base del modello analitico con  i seguenti contenuti:

a) motivazione  della scelta di realizzare il piano o programma e
   riferimenti normativi;
b) quadro   analitico,  comprendente:    base  di      conoscenza
   disponibile; principali  scenari di riferimento, relativamente
   alle grandezze  o variabili  endogene ed  esogene rispetto  al
   sistema toscano;sintesi  dei  risultati  e  delle  valutazioni
   degli esiti dell'eventuale ciclo di programmazione precedente;
c) principali  obiettivi generali,  per le  grandezze o variabili
   endogene.

2. La prima fase della valutazione ha ad oggetto:
a) l'analisi di fattibilità dell'atto, di cui all'articolo 10;
b) la coerenza esterna, di cui all'articolo 11;
c) la verifica preventiva di cui all'articolo 12;
d) l'individuazione  delle specifiche forme di partecipazione, ai
   sensi dell'articolo 6.

3. Gli  esiti di  cui al  comma 2  sono inseriti  nel rapporto di
valutazione come  parte integrante  della   proposta iniziale del
piano o programma.

ARTICOLO 10
(Analisi di fattibilità)

1. L'analisi di fattibilità comprende la definizione:

a) del  percorso  progettuale  del  piano  o  programma,  di  cui
   evidenzia la  sequenza  logica  e  funzionale  delle  fasi  di
   elaborazione;
b) dei    tempi  necessari  per  lo  svolgimento  delle  fasi  di
   predisposizione del piano o programma;
c) delle  risorse ritenute  necessarie per  l'elaborazione  e  la
   valutazione del piano o programma;
d) delle  risorse stimate per l'attuazione del piano o programma,
   ulteriormente  specificate  ai  sensi  dell'articolo  18,  con
   indicazione di quelle disponibili e quelle da attivare.

ARTICOLO 11
(Valutazione di coerenza esterna)

1. La  valutazione di  coerenza esterna  di un  piano o programma
concerne l'analisi della coerenza fra:

a) l'analisi,  gli scenari  e gli  obiettivi generali del piano o
   programma   e   gli   analoghi   contenuti   degli   atti   di
   programmazione  generale,  quali  il  programma  regionale  di
   sviluppo ed   il  piano regionale  di indirizzo  territoriale,
   limitatamente alla strategia di sviluppo territoriale definita
   ai sensi  dell'articolo 48 commi 3 e 4 della l.r. 1/2005; tale
   analisi viene denominata di coerenza esterna verticale;
b) l'analisi,  gli scenari  e gli  obiettivi generali del piano o
   programma  e  gli  analoghi  contenuti  degli  altri  atti  di
   programmazione settoriale;  tale analisi  viene denominata  di
   coerenza esterna orizzontale.

2.  Per   gli  atti   regionali  di  governo  del  territorio  la
valutazione  di  coerenza  esterna  comporta  preliminarmente  la
valutazione di  conformità degli  atti stessi  alle disposizioni
dello Statuto  del territorio  contenute nel  piano regionale  di
indirizzo territoriale.

ARTICOLO 12
(Verifica preventiva per la valutazione ambientale)

1. I piani e programmi e le modifiche di cui all'articolo 4 comma
3 sono  sottoposti a  verifica preventiva al fine di accertare se
ricorrono  i   presupposti  per  l'esecuzione  della  valutazione
ambientale.

2. Il  dirigente responsabile, sentite le autorità competenti in
materia ambientale,  effettua la  verifica preventiva  sulla base
dei criteri contenuti nell'Allegato 2 della direttiva 2001/42/CE;
il  NURV,   preso  atto   della   verifica   effettuata,   esegue
l'istruttoria.

3.  L'eventuale   esclusione  dalla   valutazione  ambientale  è
sottoposta al  parere del CTP e deliberata dalla Giunta regionale
al termine della prima fase della valutazione di cui all'articolo
14.

4. La  descrizione della  procedura seguita e l'esito finale sono
inseriti nel rapporto di valutazione.

SEZIONE II
Procedimento

ARTICOLO 13
(Proposta  iniziale   del  piano   o  programma:  primo  esame  e
validazione del NURV)

1. L'esame  da parte  del NURV  ha come oggetto i contenuti della
proposta iniziale  del piano  o programma;  l'esame è effettuato
sulla base  del rapporto  di valutazione presentato dal dirigente
responsabile al termine della prima fase della valutazione.

2. Il  NURV effettua  la  verifica  e  validazione  del  processo
valutativo relativo  alla proposta iniziale del piano o programma
e del  relativo percorso  di progettazione ai fini del successivo
esame del CTP.

ARTICOLO 14
(Primo  parere  del  CTP,  adozione  della  Giunta  regionale  ed
informazione al Consiglio regionale)

1. Il  CTP svolge  un esame  sulla proposta  iniziale del piano o
programma, sulla base dell'istruttoria del NURV.

2. Il  CTP verifica la coerenza del documento, la conformità con
il quadro  normativo e  il modello di programmazione esistente ed
il grado di integrazione intersettoriale del piano o programma.

3. Il  CTP esprime un parere sul documento, ai fini dell'esame da
parte della  Giunta regionale, richiedendo eventuali modifiche ed
integrazioni al testo.

4. La  Giunta regionale  dispone l'inoltro dell'atto al Consiglio
regionale  per  l'emanazione  di  eventuali  indirizzi  ai  sensi
dell'articolo 48 dello Statuto.

ARTICOLO 15
(Avvio della prima fase del processo di partecipazione)

1. La  prima fase  del processo  di partecipazione  è attivata a
seguito dell'informazione al Consiglio regionale, sulla base:

a) della proposta iniziale di piano o programma;
b) del  rapporto di  valutazione definito  al termine della prima
   fase di valutazione, comprensiva della valutazione eseguita ai
   fini della procedura di verifica preventiva;
c) degli eventuali indirizzi formulati dal Consiglio regionale.

2. Nel  caso  di  piani  e  programmi  sottoposti  a  valutazione
ambientale, è  inoltre avviata  la  fase di consultazione di cui
all'articolo 7, comma 5.

CAPO III
Valutazione: seconda fase

SEZIONE I
Valutazione  integrata  della  proposta  intermedia  di  piano  o
programma

ARTICOLO 16
(Contenuto della proposta intermedia di piano o programma e della
seconda fase della valutazione )

1. La  proposta intermedia  del piano  o programma  è  elaborata
sulla base  degli eventuali  indirizzi del  Consiglio regionale e
tenendo conto delle osservazioni emerse nel corso dei processi di
partecipazione  e  consultazione.  In  coerenza  con  il  modello
analitico, la proposta iniziale di piano o programma è integrata
e completata con i seguenti ulteriori contenuti:

a) obiettivi specifici ed eventuali alternative di piano;
b) azioni e strumenti di attuazione.

2. La seconda fase della valutazione, ha ad oggetto:
a) la coerenza interna di cui all'articolo17
b) la fattibilità finanziaria di cui all'articolo 18;
c) gli effetti attesi di cui all'articolo 19;
d) la  definizione del  sistema di  monitoraggio e valutazione in
   itinere ed ex post di cui all'articolo 20.

3. Gli  esiti della  valutazione di  cui al comma 2 sono inseriti
nel rapporto  di valutazione come parte integrante della proposta
intermedia del piano o programma.

4. Per i piani e programmi sottoposti a valutazione ambientale è
inoltre predisposto  il rapporto  ambientale di  cui all'articolo
21.

ARTICOLO 17
(Valutazione di coerenza interna)

1. La  valutazione di  coerenza interna  concerne l'analisi della
coerenza fra:

a) linee  di indirizzo,  scenari, obiettivi  generali,  obiettivi
   specifici e, ove necessario, eventuali alternative del piano o
   programma; tale  analisi viene  denominata di coerenza interna
   verticale;
b) obiettivi  specifici, azioni  e risultati  attesi del  piano o
   programma; tale  analisi viene  denominata di coerenza interna
   orizzontale.

ARTICOLO 18
(Analisi di fattibilità finanziaria)

1.    L'analisi     di    fattibilità    finanziaria    concerne
l'individuazione delle  risorse finanziarie  disponibili, sia  di
fonte regionale  che derivanti  da altra  fonte, e  dei costi  da
sostenere  per  l'attuazione  delle  azioni  e  degli  interventi
individuati dal  piano o programma, sia di natura corrente che di
investimento.

2. L'analisi  di fattibilità  finanziaria è riesaminata tenendo
conto degli  esiti della  valutazione degli effetti attesi di cui
all'articolo 19,  oltre che dei pareri e dei contributi derivanti
dalla partecipazione, per evidenziare eventuali scostamenti dalle
previsioni delle disponibilità finanziarie e dei costi del piano
o programma.

ARTICOLO 19
(Valutazione degli effetti attesi)

1. La  valutazione degli  effetti delle azioni e degli interventi
evidenzia   le   ricadute   attese   e   prevedibili,   derivanti
dall'attuazione  del  piano  o  programma,  dal  punto  di  vista
ambientale, territoriale,  sociale,  economico  e  degli  effetti
sulla salute umana. La valutazione degli effetti attesi comprende
considerazioni relative  alle differenze di genere nell'ambito di
tutte le  dimensioni di  analisi. Ai  fini operativi  gli effetti
prodotti sulle  differenze di genere sono esplicitamente inseriti
all'interno della dimensione sociale.

2. La  valutazione degli  effetti è  realizzata  sulla  base  di
procedure,   modelli   e   indicatori   definiti   con   apposita
deliberazione della Giunta regionale.

ARTICOLO 20
(Definizione del sistema di monitoraggio e valutazione in itinere
ed ex post)

1. Il  monitoraggio è l'esame sistematico e costante dello stato
di avanzamento  del piano  o programma nel corso del suo ciclo di
vita ed  è finalizzato a verificare il processo di attuazione ed
il grado di realizzazione delle azioni programmate.

2.  La   valutazione  in   itinere  e   la  valutazione  ex  post
rappresentano fasi  di verifica  e di  giudizio sui  risultati  e
sugli impatti  prodotti dal  piano  o  programma,  nonché  sulla
capacità di quest'ultimo di conseguire gli obiettivi prefissati.

3. Il sistema di monitoraggio e valutazione in itinere ed ex post
si realizza attraverso:

a) l'individuazione,  in coerenza  con gli  obiettivi del piano o
   programma, di una serie di indicatori finalizzati a presidiare
   le diverse dimensioni, fasi e componenti dell'atto;
b) la costruzione dei relativi flussi informativi;
c) la  predisposizione di  rapporti periodici  di monitoraggio  e
   valutazione, tra  cui i documenti previsti all'articolo 10 bis
   comma 3 della l.r. 49/1999.

4. Il sistema di monitoraggio e valutazione in itinere ed ex post
misura la  coerenza o  gli eventuali scostamenti degli interventi
realizzati  rispetto   agli  obiettivi  e  ai  risultati  attesi,
evidenzia  le   soluzioni  di   maggiore  efficacia   e  registra
l'eventuale  insorgere  di  effetti  problematici  non  previsti,
consentendo di attivare le necessarie azioni correttive.

5. I  soggetti coinvolti  nel processo  di formazione del piano o
programma sono informati degli esiti del processo di monitoraggio
e di valutazione in itinere ed ex post, con modalità e strumenti
individuati ai sensi della sezione II del Capo I.

ARTICOLO 21
(Rapporto ambientale)

1. Per  i piani e i programmi sottoposti a valutazione ambientale
viene predisposto,  durante la  seconda fase  di valutazione  del
piano o  programma e  prima dell'avvio delle consultazioni di cui
all'articolo 7, il rapporto ambientale.

2. Nel rapporto ambientale sono individuati, descritti e valutati
gli effetti  significativi che l'attuazione del piano o programma
proposto potrebbe avere sull'ambiente e sul patrimonio culturale,
nonché le  ragionevoli  alternative  che  possono  adottarsi  in
considerazione degli  obiettivi e  dell'ambito  territoriale  del
piano o programma stesso.

3.  Il   rapporto  ambientale   è  redatto   sulla  base   delle
informazioni previste  nell'Allegato 1 della direttiva 2001/42/CE
nei limiti  in cui  possono essere  richieste, tenuto  conto  del
livello di  conoscenze e  dei metodi di valutazione correnti, dei
contenuti e  del livello  di dettaglio del piano o programma; per
evitare duplicazioni  nelle attività,  si tiene  conto dei  dati
informativi acquisiti  nel  corso  del  processo  di  valutazione
integrata.

4. Le  autorità competenti in materia ambientale sono consultate
al momento  della decisione  sulla portata  delle informazioni da
includere  nel   rapporto  ambientale   e  sul  loro  livello  di
dettaglio.

SEZIONE II
Procedimento

ARTICOLO 22
(Proposta intermedia  di  piano  o  programma:  secondo  esame  e
validazione del NURV)

1. Il  NURV effettua  la  verifica  e  validazione  del  processo
valutativo relativo alla proposta intermedia di piano o programma
ai fini del successivo esame del CTP. L'esame è effettuato sulla
base del  rapporto di  valutazione e,  ove previsto, del rapporto
ambientale.

2. La verifica e validazione del NURV ha come oggetto la proposta
intermedia di  piano o  programma e le seguenti fasi del processo
di  valutazione   integrata:  valutazione  di  coerenza  interna,
analisi di  fattibilità finanziaria,  valutazione degli  effetti
attesi,  forme  di  partecipazione  attivate  e  definizione  del
sistema di monitoraggio e valutazione in itinere ed ex post.

ARTICOLO 23
(Secondo parere del CTP ed adozione della Giunta regionale)

1. Il  CTP esamina  la proposta  intermedia di  piano o programma
sulla base dell'istruttoria del NURV.

2. Il  CTP verifica  la coerenza  complessiva del  documento,  il
fabbisogno  e   le  compatibilità   finanziarie,  il   grado  di
integrazione intersettoriale  e la  valutazione  integrata  degli
effetti attesi dal piano o programma.

3. Il  CTP esprime  un parere  sul documento,  e può  richiedere
eventuali modifiche  ed  integrazioni  al  testo  ai  fini  della
presentazione alla Giunta regionale.

4. La  Giunta regionale  esamina ed adotta la proposta intermedia
di piano o programma.

ARTICOLO 24
(Avvio della seconda fase del processo di partecipazione)

1. I  processi di  partecipazione e  consultazione  di  cui  alla
sezione II  del Capo  I sono  nuovamente attivati  e si  svolgono
sulla proposta intermedia adottata dalla Giunta regionale.

SEZIONE III
Approvazione del piano o programma

ARTICOLO 25
(Proposta finale del piano o programma)

1. La  proposta finale  di piano  o programma  è predisposta  al
termine  dei   processi  di   partecipazione   e   consultazione,
unitamente alla  proposta della dichiarazione di sintesi nei casi
in cui si effettua la valutazione ambientale.

2. La  proposta  finale  di  piano  o  programma,  unitamente  al
rapporto di  valutazione e,  ove previsti, al rapporto ambientale
ed alla dichiarazione di sintesi, sono sottoposti all'esame della
Giunta regionale  che ne  dispone l'invio  al Consiglio regionale
per l'approvazione.

ARTICOLO 26
(Informazione circa la decisione)

1. A seguito dell'approvazione del piano o programma da parte del
Consiglio regionale  sono  posti  a  disposizione  del  pubblico,
mediante pubblicazione sul BURT, i seguenti documenti:

a) il provvedimento di approvazione;
b) il  piano o  programma approvato  unitamente  al  rapporto  di
   valutazione;
c) il  rapporto ambientale  e la  dichiarazione di  sintesi per i
   piani e programmi sottoposti a valutazione ambientale.

2. Nel  caso  di  piani  e  programmi  sottoposti  a  valutazione
ambientale, i  documenti di cui al comma 1 sono trasmessi per via
telematica a  tutte le autorità competenti in materia ambientale
ed alle regioni che hanno partecipato alle consultazioni.

CAPO IV
Valutazione: fase unica

ARTICOLO 27
(Processo semplificato)

1. Il  processo di valutazione integrata dei piani e programmi di
cui all'articolo  10 della  l.r. 49/1999 non rientranti nel campo
di applicazione della direttiva 2001/42/CE può essere effettuato
in forma semplificata.

2. Il  processo semplificato  di valutazione è applicabile sulla
base del  principio di adeguatezza e proporzionalità rispetto ai
contenuti  del   piano  o  programma;  i  piani  e  programmi  da
sottoporre  a   processo  semplificato   sono   individuati   con
deliberazione della Giunta regionale, sulla base dell'istruttoria
del NURV e del parere del CTP.

3.  Nelle   ipotesi  di   cui  al   comma  2,  conclusa  la  fase
dell'informazione al  Consiglio regionale  ai sensi dell'articolo
14, si  procede direttamente  alla  elaborazione  della  proposta
finale di  piano  o  programma,  tenendo  conto  degli  eventuali
indirizzi consiliari  e  delle  osservazioni  emerse  durante  il
processo di  partecipazione avviato ai sensi dell'articolo 15; il
processo di partecipazione si svolge in un'unica fase.

4. Il  NURV effettua  la verifica e la validazione della proposta
finale di piano o programma e del processo valutativo, sulla base
del rapporto di valutazione predisposto ai sensi dell'articolo 16
comma 2.

5. Il CTP esamina la proposta finale del piano o programma, sulla
base  dell'istruttoria   del  NURV,  ed  esprime  un  parere  sul
documento richiedendo  eventuali integrazioni  al testo,  ai fini
della presentazione della proposta finale alla Giunta regionale.

6. La  proposta finale  di piano  o programma  è adottata  dalla
Giunta  regionale   e  trasmessa   al  Consiglio   regionale  per
l'approvazione unitamente al rapporto di valutazione.

CAPO V
Disposizioni transitorie

ARTICOLO 28
(Disposizioni di prima applicazione )

1.  Le   deliberazioni  previste   dall'articolo   6   comma   4,
dall'articolo 19 comma 2  nonché dall'articolo 10  comma 1 della
l.r. 49/1999  sono approvate  dalla  Giunta  regionale  entro  90
giorni dall'entrata in vigore del presente regolamento.

2. Entro  lo stesso termine di cui al comma 1 la Giunta regionale
individua i  piani e  programmi che  possono essere sottoposti al
processo semplificato, ai sensi dell'articolo 27.

ARTICOLO 29
(Procedimenti in itinere)

1.   Le procedure  di  valutazione  integrata  e  di  valutazione
ambientale disciplinate dal presente regolamento non si applicano
agli strumenti di programmazione per i quali, alla data della sua
entrata in  vigore, sia  stata adottata  dalla  Giunta  regionale
l'informazione, ai sensi dell'articolo 14, comma 4.


Il presente  Regolamento è  pubblicato nel  Bollettino Ufficiale
della Regione Toscana. È  fatto  obbligo  a  chiunque  spetti  di  osservarlo  e  farlo osservare come Regolamento della Regione Toscana.

MARTINI

Firenze, 2 novembre 2006




PROGRAMMAZIONE

