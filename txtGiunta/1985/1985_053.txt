Assistenza religiosa  nelle strutture  di ricovero  delle  Unità
Sanitarie Locali.  Integrazione della  LR 24  maggio 1980,  n. 71
concernente l'organizzazione delle Unità Sanitarie Locali.

Il Consiglio Regionale ha approvato il 27-3-1985
Il Commissario del Governo ha apposto il visto il 2-5-1985
Il Presidente  della Giunta  Regionale promulga la seguente legge
regionale:

ARTICOLO UNICO

1.  Il   titolo  II   della  LR   24/5/1980,  n.  71  concernente
l'organizzazione delle unità sanitarie locali, modificata con LR
6/12/1984, n. 70, è integrato con il seguente articolo 8/bis:

   "Art. 8/bis
   (Servizio di assistenza religiosa)
   
   In ogni  unità sanitaria  locale è  istituito un servizio di
   assistenza religiosa  dotato  dell'autonomia  confacente  alla
   peculiarità della  sua funzione, disciplinato dalle norme del
   presente articolo  e dalle  intese di  cui al successivo terzo
   comma, in  conformità delle  norme  concordatarie  e  statali
   vigenti in materia.
   
   Il  servizio   di  assistenza   religiosa  ha  il  compito  di
   assicurare presso i presidi di ricovero sanitari e sociali del
   servizio socio  -  sanitario  regionale,  nel  rispetto  della
   volontà e  libertà di  coscienza dei  cittadini, l'esercizio
   della libertà  religiosa e  l'adempimento delle  pratiche  di
   culto, nonchè  il soddisfacimento  delle esigenze  spirituali
   proprie  delle   diverse  confessioni,   in  conformità   dei
   rispettivi ordinamenti vigenti.
   
   L'organizzazione del  servizio e  le condizioni e modalità di
   svolgimento delle  attività sono  stabilite mediante apposite
   intese  tra  l'unità  sanitaria  locale  e,  rispettivamente,
   l'ordinario diocesano  competente per  territorio per il culto
   cattolico e  le autorità  religiose competenti per territorio
   per gli altri culti, sulla base di schemi - tipo di intese tra
   la Giunta regionale e, rispettivamente per i diversi culti, le
   autorità religiose  di livello  regionale. Su  tali schemi  -
   tipo la  Giunta regionale  provvede ad acquisire il preventivo
   parere della competente commissione consiliare.
   
   Il servizio  di assistenza religiosa è svolto, secondo quanto
   previsto dall'articolo  38 della  L. 23/12/1978,  n.  833,  da
   assistenti  religiosi   assunti  ai   sensi  del  terzo  comma
   dell'articolo 9  del DPR  20/12/1979, n. 761 ovvero incaricati
   in  regime  convenzionale.  In  caso  di  assunzione  l'unità
   sanitaria  locale  istituisce  i  corrispondenti  posti  nella
   pianta organica, se non già previsti.
   
   Gli schemi  - tipo  di intese  regionali di  cui al  comma  3,
   contenenti indirizzi  e direttive  per le  intese  di  livello
   locale, dovranno prevedere tra l'altro:
   
   - i  parametri per  la determinazione del numero di assistenti
     religiosi da  impiegare nel servizio, in relazione al numero
     ed alle  dimensioni dei  presidi di ricovero esistenti nelle
     varie unità sanitarie locali;
   - la  regolamentazione degli aspetti di cui risulti necessario
     assicurare  una   discplina  uniforme  in  tutte  le  unità
     sanitarie locali;
   - le  modalità di    risoluzione  di  eventuali  controversie
     relative  all'interpretazione   od  all'applicazione   delle
     intese, nonchè  le modalità  di svolgimento  e gli effetti
     reciproci delle decisioni assunte nei rispettivi ordinamenti
     in ordine agli assistenti religiosi;
   - la   facoltà   di   stipulare    convenzioni    concernenti
     congiuntamente più unità sanitarie locali, nel caso in cui
     non si raggiungano i parametri minimi di cui al primo alinea
     del presente comma.
   
   Ferma restando  la piena  autonomia operativa degli assistenti
   religiosi, in  ordine alle esigenze di collegamento funzionale
   del servizio  di assistenza  religiosa con  gli altri  servizi
   dell'unità sanitaria locale, l'ufficio di direzione assume le
   proprie decisioni sentiti gli assistenti religiosi.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 7 maggio 1985.

La presente  legge è  stata approvata dal Consiglio Regionale il
27-3-1985 ed è stata vistata dal Commissario del Governo il 2-5-
1985.



ENTI SANITARI
DIRITTI

