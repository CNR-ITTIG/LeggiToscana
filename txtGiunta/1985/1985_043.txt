Partecipazione finanziaria  di  soggetti  terzi  alle  iniziative
culturali, promozionali e di comunicazione della Regione Toscana.

Il Consiglio Regionale ha approvato il 20-3-1985
Il Commissario del Governo ha apposto il visto il 24-4-1985
Il Presidente  della Giunta  Regionale promulga la seguente legge
regionale:

ARTICOLO 1
(Oggetto)

1. La  Giunta regionale, nell'ambito delle iniziative culturali e
promozionali della Regione Toscana, è autorizzata a stipulare, a
seguito di  trattativa privata  con soggetti  pubblici e privati,
contratti di sponsorizzazione e di cessione dell'uso di marchi.

2. La  Giunta  regionale  è  altresì  autorizzata  a  stipulare
nell'ambito delle  iniziative di comunicazione della Regione, con
i soggetti  e secondo  le modalità  di cui  al comma precedente,
contratti di  compartecipazione alle  iniziative di comunicazione
stesse.

ARTICOLO 2
(Contratti di sponsorizzazione)

1. I  contratti di  sponsorizzazione determinano  le modalità di
associazione del  nome e del marchio dei soggetti sponsorizzatori
alle iniziative  regionali a  cui si  riferiscono, a  fronte  del
versamento alla  Regione  di  un  corrispettivo  monetario  o  in
forniture di servizi.

2. Nella  stipulazione dei  contratti di  sponsorizzazione,  sono
preferiti, a  parità  di  condizioni  complessivamente  offerte,
soggetti  di   diritto   pubblico   e   società   a   prevalente
partecipazione pubblica.

ARTICOLO 3
(Contratti di cessione di marchi)

1. La  Giunta regionale,  per  contraddistinguere  le  iniziative
culturali  e   promozionali  della   Regione,  è  autorizzata  a
presentare domanda  per la  concessione di uno o più brevetti di
marchi  nazionali  ed  internazionali,  ai  sensi  dell'art.  22,
secondo comma, del RD 21 giugno 1942 n. 929.

2. I  contratti di  cessione dell'uso  dei marchi di cui al comma
precedente determinano,  a fronte di un corrispettivo in denaro a
favore della  Regione, le  modalità di  utilizzazione dei marchi
stessi da  parte di  soggetti terzi mediante la loro riproduzione
su merci o in riferimento a servizi da questi forniti.

ARTICOLO 4
(Contratti di compartecipazione)

1. I  contratti di  compartecipazione determinano  a fronte di un
corrispettivo in  denaro a  favore della Regione, le modalità di
inserimento di  marchi e prodotti di soggetti terzi o di menzione
dei soggetti  stessi  nelle  iniziative  di  comunicazione  della
Regione.

2. Di  norma i  contratti di compartecipazione sono stipulati con
soggetti   di    diritto   pubblico,    società   a   prevalente
partecipazione  pubblica,   associazioni   titolari   di   marchi
collettivi.

ARTICOLO 5
(Finalizzazione dei proventi)

1. I  proventi derivanti  dai contratti  di sponsorizzazione e di
cessione dei  marchi affluiscono  in apposito capitolo di entrata
del bilancio  regionale e  sono vincolati  al finanziamento delle
iniziative di cui all'art. 1, primo comma.

2.  I  proventi  derivanti  dai  contratti  di  compartecipazione
affluiscono  in   apposito  capitolo   di  entrata  del  bilancio
regionale e  sono vincolati  al finanziamento delle iniziative di
cui all'art. 1, secondo comma.

3.   La    Giunta   regionale    è   autorizzata,    a   seguito
dell'accertamento delle  entrate di  cui ai  commi precedenti,  a
provvedere  con   proprio  atto  alle  necessarie  variazioni  di
bilancio per  la quantificazione  delle entrate e la destinazione
nella spesa.

ARTICOLO 6
(Funzionario delegato)

1. Per  l'erogazione delle  spese necessarie  alla  realizzazione
delle iniziative di cui alla presente legge, anche al di fuori di
quanto previsto  dall'art. 2  della LR  4 dicembre 1978 n. 73, la
Giunta regionale  può autorizzare  aperture di credito presso la
Tesoreria regionale  a favore  di dipendenti regionali inquadrati
in una qualifica funzionale dirigenziale che assumono la veste di
funzionario delegato ai sensi e per gli effetti di cui alla legge
regionale 4 dicembre 1978 n. 73 e successive modificazioni.

2. Il  funzionario delegato, nell'ambito dell'apertura di Credito
di  cui   al  precedente   comma,  è   autorizzato  ad  assumere
direttamente iniziative  di spesa  nei limiti di L. 5.000.000, al
netto degli  oneri fiscali,  per ogni singola fornitura di beni o
servizi.

3. A  tal fine il funzionario delegato deve richiedere preventivi
ad almeno  tre persone  od imprese salvo che la specialità della
fornitura o  l'urgenza  della  sua  acquisizione  siano  tali  da
rendere indispensabile il ricorso ad una sola persona od impresa.
In ogni  caso, ove  la fornitura  si riferisca  a beni  o servizi
ricompresi nell'albo  dei fornitori  di cui all'art. 4 della LR 7
aprile 1978,  n. 23  la richiesta di preventivi deve essere fatta
esclusivamente a  persone o  imprese iscritte  in detto albo. Non
possono essere  richiesti preventivi  a persone  o imprese che si
siano precedentemente resi colpevoli di inadempienza contrattuale
nei confronti della Regione.

4. I  preventivi devono  contenere le  condizioni  di  esecuzione
della fornitura,  il relativo  prezzo e le modalità di pagamento
nonchè  la   facoltà   per   il   committente   di   rescindere
l'obbligazione mediante  semplice denuncia  nei casi  in  cui  il
fornitore venga meno ai patti concordati.

ARTICOLO 7
(Disposizioni finanziarie)

1.  Sono  istituiti,  per  memoria,  nello  stato  di  previsione
dell'entrata del  bilancio per  l'esercizio  finanziario  1985  i
sottoindicati nuovi capitoli:

Cap. 24850
   Proventi    derivanti    dai    contratti    di
   sponsorizzazione e di cessione di uso di marchi
   in  relazione   alle  iniziative   culturali  e
   promozionali della Regione (LR n. );
   
Cap. 24900
   Proventi    derivanti    dai    contratti    di
   compartecipazione    alle     iniziative     di
   comunicazione della Regione (LR n. );
   
2. Per  gli anni  successivi si  provvederà con  l'iscrizione di
appositi  capitoli  sui  bilanci  di  previsione  degli  esercizi
finanziari in riferimento.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 2 maggio 1985

La presente  legge è  stata approvata dal Consiglio Regionale il
20-3-1985 ed  è stata vistata dal Commissario del Governo il 24-
4-1985.



CULTURA
PARTECIPAZIONI

