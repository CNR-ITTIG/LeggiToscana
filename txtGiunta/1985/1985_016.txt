Disciplina   degli    interventi   in   materia   di   formazione
professionale.

Il Consiglio Regionale ha approvato il 15-1-1985
Il Commissario del Governo ha apposto il visto il 16-2-1985
Il Presidente  della Giunta  Regionale promulga la seguente legge
regionale:

TITOLO I
FINALITA' ED OGGETTO DELLA FORMAZIONE PROFESSIONALE

Il Consiglio Regionale ha approvato il 15-1-1985
Il Commissario del Governo ha apposto il visto il 16-2-1985
Il Presidente  della Giunta  Regionale promulga la seguente legge
regionale:

ARTICOLO 1
(Finalità della formazione professionale)

1. La  Regione Toscana,  in attuazione  degli artt. 3, 4, 35 e 38
della  Costituzione,   degli  artt.  3,  4,  5  dello  Statuto  e
nell'ambito dei  principi fissati  dalla legislazione  nazionale,
disciplina con  la presente  legge  le  attività  di  formazione
professionale, con  esclusione di  quella relativa agli operatori
sanitari.

2. La  formazione professionale,  servizio di interesse pubblico,
opera nel  contesto della  programmazione economico - sociale per
contribuire a  rendere effettivo il diritto al lavoro ed alla sua
libera scelta favorendo la crescita della cultura professionale e
si   qualifica   come   strumento   collegato   alla   evoluzione
dell'organizzazione del  lavoro funzionale ad una politica attiva
dell'impiego.

3.   Gli    interventi   di    formazione   professionale    sono
conseguentemente finalizzati:

a) alla  qualificazione  e  specializzazione,  per  l'inserimento
   nell'attività lavorativa,  dei giovani  che  abbiano  assolto
   l'obbligo scolastico  o ne  siano  stati  prosciolti,  abbiano
   conseguito il diploma di scuola media superiore o di laurea;
b) alla    qualificazione,    riqualificazione,  aggiornamento  e
   specializzazione dei  lavoratori dipendenti  ad  ogni  livello
   tecnico - professionale;
c) alla    qualificazione,    riqualificazione,  aggiornamento  e
   specializzazione dei  lavoratori autonomi  in  relazione  alla
   natura familiare, associativa o cooperativistica dell'impresa;
d) alla  creazione  delle  condizioni  per  una  autonoma  scelta
   professionale dei giovani, e a favorire il reinserimento degli
   adulti e i processi di mobilità dei lavoratori occupati.

4. Gli  interventi consistono nella istituzione, autorizzazione o
riconoscimento  di   iniziative   di   formazione   professionale
organicamente progettate,  nonchè nello svolgimento di attività
connesse   di    ricerca,   sperimentazione    ed    orientamento
professionale.

ARTICOLO 2
(Destinatari degli interventi)

1. Agli interventi di formazione professionale sono ammessi tutti
i cittadini italiani nonchè gli stranieri, ospiti per ragioni di
lavoro o  di formazione, nell'ambito degli accordi internazionali
e delle vigenti leggi.
Nell'ammissione agli interventi è garantita la piena parità tra
i sessi in attuazione della legge 9/12/1977, n. 903.

2. La  Regione favorisce la partecipazione da parte di invalidi e
disabili alle  iniziative di  formazione professionale  destinate
alla  generalità   dei  lavoratori,   attuando   gli   opportuni
adattamenti strutturali  ed organizzativi in collaborazione con i
servizi socio - sanitari territoriali.

3. La  Regione favorisce  altresì,  d'intesa  con  i  competenti
organi del Ministero di Grazia e Giustizia, la partecipazione dei
detenuti alle iniziative di formazione professionale suddetta.

ARTICOLO 3
(Orientamento professionale)

1. La  Regione, in  conformità alle finalità dello Statuto e in
coerenza con  gli obiettivi  del programma regionale di sviluppo,
attua interventi  di  orientamento  professionale  finalizzati  a
offrire a  tutti i  cittadini un sistema informativo e a favorire
le condizioni  per una scelta professionale autonoma dei giovani,
il reinserimento  lavorativo degli  adulti  e  la  mobilità  dei
lavoratori occupati.

2. Gli interventi di orientamento professionale concernono:

a) la  promozione di  studi inerenti  la  realtà  socioeconomica
   territoriale al  fine di  acquisire dati  generali e specifici
   relativi alle  professionalità tenuto  conto  prevalentemente
   delle informazioni dell'osservatorio regionale sul mercato del
   lavoro;
b) la diffusione di informazioni quantitative e qualificative sul
   mercato del lavoro, in particolare all'interno delle occasioni
   formative e  delle strutture  di aggregazione  sociale e della
   struttura produttiva.

3.  La  Regione  potrà  concordare  con  i  consigli  scolastici
distrettuali attività  di orientamento  professionale coordinate
con quelle di orientamento scolastico.

TITOLO II
PROGRAMMAZIONE DEGLI INTERVENTI DI FORMAZIONE PROFESSIONALE

ARTICOLO 4
(Programma regionale per la formazione professionale. Contenuti)

1. Il  programma regionale  per la  formazione  professionale  è
strumento di  attuazione delle  linee di  programma regionale  di
sviluppo di cui all'art. 48 dello Statuto.

2. Il  programma per  la formazione  si compone  di due parti. La
prima parte stabilisce:

a) gli  obiettivi specifici  da  conseguire  con  le    eventuali
   indicazioni di  priorità relativamente al quadro territoriale
   e ai comparti economici;
b) gli indirizzi della programmazione didattica;
c) gli indirizzi per le attività di orientamento;
d) i  criteri di formulazione dei progetti organici di formazione
   presentati dalle  Province, distinti  in attività  dirette  o
   convenzionate, autorizzate  e riconosciute, e delle iniziative
   di orientamento;
e) le indicazioni per lo sviluppo e l'adeguamento della dotazione
   di beni immobili e mobili per l'esercizio delle attività;
f) i  criteri e le procedure finalizzate al controllo di gestione
   degli interventi.

3. La seconda parte contiene:

a) i  progetti di    attività    di    formazione,    articolati
   territorialmente, riferiti  alla quantità  e  caratteristiche
   dell'utenza, alle fasce di qualificazione e alle tipologie dei
   corsi,  distinti   in  attività   dirette  o   convenzionate,
   autorizzate e riconosciute;
b) i progetti di orientamento professionale;
c) la  previsione di  spesa per ciascun progetto della lettera a)
   distinta tra  attività  finanziate  e  autorizzate,  e  della
   lettera b),  suddivisa per ogni soggetto che esercita funzioni
   in materia;
d) l'indicazione   dei  finanziamenti  per  la  realizzazione  di
   interventi urgenti  e imprevedibili,  finalizzati a specifiche
   occasioni di  nuova occupazione  o  collegati  a  processi  di
   riconversione o ristrutturazione aziendale.

4. Per  quanto attiene  ai progetti di attività di formazione in
agricoltura il  programma si  armonizza con quello dei servizi di
sviluppo agricolo di cui all'art. 9 della LR n. 60 del 29/1/1984.

5.  Il  programma  è  corredato  dal  consuntivo  annuale  delle
attività realizzate e delle spese sostenute, nonchè da apposita
relazione illustrativa  in funzione  del controllo di gestione di
cui all'art. 14.

ARTICOLO 5
(Programma   regionale    per   la    formazione   professionale.
Procedimento di formazione)

1. La Giunta Regionale elabora uno schema di programma che assume
gli obiettivi  e le strategie indicate dal programma regionale di
sviluppo, con  particolare riferimento  alle esigenze di area e/o
settore che  richiedono un  uso integrato  delle risorse,  e  che
utilizza i  flussi informativi  dell'osservatorio  regionale  sul
mercato  del   lavoro.  Lo   schema  di   programma   indica   la
distribuzione delle  risorse per  azioni, categorie  di utenti  e
province.

2.  La   Giunta  regionale,  sentita  la  Commissione  consiliare
competente, sottopone lo schema di programma entro il 28 febbraio
all'esame delle  Province le  quali devono  far pervenire le loro
osservazioni nonchè  le proposte  di  intervento  elaborate  per
progetti entro  il termine  perentorio di 60 giorni, tenuto conto
del parere  delle AAII  e delle  CCMM presenti  nel territorio di
loro competenza  nonchè delle  proposte presentate  entro il  28
febbraio da  altri soggetti  per le  attività da  autorizzare  e
riconoscere;   per i  progetti formativi  nel settore agricolo le
Province dovranno riferirsi al programma regionale dei servizi di
sviluppo agricolo e ai piani zonali agricolo - forestali.
Le Province  dovranno  corredare  ciascun  progetto  di  apposita
relazione tecnico  - contabile nonchè del consuntivo annuale dei
progetti realizzati  e della relazione illustrativa dei risultati
della verifica  di efficienza di cui al primo comma dell'art. 14.
Le Province  si avvalgono  inoltre dell'apporto  consultivo delle
organizzazioni sindacali  e di  categoria, nonchè  degli  organi
periferici del Ministero del Lavoro e della Previdenza Sociale.

3. La  Giunta Regionale e le Province, nella fase di elaborazione
delle  proposte   di  programma  forniscono  alle  organizzazioni
sindacali ed  agli altri  soggetti di  cui al  secondo comma  del
presente articolo, ai corrispondenti livelli territoriali, i dati
di base relativi alle proposte stesse.

4. La Giunta Regionale, viste le osservazioni e le proposte delle
Province, e  dopo aver  acquisito  il  parere  della  Commissione
Regionale per  l'Impiego, da  esprimersi entro  e non oltre il 31
maggio, definisce  la proposta  di programma  con le modalità di
cui all'art.  4 e  la trasmette  entro il  10 giugno al Consiglio
regionale.

5.  Entro   il  31  luglio  il  Consiglio  regionale  approva  il
programma,  ripartisce   le  risorse  per  le  attività  gestite
direttamente o convenzionate fra i soggetti di cui al primo comma
dell'art. 6 e autorizza i progetti di cui all'art. 24 della legge
845/78.

6. La  Giunta Regionale,  su proposta delle Province, approva gli
interventi di cui alla lettera d, terzo comma, art. 4, nei limiti
di  spesa   non  superiori   al  10   per   cento   della   somma
complessivamente riservata  e propone al Consiglio l'approvazione
di interventi per importi di spesa superiori. La Giunta Regionale
comunica trimestralmente  al  Consiglio  Regionale  lo  stato  di
attuazione del  programma, compresi  gli  interventi  di  cui  al
presente comma.

7. Il programma regionale dispone per il periodo corrispondente a
quello  del   bilancio  pluriennale,   assume  come   riferimento
finanziario le  sue disponibilità ed è soggetto ad approvazione
annuale in  funzione della  scorrevolezza del  bilancio stesso ai
sensi dell'art. 49 della LR 6 maggio 1977 n. 28.

TITOLO III
ATTRIBUZIONE DELLE FUNZIONI AMMINISTRATIVE E DISCIPLINA DEI CORSI

ARTICOLO 6
(Attribuzione delle funzioni)

1. Tutte  le funzioni  amministrative i-  materia  di  formazione
professionale, ad  eccezione di quelle di cui al comma successivo
e di  quelle riservate  alla Regione, sono delegate ai Comuni che
le  esercitano   in  forma  associata  mediante  le  Associazioni
Intercomunali di  cui alla  LR 17/8/1979  n. 37  e  le  Comunità
Montane di  cui all'art.  2, secondo comma, della LR 12/6/1981 n.
52.

2. Le  funzioni di  cui  all'art.  7,  secondo  comma,  e  quelle
indicate all'art.  4 lettera  b), c) e d) del DPR 10/1/1972 n. 10
sono esercitate dalle Province.
Le Province esercitano inoltre le funzioni di:

a) supporto  tecnico - didattico e organizzativo per l'attuazione
   del programma  da parte  delle  Associazioni  Intercomunali  e
   delle Comunità Montane;
b) coordinamento delle iniziative di orientamento professionale;
c) verifica di efficienza di cui all'art. 14, primo comma.

ARTICOLO 7
(Corsi gestiti direttamente o in convenzione)

1.  Le   Associazioni  Intercomunali   e  le   Comunità  Montane
provvedono alla  attuazione del  programma, realizzando  i  corsi
programmati, direttamente o mediante convenzione.

2. Le Associazioni Intercomunali e le Comunità Montane, entro un
mese dalla  pubblicazione del  programma nel Bollettino Ufficiale
della  Regione   Toscana,  trasmettono  per  l'approvazione  alla
Provincia  competente   per  territorio,  che  la  comunica  alla
Regione,  il   dettaglio  dell'articolazione  dei  corsi  gestiti
direttamente o  in convenzione, con l'indicazione per ciascuno di
essi dei  seguenti  elementi:  tipologia,  sede  di  svolgimento,
qualifica, numero  utenti, numero  ore, previsione di spesa, modo
di  gestione;     nonchè   l'articolazione  delle  attività  di
orientamento professionale.

3. Le  Associazioni Intercomunali  e le Comunità Montane, per la
gestione  diretta  dei  corsi,  oltre  alla  utilizzazione  delle
strutture  regionali  e  di  quelle  dei  Comuni  compresi  nelle
rispettive   aree   territoriali,   possono   avvalersi,   previa
convenzione, del concorso integrativo:

a) di imprese o loro consorzi limitatamente alla realizzazione di
   periodi di  tirocinio pratico  e di  sistema di alternanza tra
   formazione e lavoro;
b) della  scuola, dell'Università,  di istituzioni scientifiche,
   di  ricerca,   di  enti  e  organizzazioni  con  finalità  di
   formazione professionale.

4. Le  Associazioni Intercomunali  e le Comunità Montane possono
provvedere   all'attuazione    degli    interventi    programmati
affidandone la  realizzazione mediante  convenzione ad  enti  che
siano emanazione  delle organizzazioni  democratiche e  nazionali
dei  lavoratori   dipendenti,  dei   lavoratori  autonomi,  degli
imprenditori o  di enti  e associazioni con finalità formative e
sociali o di imprese e loro consorzi o del movimento cooperativo.

5. Per  essere soggetti di convenzione gli enti di cui al comma 4
devono:

a) avere come fine la formazione professionale;
b) disporre  di strutture, capacità organizzative e attrezzature
   idonee alla realizzazione dei corsi convenzionati;
c) non perseguire scopo di lucro;
d) applicare il contratto nazionale di lavoro di categoria per il
   personale dipendente;
e) rendere  pubblico il  bilancio annuale  per ciascun  centro di
   attività oggetto di convenzione;
f) accettare il controllo dell'Associazione Intercomunale o della
   Comunità  Montana,   che  può   effettuarsi  anche  mediante
   ispezione,  sul   corretto  utilizzo   dei  fondi   erogati  e
   sull'applicazione della convenzione.

6.  Le  convenzioni  stipulate  dalle  AAII  e  CCMM  di  cui  al
precedente comma stabiliscono fra l'altro:

- i  corsi o  le altre  iniziative formative  che saranno attuati
  dagli enti o dalle imprese;
- le  modalità  di  attuazione,    la    durata  e  il  relativo
  finanziamento regionale;

e devono  contenere la  dichiarazione dell'Ente  di assoggettarsi
alle norme previste alle lettere d, e, f, del precedente comma 5.

Le  convenzioni  debbono  altresì  prevedere  che  gli  enti  di
formazione e  le imprese impieghino le risorse esclusivamente per
i fini  per i  quali sono  attribuiti, li  depositino su apposito
conto bancario,  ne diano rendiconto e restituiscano le eventuali
somme non  utilizzate, mantengano  in efficienza  i locali  e  le
attrezzature  delle   sedi  in   cui  si  svolge  l'attività  di
formazione e li dotino del personale necessario.

In  caso   di  inosservanza   degli  obblighi   derivanti   dalla
convenzione l'Ente  pubblico, titolare  della convenzione, previa
diffida a  regolarizzare entro  congruo termine  gli  adempimenti
dovuti, dichiara  la risoluzione  della convenzione,  dispone  la
revoca dei finanziamenti, fatto salvo il risarcimento del danno.

7. Gli  enti  convenzionati  possono  avvalersi,  previo  assenso
dell'Associazione  Intercomunale   o  della   Comunità   Montana
competente, del  concorso di  imprese  o  loro  consorzi  per  la
realizzazione di  periodi di  tirocinio pratico  o di  sistemi di
alternanza formazione e lavoro.

ARTICOLO 8
(Corsi  riconosciuti   e  assenso   agli  enti  pubblici  per  lo
svolgimento di attività volontaria di formazione)

1. I  corsi realizzati  da soggetti diversi da quelli indicati al
precedente art.  7,  comma  4, possono  essere riconosciuti dalla
Regione  su   proposta  delle   Province  purchè  conformi  agli
obiettivi della programmazione regionale.

2. I soggetti richiedenti il riconoscimento devono:

a) disporre di strutture, capacità organizzative ed attrezzature
   idonee per i corsi da riconoscere;
b) applicare  gli   indirizzi  della    programmazione  didattica
   regionale per  quanto riguarda  lo svolgimento  dei  corsi,  i
   requisiti di  ammissione degli  allievi  ed  i  requisiti  del
   personale insegnante;
c) indicare  l'ammontare della retta richiesta ad ogni allievo al
   fine di  valutare la  sua congruità  rispetto ai  costi  medi
   degli interventi formativi pubblici dello stesso tipo;
d) accettare  il controllo  della  Associazione  Intercomunale  o
   Comunità  Montana,   che  può   effettuarsi  anche  mediante
   ispezione.

3. La  richiesta di  riconoscimento è  presentata  dai  soggetti
interessati alla Provincia, che correda l'eventuale proposta alla
Regione   con    le   risultanze   della   istruttoria   compiuta
sull'esistenza delle  condizioni di  cui alle lettere a) e b) del
precedente comma.

4.  Qualora,   sulla  base  di  una  relazione  dell'Associazione
Intercomunale o  della Comunità Montana, si rilevi il venir meno
dei requisiti  richiesti o irregolarità attinenti lo svolgimento
delle   attività    il   riconoscimento   viene   revocato   con
provvedimenti motivato.

5. L'assenso  agli enti  pubblici per lo svolgimento di attività
volontarie di  formazione professionale, di cui all'art. 41 terzo
comma del  DPR 24  luglio 1977, n. 616, è concesso dalla Regione
su domanda  degli enti  interessati alle  condizioni di  cui alle
lettere a), b) del secondo comma.

6. I  corsi di  cui al presente articolo si concludono secondo le
stesse modalità  previste per  i corsi gestiti direttamente o in
convenzione.

ARTICOLO 9
(Programmazione didattica)

1. Gli  indirizzi della programmazione didattica devono contenere
la tipologia,  le fasce  di durata, le modalità di svolgimento e
di conclusione dei corsi nonchè una proposta metodologica per la
progettazione didattica  degli stessi  tale da  consentire, in un
ambito interdisciplinare,  e  nel  rispetto  della  molteplicità
degli   indirizzi    educativi,   l'unitarietà   tra   contenuti
tecnologici, scientifici e culturali.

2. La  progettazione didattica del singolo corso deve conformarsi
a criteri  di polivalenza  nell'ambito della  fascia di  mansioni
interessata ed  adattarsi alle  diverse  situazioni  ed  esigenze
territoriali, tenendo  conto dei  livelli scolastici di partenza,
dell'esperienza  professionale   degli   allievi,   nonchè   dei
risultati della sperimentazione formativa effettuata.

ARTICOLO 10
(Rapporti con l'ordinamento scolastico statale)

1. Per  l'attuazione degli  interventi compresi nel piano annuale
le Associazioni  Intercomunali e  le  Comunità  Montane  possono
stipulare convenzioni  con i  competenti organi  dello  stato  ai
sensi dell'art.  38 del  DPR 24/7/1977, n. 616. Mediante analoghe
convenzioni possono  essere  messe  a  disposizione  del  sistema
scolastico attrezzature  e personale  idonei allo  svolgimento di
attività di  tirocinio lavorativo  e di  formazione  tecnologica
nell'ambito della  scuola dell'obbligo  e della scuola secondaria
superiore.

2. Le  Associazioni Intercomunali  e le Comunità Montane possono
inoltre realizzare interventi, in accordo con i competenti organi
scolastici,  destinati   agli  allievi  della  scuola  secondaria
superiore  e   volti   alla   integrazione   della   preparazione
professionale degli stessi.

ARTICOLO 11
(Prove finali e commissioni d'esame)

1. Al  termine  dei  corsi,  per  i  quali  gli  indirizzi  della
programmazione didattica prevedono il rilascio di un attestato di
qualifica,  gli   allievi  sostengono   un   esame   finale   per
l'accertamento  dell'idoneità   conseguita  nel  rispetto  della
lettera a) dell'art. 18 della legge 21/12/1978, n. 845, di fronte
ad una commissione composta da:

a) un  rappresentante   dell'Associazione  Intercomunale  che  la
   presiede;
b) un  rappresentante   designato  dall'Ufficio  Provinciale  del
   Lavoro;
c) un rappresentante designato dal Provveditorato agli Studi;
d) gli  insegnanti che hanno operato nel corso o nella struttura,
   designati dall'organo  di gestione  fino al massimo di tre, di
   cui almeno  uno  della  materia  maggiormente  attinente  alla
   qualifica;
e) un  esperto   designato  congiuntamente  dalle  organizzazioni
   sindacali dei lavoratori maggiormente rappresentative;
f) un  esperto in rappresentanza delle associazioni dei datori di
   lavoro del settore produttivo al quale appartiene la qualifica
   conferita al termine del corso;
g) un  esperto    designato  dalle  associazioni  dei  lavoratori
   autonomi o  dalle organizzazioni  della cooperazione  o  dalle
   organizzazioni  professionali   agricole,  in  caso  di  corsi
   rivolti prevalentemente a soggetti da queste rappresentati;
h) un  rappresentante dell'ente gestore nel caso di corsi gestiti
   in convenzione o riconosciuti.

Nell'ipotesi di  corsi istituiti  dalla Regione nell'ambito delle
competenze riservate,  la Giunta  regionale provvede  alla nomina
della commissione,  presieduta da un rappresentante della Regione
stessa.

2. Con  il superamento  delle prove finali gli allievi conseguono
un attestato rilasciato dalla Regione in base al quale gli uffici
di  collocamento   assegnano  le   qualifiche  valide   ai   fini
dell'avviamento al  lavoro e  dell'inquadramento  aziendale.  Gli
attestati di  cui sopra  costituiscono titolo  di  ammissione  ai
pubblici concorsi.

3. Ai  membri della  commissione, eccezione fatta per i membri di
cui al  primo comma,  lett. d) ed h), è attribuita un'indennità
per ogni  giornata di  seduta nella  misura fissata dal programma
regionale della formazione professionale.
Ai membri della commissione, cui è attribuita l'indennità e che
risiedono in  comuni diversi  da quello  in  cui  ha  svolgimento
l'esame, spetta il trattamento di missione nella misura e secondo
le modalità stabilite dalla normativa regionale per i funzionari
regionali inquadrati a livello dirigenziale;  ai membri di cui al
primo comma  lett. d)  l'indennità di  missione è  dovuta nella
misura e secondo le modalità dell'ordinamento di appartenenza.

ARTICOLO 12
(Diritto alla formazione)

1. L'ammissione e la frequenza ai corsi e ad ogni altra attività
formativa, ad  eccezione dei corsi riconosciuti, è gratuita;  ai
partecipanti  sono   forniti  tutti  gli  strumenti  e  materiali
didattici necessari per lo svolgimento dell'attività formativa.

2. Ai  frequentanti  i  corsi  di  formazione  professionale,  ad
eccezione di quelli riconosciuti, sono erogati dalle Associazioni
Intercomunali e dalle Comunità Montane, i servizi previsti per i
frequentanti le scuole di istruzione secondaria superiore secondo
le modalità e nei termini previsti dalla normativa regionale sul
diritto allo studio.

ARTICOLO 13
(Competenze riservate alla Regione)

1. Oltre  a quanto  già previsto  da  altre  disposizioni  della
presente  legge,   sono  riservate   alla  Regione   le  funzioni
concernenti:

a) i rapporti con gli organi centrali e regionali dello Stato;
b) la  presentazione alla Comunità Economica Europea, tramite il
   Ministero del  Lavoro, di progetti di formazione organicamente
   inseriti nel programma regionale per la formazione;
c) l'autorizzazione per la presentazione alla Comunità Economica
   Europea, tramite  il Ministero  del  Lavoro,  di  progetti  di
   formazione elaborati  da altri soggetti, ai sensi dell'art. 24
   della legge  21/12/1978 n.  845, su  proposta  delle  Province
   avanzate dopo  aver sentito le Associazioni Intercomunali e le
   Comunità Montane interessate;
d) la  vigilanza amministrativo  - contabile  sull'attuazione dei
   progetti di cui alla lettera precedente, compreso il rilascio,
   su richiesta  dei  soggetti  interessati,  delle  attestazioni
   previste dalla normativa della Comunità Europea.

2. La Regione svolge direttamente, anche per mezzo di convenzioni
con l'Università,  con  altre  istituzioni  scientifiche,  e  di
ricerca pubbliche o private o con gli enti indicati al precedente
art. 7, comma quarto:

a) iniziative  di ricerca  e documentazione  nel  rispetto  delle
   competenze statali  in  particolare  quelle  connesse  con  le
   attività dell'Osservatorio  regionale sul mercato del lavoro,
   anche al  fine del  controllo di  efficacia degli interventi e
   progetti connessi alla politica attiva del lavoro;
b) corsi di tipo sperimentale o per particolari specializzazioni;
c) l'istituzione di borse di studio per la frequenza di corsi per
   particolari specializzazioni;
d) attività  di aggiornamento per gli operatori della formazione
   professionale.

ARTICOLO 14
(Controllo di gestione)

1.  Ai   fini  delle  verifiche  di  efficienza  le  Associazioni
Intercomunali e  le Comunità Montane tramettono entro il termine
perentorio del  28 febbraio  di ogni anno alla Giunta regionale e
alla Provincia interessata i prospetti di informazione statistica
e contabile  degli interventi  effettuati, secondo i criteri e le
procedure fissate  dal  programma  regionale  per  la  formazione
professionale.
Trascorso il termine di cui sopra su segnalazione della Provincia
competente,  la  Regione  provvede  a  nominare  a  tal  fine  un
commissario ad  acta che acquisisce direttamente presso le AAII e
le CCMM i dati necessari.

2. La  Regione promuove iniziative volte a verificare il grado di
raggiungimento degli obiettivi del programma regionale secondo le
metodologie  indicate   dal  programma  stesso.  La  verifica  di
efficacia  è   rivolta  in   particolare  alla   rilevazione   e
valutazione dei  dati relativi  agli sbocchi  occupazionali degli
allievi formati, in relazione ai loro elementi quantitativi, alla
coerenza tra  qualifiche e  mansioni, ai  processi  di  mobilità
interaziendale e intersettoriale.

TITOLO IV
DISPOSIZIONI FINALI E TRANSITORIE

ARTICOLO 15
(Regolamento di attuazione)

1. La  Giunta Regionale,  entro 60  giorni dall'entrata in vigore
della presente  legge, presenta  al  Consiglio  una  proposta  di
regolamento di attuazione.

2. Il regolamento disciplina tra l'altro:

a) le  modalità di  accertamento della sussistenza dei requisiti
   necessari,  i   contenuti  fondamentali,   le   modalità   di
   finanziamento e  le procedure per la rendicontazione contabile
   delle convenzioni;
b) le  modalità di presentazione delle domande di riconoscimento
   dei corsi e dell'accertamento dei requisiti necessari;
c) i  requisiti e  le modalità di designazione dei componenti le
   commissioni d'esame  finale nonchè  le caratteristiche  degli
   attestati di qualifica e le modalità del loro rilascio;
d) le   modalità  per  la    presentazione  delle  richieste  di
   autorizzazione di cui all'art. 13, primo comma, lett. c);
e) i  contenuti fondamentali  delle normative per la gestione dei
   corsi.

ARTICOLO 16
(Erogazione dei finanziamenti)

1. L'erogazione  dei fondi alle Associazioni Intercomunali e alle
Comunità Montane è disposta dalla Giunta regionale in relazione
alle esigenze finanziarie connesse all'attuazione delle attività
programmate, comprese  quelle  previste  dalla  lett.  d),  terzo
comma, art. 4.
A tal fine il programma regionale per la formazione professionale
stabilisce tempi  e modalità  per la  comunicazione alla  Giunta
regionale  delle   esigenze  finanziarie   stesse  in   relazione
all'avvio e  allo stato  di avanzamento della realizzazione delle
attività  comprese   nei  piani  di  dettaglio.  Con  le  stesse
modalità di  cui al  secondo comma  dell'art. 7, le Associazioni
Intercomunali e  le Comunità  Montane comunicano  alla Provincia
competente  per   territorio  le  variazioni  da  apportare  agli
elementi dei  corsi indicati.  Le Province comunicano alla Giunta
regionale le variazioni approvate.

2. I  fondi non  utilizzati dalle  Associazioni  Intercomunali  e
dalle Comunità  Montane nel  corso dell'esercizio finanziario di
erogazione    devono     essere    impiegati     prioritariamente
nell'esercizio finanziario successivo.
La  Regione   provvede  all'erogazione  occorrente  per  ciascuna
Associazione Intercomunale  e Comunità  Montana per l'attuazione
degli   interventi   programmati   tenuto   conto   dei   residui
dell'esercizio precedente.

ARTICOLO 17
(Finanziamento degli interventi)

1. Al  finanziamento degli interventi di cui alla presente legge,
ivi compresi  gli oneri finanziari aggiuntivi di funzionamento si
provvede,  per   ciascun  esercizio  finanziario,  con  legge  di
bilancio.

ARTICOLO 18
(Abrogazioni)

Sono abrogate le LR 15/11/1980 n. 86 e 7/9/1981 n. 67.

ARTICOLO 19
(Rinvio alla legge quadro nazionale)

Per quanto  non disposto  dalla presente  legge si  applicano  le
norme contenute  nella legge  quadro  in  materia  di  formazione
professionale 21 dicembre 1978, n. 845.

La presente  legge è  pubblicata sul  Bollettino Ufficiale della
Regione.

E'  fatto  obbligo  a  chiunque  spetti  di  osservarla  e  farla
osservare come legge della Regione Toscana.

Firenze, 21 febbraio 1985

La presente  legge è  stata approvata dal Consiglio Regionale il
15-1-1985 ed  è stata vistata dal Commissario del Governo il 16-
2-1985.



FORMAZIONE
ATTRIBUZIONI DELEGHE

