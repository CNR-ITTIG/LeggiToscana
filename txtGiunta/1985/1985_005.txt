Istituzione del Parco delle Alpi Apuane.

Il Consiglio Regionale ha approvato il 12-1-1985
Il Commissario del Governo ha apposto il visto il 12-1-1985
Il Presidente  della Giunta  Regionale promulga la seguente legge
regionale:

TITOLO I
NORME GENERALI

ARTICOLO 1
(Finalità)

1. E' istituito il Parco naturale della Alpi Apuane.

2. Costituiscono finalità del Parco:

- il  miglioramento delle  condizioni  di  vita  delle  comunità
  locali;
- la tutela dei valori naturalistici paesaggistici, ambientali;
- il restauro dell'ambiente naturale e storico;
- il  recupero degli  assetti alterati  in funzione  del loro uso
  sociale;
- la  realizzazione di  un  rapporto  equilibrato  tra  attività
  economiche ed ecosistema.

3. Le  finalità istitutive  del Parco sono perseguite tramite il
coordinamento e l'adeguamento degli strumenti di pianificazione e
programmazione di livello regionale, sovracomunale, locale.

ARTICOLO 2
(Ambito territoriale)

1. Il  territorio del  parco si  stende nei  comuni di  Casola in
Lunigiana,  Fivizzano,   Carrara,  Massa,  Montignoso,  Camaiore,
Pietrasanta,   Seravezza,   Stazzema,   Camporgiano,   Careggine,
Castelnuovo Garfagnana,  Gallicano, Minucciano, Molazzana, Piazza
al Serchio, Vagli di Sotto, Vergemoli, Borgo a Mozzano, Fabbriche
di  Vallico,   Pescaglia,  Fosdinovo,  secondo  la  delimitazione
individuata nella  cartografia in  scala 1/25.000 che costituisce
l'allegato A) della presente legge.

2. Sono  escluse dalla  disciplina del  Parco le aree urbanizzate
interne  alla   perimetrazione,  di   cui  al  comma  precedente,
classificate negli  strumenti  urbanistici  comunali  quali  zone
omogenee urbanizzate ai sensi del
DM 2/4/1968  n. 1444;   tali  aree sono  disciplinate secondo  la
vigente legislazione  nazionale e regionale in materia di assetti
urbani.

3. Nelle aree urbanizzate di cui al precedente comma, i contenuti
e gli obiettivi programmatici propri della gestione del Parco, in
coerenza  con   le   finalità   istitutive   generali,   trovano
specificazione   ed    attuazione   tramite   la   strumentazione
urbanistica comunale,  con particolare  riferimento ai fabbisogni
della popolazione residente.

ARTICOLO 3
(Classificazione tipologica  delle aree  e  criteri  generali  di
gestione)

1. All'interno  della perimetrazione  di cui  all'allegato  A  si
distingue  la  seguente  classificazione  delle  aree  del  Parco
secondo la presenza di specifiche risorse suscettibili di diversa
utilizzazione:

1) aree  caratterizzate dalle risorse paesaggistiche di insieme e
   di salvaguardia dell'ambiente e della economia montana;
2) aree  caratterizzate dalle lapidee economicamente sfruttabili,
   comprendenti  le   localizzazioni  destinate   all'escavazione
   secondo le previsioni del Progetto marmi e del Piano regionale
   delle attività  estrattive di  cui all'art.  2  della  LR  30
   aprile 1980, n. 36;
3) aree  caratterizzate dalle risorse ed emergenze naturalistiche
   comprendenti  anche  biotopi  e  localizzazioni  di  interesse
   antropologico,   paleontologico,   speleologico,   alpinistico
   indicate nell'elenco di cui all'Allegato B.

2. Le perimetrazioni che individuano le aree di cui al precedente
comma,  punti  1),  2),  3),  riportate  nell'allegato  A)  e  le
localizzazioni  di   interesse   antropologico,   paleontologico,
speleologico,   alpinistico   di   cui   all'elenco   costituente
l'allegato  B)   e  localizzate   nell'allegato  A),  sono  prime
indicazioni da sottoporre a verifica da parte del Comitato di cui
all'art. 4.

I confini  del Parco  sono  delimitati  da  tabelle  portanti  la
scritta  "Regione   Toscana  -   Parco  delle  Alpi  Apuane",  da
collocarsi in  modo che  siano  visibili  dai  punti  di  accesso
principali e che da ogni tabella siano visibili le due contigue.

3.  I   criteri  generali  di  gestione,  da  specificarsi  nelle
discipline differenziate  secondo la  classificazione  tipologica
delle aree, riguardano:

- la  conoscenza dettagliata  sulla natura, consistenza, grado di
  conservazione delle risorse;
- la  pianificazione  e  programmazione  dell'uso  delle  risorse
  individuate;
- il  controllo nel tempo sulle modalità d'uso delle risorse, in
  modo  da   verificare  la   loro  idoneità   a  garantirne  la
  salvaguardia e l'impiego sociale.

4. I  soggetti richiamati  dagli artt.  5, 6,  7 predispongono le
discipline per  le specifiche aree nel rispetto delle direttive e
degli  indirizzi  generali  formulati  dal  Comitato  di  cui  al
successivo  art.  4  al  quale  è  affidato  in  particolare  il
coordinamento delle discipline di cui al titolo II della presente
legge.

ARTICOLO 4
(Il Comitato di Coordinamento)

1. E'  istituito il Comitato di Coordinamento del Parco, composto
dai Presidenti  delle Province,  delle Comunità  Montane e delle
Associazioni    Intercomunali,    dai    sindaci    dei    Comuni
territorialmente interessati al Parco e da tre rappresentanti del
Consiglio Regionale  eletti dal  Consiglio regionale  stesso  con
voto limitato a due.

I Presidenti  delle Province,  delle Comunità  Montane  e  delle
Associazioni  Intercomunali  nonchè  i  Sindaci  possono  essere
rappresentati  da   un  componente   del  rispettivo   Consiglio,
appositamente delegato.

Nella sua  prima riunione,  convocata dal Presidente della Giunta
Regionale,  il   Comitato,  con   la  maggioranza   dei  2/3  dei
componenti, elegge  un  Ufficio  di  Presidenza  composto  da  un
Presidente e  da due Vice Presidenti e stabilisce la propria sede
presso una delle Amministrazioni Provinciali interessate.

Le riunioni  del Comitato sono valide con la presenza della metà
più uno dei componenti.

2. Il  Comitato si  riunisce periodicamente  presso le varie sedi
degli Enti  Locali territorialmente  interessati al Parco secondo
programmi di lavoro prestabiliti;
si avvale  per l'espletamento  delle sue  funzioni, del personale
dell'Amministrazione Provinciale presso cui ha sede, oltre che di
funzionari incaricati dagli Enti Locali.

3. Al fine di costituire il quadro complessivo entro cui gli Enti
Locali assumono iniziative atte a realizzare gli obiettivi di cui
alla presente  legge, preordinandone gli strumenti gestionali, il
Comitato di coordinamento:

- promuove  e     indirizza  il  processo  attuativo  del  Parco,
  garantendone  riferimenti  unitari  alla  gestione  delle  aree
  protette di  cui all'art.  5, dei  comparti attrezzati  di  cui
  all'art. 6, delle riserve naturali di cui all'art. 7;
- esprime  pareri    obbligatori  per  le  decisioni  di  livello
  regionale, sovracomunale,  comunale, riguardanti  il territorio
  del Parco  ed in particolare le discipline di cui agli artt. 5,
  6 e 7;
- promuove  la partecipazione  diretta della  popolazione  locale
  alla gestione  del parco e la collaborazione delle associazioni
  venatorie,  delle   categorie  economiche,   delle  istituzioni
  scientifiche  e   culturali,  delle  organizzazioni  sociali  e
  protezionistiche.

4. Per  il perseguimento delle finalità di cui sopra il Comitato
con  un  documento  programmatico  pluriennale  elaborato  previa
convocazione di  una conferenza  programmatica aperta ai soggetti
interessati ed approvato con la maggioranza di 2/3 dei presenti:

a) definisce  i criteri, gli indirizzi e le direttive che debbono
   essere seguiti  in sede di redazione ed adeguamento dei piani,
   dei programmi,  dei regolamenti  e degli  altri  strumenti  di
   attuazione del  parco ai  sensi delle  discipline di  cui agli
   artt. 5,  6  e  7;    indica,  stabilendo  le  priorità,  gli
   obiettivi generali  e di  settore, nonchè  gli  indirizzi  in
   ordine  alle   norme,  ai   parametri,  ai   vincoli  e   alle
   destinazioni da osservare nel territorio del parco.
b) Propone,  nel    rispetto  delle priorità  di  cui  al  comma
   precedente,  il   dimensionamento  e   la  finalizzazione  dei
   finanziamenti riguardanti il parco da comprendere nel bilancio
   regionale e degli Enti territorialmente interessati.

5. Gli  Enti locali interessati al Parco si atterranno in sede di
redazione degli  strumenti  attuativi  del  parco  e  della  loro
gestione, alle prescrizioni del documento programmatico elaborato
dal Comitato  di coordinamento  ai sensi  del  precedente  comma,
facendo specifico riferimento nei propri atti.

6. Il  Comitato di  coordinamento si  avvale della consulenza del
Comitato scientifico  di cui  al successivo  art.  8  e  promuove
periodicamente udienze  conoscitive per acquisire il parere delle
associazioni naturalistiche  e di  altri organismi e associazioni
operanti nel  territorio del  Parco o  comunque interessate  alle
attività e alle opere che vi si realizzino.

7. Il  Comitato verifica  annualmente lo stato di attuazione e di
conformità degli interventi programmati e presenta una relazione
al Consiglio Regionale.

8. Il  Comitato  è  tenuto  alla  massima  pubblicizzazione  del
documento programmatico  e della  relazione annuale  al Consiglio
Regionale.

ARTICOLO 5
(Risorse paesaggistiche ed ambientali d'insieme)

1. Il territorio del Parco classificato al punto 1), primo comma,
del precedente  art. 3,  è disciplinato  ai sensi  del Titolo II
della lr n. 52/82 quale area protetta.

2. Fatto  salvo il  principio del  coordinamento tra  i vari enti
interessati,   le    Comunità   Montane    e   le   Associazioni
Intercomunali, ciascuno  per le  aree  di  propria  competenza  e
secondo i criteri generali di cui agli ultimi due commi dell'art.
3, provvedono  agli adempimenti  di cui alla lr n. 52/82 entro un
anno dall'entrata in vigore della presente legge.

3. Nel  caso in  cui  il  territorio  di  una  Comunità  Montana
compreso nel Parco rientri anche nei limiti amministrativi di una
associazione Intercomunale, agli adempimenti previsti dalla lr n.
52/80 provvede la Comunità Montana.

ARTICOLO 6
(Risorse lapidee)

1. Gli  interventi nel territorio del Parco classificato al punto
2), primo  comma, del  precedente  articolo  3,  sono  realizzati
tramite gli  strumenti di  piano e  di programma  previsti  dalle
leggi regionali  per  le  attività  estrattive,  assicurando  il
controllo economico  - ambientale della coltivazione delle cave e
della costruzione delle infrastrutture ad essa collegate.

2. Il  restauro dell'assetto  naturale e storico, preesistente ed
il recupero  degli assetti alterati sono costantemente perseguiti
secondo i criteri generali di cui agli ultimi due commi dell'art.
3.

3. Il  Comitato di cui all'art. 4 provvede, ai sensi dell'art. 4,
commi 3  e  4,  ad adottare  indirizzi e  direttive per  favorire
l'attuazione del  progetto marmi  e  del  piano  delle  attività
estrattive in coerenza con le finalità del Parco.

TITOLO II
DISCIPLINA DELLE AREE DEL PARCO

ARTICOLO 7
(Risorse  ed   emergenze  naturalistiche;     localizzazioni   di
interesse    antropologico,     paleontologico,     speleologico,
alpinistico)

1. Il territorio del Parco classificato al punto 3), primo comma,
del precedente  art. 3 è costituito in riserva naturale ai sensi
del Titolo III della lr n. 52/82.

2. Entro  due anni dall'entrata in vigore della presente legge, i
Comuni, singoli  o associati,  o le  Comunità  Montane,  secondo
l'estensione  o   le  caratteristiche  della  riserva,  elaborano
l'apposito   regolamento    di   gestione    e   lo   trasmettono
all'approvazione  del   Consiglio  Regionale  previo  parere  del
Comitato di cui all'art. 4;  la definizione dell'estensione della
riserva e  dei soggetti  proponenti è  oggetto di  iniziative di
coordinamento da  parte  del  Comitato  di  cui  all'art.  4.  La
suddetta definizione  dell'estensione della riserva deve avvenire
con rappresentazione cartografica in scala non inferiore 1: 2000.
Nei tempi  e con  le procedure  di cui  al  comma  precedente  si
provvede  alla  perimetrazione  esatta  delle  emergenze  di  cui
all'allegato B.

3. Il  regolamento, tenuto  conto della "Carta del rispetto della
natura, della  flora spontanea  e  della  fauna  minore"  di  cui
all'art. 5  della lr n. 82/1982 e delle forme di tutela di cui ai
titoli II e III della medesima legge, provvede, tra l'altro, alla
perimetrazione  e  alla  classificazione  tipologica  della  aree
comprese  nella  riserva,  ne  stabilisce  la  denominazione,  le
finalità  specifiche   e  di   ruolo  in   rapporto  all'assetto
complessivo del  parco, le  modalità di fruizione, gli indirizzi
per il  coordinamento  dell'iniziativa  pubblica  e  privata  nel
quadro degli strumenti di piano e di programma vigenti.

4. Ai  sensi e  per gli  effetti  dell'art.  15  -  indennizzi  e
contributi -  e dell'art.  17 - sanzioni pecuniarie - della lr n.
52/82 la  riserva è  compresa nelle  aree di cui alla lettera d)
dell'art. 10, primo comma, della medesima legge regionale.

5. Per l'approvazione del regolamento valgono le stesse procedure
previste per la normativa delle aree protette.

TITOLO III
STRUTTURE TECNICO - CONSULTIVE

ARTICOLO 8
(Il Comitato Scientifico)

1.  Il   Comitato  Scientifico  svolge  funzioni  consultive  nei
confronti del  Comitato di  coordinamento  e  degli  Enti  Locali
interessati al  Parco, indirizza  e  coordina  l'attività  delle
altre strutture  tecnico - consultive di cui ai seguenti articoli
del presente Titolo.

2. Il  parere motivato  del Comitato  Scientifico è obbligatorio
prima dell'adozione  da parte  dell'Ente competente  di ogni atto
normativo, piano,  programma o  progetto entro  il perimetro  del
Parco;   qualora il  parere non intervenga entro il termine di 60
giorni decorrenti  dalla data  di presentazione  della richiesta,
esso si intende assentito.

3. Il Comitato scientifico è composto da 11 esperti nominati dal
Comitato di  coordinamento, in  modo da assicurare la presenza di
adeguate  competenze   per   i   vari   settori   delle   scienze
naturalistiche, ambientali, territoriali.

4. Gli  esperti sono nominati ciascuno sulla base di una terna di
nomi indicata:

- dall'Università  di Firenze,  su proposta  del Consiglio della
  Facoltà di Scienze matematiche, fisiche, naturali;
- dall'Università  di Firenze,  su proposta  del Consiglio della
  Facoltà di Scienze Agrarie e Forestali;
- dall'Università  di Firenze,  su proposta  del Consiglio della
  Facoltà di Architettura;
- dall'Università  di Pisa,  su  proposta  del  Consiglio  della
  facoltà di scienze matematiche, fisiche e naturali;
- dall'Università  di Pisa,  su  proposta  del  Consiglio  della
  Facoltà di Ingegneria;
- dall'Università  di Pisa,  su  proposta  del  Consiglio  della
  Facoltà di scienze agrarie;
- dall'Università  di Siena,  su proposta  del  Consiglio  della
  Facoltà di scienze matematiche, fisiche e naturali;
- dal Consiglio Nazionale delle Ricerche;
- dal Consiglio Regionale Toscano;
- dal CAI - Delegazione regionale;
- dalle  Associazioni naturalistiche  e protezionistiche presenti
  nelle Province interessate al Parco.

5. Il  Comitato scientifico si riunisce presso la stessa sede del
Comitato di coordinamento;  i suoi membri durano in carica cinque
anni.

6. Il  Comitato scientifico  nomina nella  sua prima  riunione il
Presidente, ed  ha facoltà di sentire, per singoli affari, altri
esperti.

ARTICOLO 9
(Il gruppo di lavoro operativo del Progetto Marmi)

Il gruppo  di lavoro  operativo del  Progetto  Marmi,  nelle  sue
funzioni riguardanti  i comparti  attrezzati  compresi  entro  il
perimetro del  Parco, è  integrato dai responsabili degli Uffici
forestali presso  le Amministrazioni Provinciali territorialmente
interessate e  da un  membro del  Comitato scientifico, designato
dallo stesso.

ARTICOLO 10
(La Commissione beni ambientali)

1. Nel  territorio del  parco e  nelle aree urbanizzate di cui al
penultimo comma  dell'art. 2,  ha competenza un'unica Commissione
Beni Ambientali,  in sostituzione  di quanto  previsto all'art. 5
della LR n. 52/79.

2. La  Commissione di  cui al  comma precedente  è composta  d 9
esperti in materia di beni ambientali, dei quali uno è designato
direttamente dalla  Giunta regionale,  mentre gli  altri  8  sono
scelti  dal   Consiglio  regionale  in  terne  di  nomi  indicati
motivatamente  da   ciascuna  Comunità  Montana  o  Associazione
Intercomunale, fornite  entro 60  giorni dalla data di entrata in
vigore della presente legge.

3. Le  indicazioni devono  contenere  gli  elementi  relativi  ai
requisiti  professionali,   nonchè   gli   eventuali   incarichi
ricoperti.

4. Decorso  il termine  di 60  giorni di  cui sopra, il Consiglio
regionale procede direttamente alla designazione degli esperti.

5. Alla  nomina della commissione di cui al primo comma e del suo
Presidente provvede  il Presidente  della  Giunta  regionale  con
decreto.

Tale decreto è pubblicato sul BU della Regione.

6. La  Commissione ha sede nella stessa località del Comitato di
cui all'art. 4.

7. Il  parere della  CBA è obbligatorio per tutti gli interventi
considerati nella LR n. 52/79 con le procedure e le modalità ivi
previste.

ARTICOLO 11
(Le Commissioni  provinciali per  la tutela e conservazione della
flora spontanea e della fauna minore)

1. L'attività delle Commissioni Provinciali tecnico - consultive
di cui  alla LR  n. 83/83  è  particolarmente  finalizzata  alla
attuazione e gestione del Parco, nei suoi aspetti naturalistici.

2. Tali  Commissioni Provinciali  per la  tutela e  conservazione
della  flora  spontanea  e  della  fauna  minore  sono  di  norma
organizzazioni  tecnico  consultive  a  disposizione  degli  Enti
Locali per  la gestione  delle riserve  di cui  all'art. 7  della
presente legge.

TITOLO IV
NORME FINALI E TRANSITORIE

ARTICOLO 12
(Attività venatorie)

1. Ai  sensi e  per gli  effetti di  cui all'art. 20, lettera b),
della legge  n. 968  del  27/12/1977  il  divieto  dell'esercizio
venatorio è  riferito limitatamente  alle aree di cui all'art. 7
della presente legge.

2. Nelle  restanti aree  comprese nel  Parco per  la difesa della
fauna e  la regolamentazione  dell'attività  venatoria  vale  la
disciplina dei  piani faunistici  di cui  alla LR  n. 17/1980  di
concerto  con   gli  indirizzi   programmati  del   Comitato   di
Coordinamento previo parere del Comitato Scientifico del Parco.

ARTICOLO 13
(Usi Civici)

1. Il  Comitato  di  coordinamento  promuove  la  verifica  sulla
consistenza degli  usi civici  nel Parco:  nelle aree interessate
agli  usi   civici  gli  interventi  ammissibili  e  le  relative
modalità  attuative   devono  risultare  dal  confronto  tra  le
finalità del  Parco di  cui all'art. 1 e le regole proprie degli
usi civici stessi.

ARTICOLO 14
(Verifica dei  perimetri e localizzazioni di cui agli Allegati A)
e B)

1. Ai  sensi  del  comma  2  dell'art.  3,  in  attuazione  delle
iniziative regionali e sovracomunali di indirizzo e coordinamento
e per  giustificati motivi  locali conseguenti  all'assetto delle
aree ed  ai rapporti con i territori contermini, è consentita la
modifica  dei  perimetri  e  delle  localizzazioni  di  cui  agli
allegati A) e B) della presente legge.

2.  Tali  modifiche  avvengono  in  sede  di  approvazione  degli
strumenti urbanistici  comunali e  delle  loro  varianti  e  sono
soggette al  parere  preventivo  del  Comitato  di  Coordinamento
sentito il Comitato Scientifico.

3. Gli  strumenti urbanistici comunali e le loro varianti, le cui
previsioni hanno  attinenza con  la perimetrazione e zonizzazione
del parco sono soggetti all'approvazione del Consiglio Regionale.

ARTICOLO 15
(Salvaguardie)

1. In  attesa dell'entrata  in vigore delle specifiche discipline
di cui  al Titolo  II della presente legge, si applicano le norme
di salvaguardia  di cui  agli artt.  6 e  7 della  LR n. 52/82 su
tutto il territorio del Parco.

2. Nelle  aree 3)  di  cui  all'art.  3  è  consentito  soltanto
l'intervento pubblico  o di interesse pubblico, previo parere del
Comitato di Coordinamento, sentito il Comitato Scientifico;  tale
parere è  comunque obbligatorio in tutto il territorio del Parco
per ogni provvedimento di competenza regionale e degli altri enti
locali.

3. Per le localizzazioni di cui all'elenco costituente l'allegato
B  è   proibito  ogni   intervento  di  trasformazione  edilizia
urbanistica, morfologica  e vegetazionale,  comunque ubicato, che
possa  recare  pregiudizio  alle  caratteristiche  delle  cavità
naturali e delle acque sotterranee e delle pareti alpinistiche.

ARTICOLO 16
(Finanziamenti)

1. Per  gli adempimenti di cui all'art. 5 la Regione concede alle
Comunità Montane ed Associazioni Intercomunali contributi per:

- studi e ricerche per la predisposizione delle normative;
- esecuzione dei rilievi e ricerche storiche;
- acquisizione  dei documenti  o comunque  dei dati  relativi  al
  patrimonio naturalistico ambientale.

2.  Sono   altresì  concessi   alle  Comunità  Montane  e  alle
Associazioni  Intercomunali   contributi  per  la  promozione  di
progetti speciali  tesi a  valorizzare le  risorse  ambientali  e
sociali presenti.

3. I  contributi possono  essere concessi fino al 90% della spesa
ritenuta ammissibile.

4. I  contributi sono  assegnati con  deliberazione del Consiglio
Regionale  a   seguito  di  domanda  corredata  di  programma  di
attività  e  di  parere  del  Comitato  di  coordinamento;    la
deliberazione è proposta dalla Giunta regionale e indica tempi e
modalità di erogazione.

5. Per  gli adempimenti  di cui  al  comma  2  dell'art.  7  sono
disponibili contributi  per un  totale di  L. 200  milioni;    la
ripartizione dei  contributi agli  Enti Locali competenti avviene
con le stesse modalità di cui ai precedenti commi 2 e 3.

6. Il  contributo regionale  alla gestione del parco, tanto nelle
aree  protette  che  nelle  riserve  e  comparti  attrezzati,  è
determinato dalle  leggi  di  bilancio  in  considerazione  degli
indirizzi programmatici emanati dal Comitato di coordinamento.

7. Agli  oneri di spesa di cui alla presente legge decorrenti dal
1 gennaio  1985 si  farà fronte  con la  legge di  bilancio 1985
mediante  gli   stanziamenti  disposti   sul  capitolo  di  spesa
corrispondente al capitolo 10580 del bilancio 1984.

La presente  legge è  pubblicata sul  Bollettino Ufficiale della
Regione, è fatto obbligo a chiunque spetta di osservarla e farla
osservare come legge della Regione Toscana.

Firenze, 21 gennaio 1985

La presente  legge è  stata approvata  dal  Consiglio  Regionale
l'11-12-1984 ed  è stata  vistata dal Commissario del Governo il
12-1-1985.

ALLEGATO A
Cartografie del parco delle Alpi Apuane

<segue cartografia>

ALLEGATO B
Elenco   delle   localizzazioni   di   interesse   antropologico,
paleontologico, speleologico, alpinistico.

 1. Tana della Volpe di Equi Terme;  Comune di Fivizzano e Casola
    in Lunigiana;
 2. Giacimento mesolitico di Isola Santa;  Comune di Careggine;
 3. Grotta delle Fate di Calomini;  Comune di Vergemoli;
 4.  Grotta di Castelvenere o Casteltendine;  Comune di Fabbriche
    di Vallico e Gallicano;
 5. Conca delle Fate di Cardoso;  Comune di Stazzema;
 6. Grotta dei Goti o della Giovannina;  Comune di Stazzema;
 7. Grotta dell'Onda;  Comune di Stazzema;
 8. Grotta del Tanaccio a Monte Gevoli;  Comune di Stazzema;
 9.  Grotta della  Penna, del  Tambugione e  del Tasso; Comune di
    Camaiore;
10. Tana della Volpe;  Comune di Camaiore;
11. Antro del Corchia;  comune di Stazzema;
12. Grotte della gabellaccia;  Comune di Carrara;
13. Buca di Equi;  Comune di Fivizzano;
14. Tecchia di Tenerano;  Comune di Fivizzano;
15. Tana dell'Uomo Selvatico a Mosceta;  Comune di Stazzema;
16. Tana che Urla, Fornovolasco;  Comune di Vergemoli;
17. Buca Rio delle Campore, Concavalle, Comune di Pescaglia;
18. Guglie della Vacchereccia, Comune di Fivizzano;
19. Torrione Figari, Comune di Massa;
20. Punta Questa, Comune di Massa;
21. Pizzo del Cotonificio, Comune di Massa;
22. Canale degli Alberghi (Vallone degli), Comune di Massa;
23. Gruppo  Monte Cavallo  (Forcella d Porta, Cresta Botto, Punta
    Carina, Punta  Graziosa, Vette del Monte Cavallo) - Comune di
    Massa;
24. Guglia di Piastra Marina, Comune di Massa;
25. Zucchi di Cardeto, Comune di Minucciano;
26. Marmitte  dei Giganti  (tra M.  Sumbra e M. Fiocca) Comune di
    Stazzema;
27. Torrioni  di Passo  di Croce, Torre occidentale di Piatreto e
    Guglia di Piatreto, Torre del Corchia, Comune di Stazzema;
28. Monte Rovaio, Comune di Molazzana;
29. Le Rocchette, Comune di Molazzana-Vergemoli;
30. Monte Nona (Zona NO e SO) Comune di Stazzema;
31. Gruppo  Monte Procinto  (Procinto, Foce  dei Bimbi,  Torrione
    Bacci, Piccolo  Procinto, Foce  della Bimba, La Bimba) Comune
    di Stazzema;
32. Monte Forato (Due vette e Arco naturale) Comune di Stazzema;
33. Pietralunga del Monte Gabberi - Comune di Stazzema;
34. Torre  Oliva (Borra  di Canala  -  Gruppo  Panie)  Comune  di
    Molazzana;
35. Pizzo d'Uccello (Parete Nord in Comune di Fivizzano. Versante
    Ovest in  Comune di  Fivizzano. Versante  Est  in  Comune  di
    Minucciano);
36. Garnerone (Cresta) Comune di Fivizzano e Minucciano;
37. Cresta di Sella (Comune di Massa).

PARCHI
ORDINAMENTO

