Norme per la tutela del consumatore utente.

Il Consiglio Regionale ha approvato il 20-3-1985
Il Commissario del Governo ha apposto il visto il 24-4-1985
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

La Regione  Toscana riconosce  il fondamentale  ruolo economico e
sociale dei cittadini come consumatori e utenti di beni e servizi
di godimento individuale e collettivo.

A  tal  fine  la  Regione  Toscana,  in  conformità  alle  norme
comunitarie e,  in particolare,  alla risoluzione  del  Consiglio
della CEE  del 19  maggio  1981  e  alla  Legislazione  Nazionale
nonchè, nell'esercizio  delle funzioni  delegate di cui all'art.
77 del  DPR  24  luglio  1977  n.  616,  intende  qualificare  ed
orientare i consumi perseguendo i seguenti obiettivi:

a) l'efficace  protezione contro  i rischi  per la  salute  e  la
   sicurezza del  consumatore, dell'utente e dell'ambiente che lo
   circonda;
b) l'efficace  protezione del  consumatore e dell'utente contro i
   rischi che possono nuocere ai suoi interessi economici;
c) la  promozione di iniziative tese all'informazione, educazione
   e formazione  del consumatore  e dell'utente,  orientata  alla
   costruzione di un rapporto socio - economico paritario sia con
   la produzione che con la distribuzione;
d) la  promozione e  lo    sviluppo  dell'associazionismo  fra  i
   consumatori e  gli utenti  al  fine  di  garantire  a  ciascun
   cittadino   la   partecipazione   ai   benefici   della   vita
   associativa, sostenendo  tutte  le  forme  di  associazionismo
   libero e  volontario purchè  abbiano contenuti  e garanzie di
   rappresentanza e  partecipazione democratica alla vita interna
   dell'organizzazione.

Nel perseguire  gli obiettivi  di  cui  al  comma  precedente  la
Regione si avvale del Comitato Regionale dei Consumatori e Utenti
istituito ai sensi del successivo art. 2.

ARTICOLO 2
(Comitato Regionale Consumatori e Utenti)

Il Comitato  Regionale Consumatori  e Utenti  è  costituito  dai
rappresentanti delle  Associazioni Nazionali  dei  Consumatori  e
degli Utenti  che hanno  una effettiva  rappresentanza sociale ed
organizzativa a  livello regionale  e decentrata nel territorio e
nei  cui   statuti  sono  prioritariamente  previsti:  i  diritti
all'informazione,  alla   educazione,   alla   formazione,   alla
rappresentanza  e   alla  salvaguardia  economica  giuridica  dei
cittadini consumatori ed utenti;  la promozione e la difesa della
salute  e   degli  interessi   sociali  collegati  allo  sviluppo
economico e alla tutela dell'ambiente.

Il Comitato  Regionale Consumatori  e Utenti  è composto  da  18
membri designati dalle Associazioni dei consumatori e da 5 membri
esperti nelle  materie oggetto della presente legge designati dal
Consiglio regionale con il voto limitato a tre.

Entro 30  giorni dall'entrata  in vigore della presente legge, le
Associazioni dei  Consumatori aventi  i requisiti di cui al primo
comma indicano  al Presidente  della Giunta  regionale  i  propri
rappresentanti.

Il Comitato  Regionale  Consumatori  e  Utenti  è  nominato  con
decreto del Presidente della Giunta.

Il Comitato,  col voto  di due  terzi dei suoi componenti, elegge
nella prima  seduta nel  proprio seno un Presidente che convoca e
presiede le sedute.

Il Comitato  entro  tre  mesi  dalla  prima  seduta,  approva  un
regolamento per il suo funzionamento.

Il Presidente  è coadiuvato  da  quattro  membri,  nominati  dal
Comitato con  voto limitato a due, con i quali forma l'Ufficio di
Presidenza.

I membri  del Comitato Regionale dei Consumatori e Utenti restano
in carica tre anni.

Ai membri  del Comitato  Regionale Consumatori e Utenti è dovuto
il  rimborso   delle  spese   effettivamente  sostenute,  per  la
partecipazione alle  sedute, nei limiti e secondo quanto previsto
dalla normativa vigente per i dipendenti regionali.

ARTICOLO 3
(Compiti del Comitato Regionale dei Consumatori e Utenti)

Il Comitato  Regionale dei Consumatori e Utenti svolge i seguenti
compiti:

a) propone  alla Giunta  regionale la  effettuazione di indagini,
   studi e  ricerche utili  alla diffusione  e al  consolidamento
   delle associazioni  per la tutela del consumatore, dell'utente
   e dell'ambiente;
b) esprime  proposte per  il coordinamento  degli interventi  dei
   vari organismi  regionali competenti  in materia di difesa del
   consumatore utente  e dell'ambiente  al fine  di realizzare un
   sempre più adeguato utilizzo delle risorse;
c) esprime  il suo  parere sui piani e programmi della Regione in
   relazione a quanto previsto all'art. 1 della presente legge;
d)  esprime   il  suo   parere  sui  programmi  d'informazione  e
   formazione predisposti dalla Regione;
e) esprime  il suo  parere in ordine ai criteri di concessione di
   contributi previsti  da leggi  regionali relative  a ricerche,
   studi, pubblicazioni, atti di congressi, inerenti le tematiche
   della difesa del consumatore e dell'utente;
f) può  avvalersi per  le tematiche oggetto della presente legge
   della consulenza  delle strutture regionali che, ove ritengano
   di non  poterla prestare,  sono tenute  a fornire  al Comitato
   stesso adeguate motivazioni entro 30 giorni dalla richiesta;
g) formula studi e proposte su eventuali interventi programmatici
   e leggi  regionali in  materia di  difesa  del  consumatore  e
   dell'utente;
h) elabora  programmi  e  svolge    attività  nell'ambito  delle
   finalità della presente legge.

ARTICOLO 4
(Gruppo di lavoro interdisciplinare permanente)

Il Presidente  della Giunta  regionale costituisce  entro  trenta
giorni dall'entrata  in vigore della presente legge, un gruppo di
lavoro permanente  per il  coordinamento interdisciplinare  delle
tematiche generali attinenti alla tutela dei consumatori.

Il Servizio  attività generali  della  presidenza  della  Giunta
regionale   coordina    l'attività   del    gruppo   di   lavoro
interdisciplinare  permanente  di  cui  al  comma  precedente  ed
assicura lo  svolgimento dei compiti di segreteria della Consulta
di cui all'art. 2.

ARTICOLO 5
(Protezione contro i rischi per la salute e per l'ambiente)

Le finalità  di cui  all'art. 1,  secondo comma,  lett.  A),  si
attuano mediante  il potenziamento delle attività di vigilanza e
controllo dei  laboratori, la  tutela igienico  - sanitaria degli
alimenti  e   delle  bevande,   il  controllo   dell'inquinamento
atmosferico e degli scarichi idrici (di vigilanza sull'impiego di
antiparassitari e  di  detergenti  sintetici)  in  conformità  a
quanto disposto dalle leggi regionali e nazionali.

Le  strutture   delle  UUSSLL  abilitate  ad  effettuare  analisi
chimiche o  chimico -  fisiche sono tenute, salvo quanto previsto
dal penultimo  comma del presente articolo, ad eseguire analisi a
richiesta del  Comitato  Regionale  Consumatori  e  Utenti  o  di
associazioni di  consumatori con almeno 100 associati o di almeno
100 cittadini.

La richiesta  va inoltrata  alla USL  e deve  essere firmata  dal
Presidente del  Comitato Regionale  Consumatori e Utenti o da chi
ne fa le veci o dal legale rappresentante della Associazione o da
ciascun cittadino.

Copia della  richiesta è  inoltre  indirizzata  al  Sindaco  del
Comune  nel   cui  territorio  viene  eseguito  il  prelievo  del
campione.

Al prelievo  dei campioni  e alle analisi provvedono i competenti
servizi delle  UUSSLL. Del  risultato delle  analisi,  l'USL  dà
comunicazione, per mezzo raccomandata, al primo dei richiedenti e
al Sindaco  nel cui  territorio viene  eseguito il  prelievo  del
campione. Il risultato delle analisi viene altresì comunicato
dall'USL agli  aventi  diritto  i  quali  possono  richiedere  la
revisione delle analisi.

Nel caso  in cui  l'USL non  ritiene di poter eseguire le analisi
richieste,  è   tenuta  a   fornire  agli  interessati  motivata
comunicazione entro  30 giorni  dal ricevimento  della  richiesta
stessa.

Semestralmente l'USL comunica i risultati delle analisi svolte al
Comitato  Regionale   Consumatori  e  Utenti  che  provvede  alla
pubblicizzazione e alla diffusione tra le Associazioni.

ARTICOLO 6
(Informazione del consumatore utente e formazione)

La Regione persegue le finalità di una corretta informazione del
consumatore e  dell'utente  ricercando  la  collaborazione  degli
organi  di   stampa  e  di  informazione  radio  -  televisiva  e
utilizzando altri  mezzi di  comunicazione  ritenuti  idonei  per
realizzare  la  più  ampia  conoscenza  e  sensibilizzazione  su
aspetti generali  e particolari  di interesse  per il consumatore
utente.

Per l'attività  di educazione  del consumatore  e dell'utente la
Regione, nell'ambito  delle proprie  competenze e d'intesa con le
autorità  scolastiche,   predispone  programmi   di   educazione
alimentare,  sanitaria  e  dell'ambiente  da  realizzare  per  il
personale docente,  per i  giovani in  età scolare e nell'ambito
dell'educazione permanente.

La regione,  in collaborazione  con le  università  ed  istituti
specializzati, promuove  corsi  di  formazione  professionale  di
personale  tecnico   sulle  materie   che  possono  efficacemente
tutelare il consumatore utente.

ARTICOLO 7
(Programma annuale)

La Giunta  regionale predispone,  anche sulla base delle proposte
avanzate  dal   Comitato  Regionale   Consumatori  e  Utenti,  un
programma annuale  delle iniziative  finalizzate al perseguimento
degli obiettivi previsti dalla presente legge.

Il programma annuale indica:

a) le iniziative che la Regione intende realizzare direttamente e
   quelle  che   intende  realizzare   tramite  le   associazioni
   regionali dei  consumatori e  degli utenti  di cui  all'art. 2
   della presente  legge e  il Comitato  Regionale Consumatori  e
   Utenti con  la indicazione  delle modalità di finanziamento e
   rendicontazione;
b) i  mezzi finanziari  per  la  realizzazione  delle  iniziative
   contenute nel programma annuale.

Il  Programma  annuale,  previo  parere  del  Comitato  Regionale
Consumatori e  Utenti, è  presentato dalla  Giunta al  Consiglio
regionale per la sua approvazione.

ARTICOLO 8
(Progetti operativi delle associazioni)

Le associazioni  dei consumatori e degli utenti di cui all'art. 2
della presente  legge entro  il 31  luglio presentano alla Giunta
regionale   specifici    progetti   operativi    da    realizzare
nell'esercizio  successivo   al  fine   della  elaborazione   nel
programma annuale di cui all'art. 7.

ARTICOLO 9
(Norme finanziarie)

Agli oneri  derivanti dall'attuazione  del presente provvedimento
per l'anno  1985, riferiti  all'ultimo comma  dell'art. 2,  si fa
fronte mediante lo stanziamento di cui al cap. 00720 del bilancio
1985.

Per gli  esercizi successivi  si fa fronte con i mezzi finanziari
che le  leggi di bilancio provvederanno a costituire sui seguenti
capitoli di spesa da iscrivere con la seguente denominazione:

   Spese per  il  funzionamento  del  Comitato
   Regionale   Consumatori   e   Utenti,   ivi
   compreso il  rimborso delle  spese  per  la
   partecipazione alle sedute.
   
   Spese   per    l'attuazione  del  programma
   annuale di  cui all'art.  7 della LR __, n.
   __ finalizzata  alla tutela del consumatore
   utente.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 2 maggio 1985

La presente  legge è  stata approvata dal Consiglio Regionale il
20-3-1985 ed  è stata vistata dal Commissario del Governo il 24-
4-1985.



DIRITTI

