Istituzione della  Consulta  Regionale  degli  invalidi  e  degli
handicappati.

Il Consiglio Regionale ha approvato il 9-4-1985
Il Presidente  della Giunta  Regionale promulga la seguente legge
regionale:

ARTICOLO 1
(Istituzione della  Consulta regionale  degli  invalidi  e  degli
handicappati)

1. Per  favorire la  piena integrazione  sociale degli invalidi e
degli handicappati è istituita la Consulta regionale di cui alla
presente legge.

2. La Giunta regionale sottopone alla Consulta, per acquisirne il
parere, le  proposte di  legge, di  direttiva e  di  regolamento,
riguardanti le prestazioni sociali e sanitarie nonchè ogni altra
attività  in   cui  trovano  riscontro  bisogni  espressi  dalle
categorie degli  invalidi ed  handicappati e l'organizzazione dei
relativi servizi.

3. Nelle  stesse materie  la Consulta  esprime  parere  o  avanza
proposta circa le iniziative che la Regione Toscana può assumere
a livello nazionale, regionale e locale.

4. La  Consulta  promuove  la  più  ampia  partecipazione  degli
invalidi e  handicappati e delle loro associazioni nell'azione di
verifica dell'attuazione  delle  leggi  regionali  e  degli  atti
amministrativi di  particolare rilievo riguardanti le prestazioni
e le attività di cui al comma 2.

5.  E'  fatta  salva  la  piena  autonomia  di  iniziativa  delle
associazioni che  aderiscono alla  Consulta, nei  confronti della
Regione in  merito a materie specifiche che investono la sfera di
ciascuna categoria.

ARTICOLO 2
(Composizione)

1.   La    Consulta   realizza    il   criterio   della   massima
rappresentatività di  tutte le  associazioni  degli  invalidi  e
degli handicappati,  aventi natura  di enti morali o associazioni
di fatto,  operanti sul territorio regionale con propria autonoma
organizzazione   o    attraverso   organizzazione    a    livello
interassociativo, regolate  sulla base  di statuto od ordinamento
interno.

2. La  Giunta regionale  individua, con  atto amministrativo, nel
termine di 90 giorni dall'entrata in vigore della presente legge,
le associazioni,  in possesso  delle caratteristiche  di  cui  al
comma presente,  alle quali  propone di partecipare alla Consulta
con due propri rappresentanti.

3. Entro  trenta giorni  dalla notifica  della costituzione della
Consulta,  ciascuna   associazione  che   ne  fa  parte  comunica
formalmente alla  Giunta regionale  i nominativi  dei due  propri
rappresentanti. Essi durano in carica tre anni. Alla scadenza dei
relativi mandati, le riconferme od i rinnovi vengono formalizzati
dalle associazioni con comunicazione al presidente della Consulta
ed alla  Regione almeno  sessanta giorni  prima della  scadenza e
comunque nel  termine  di  trenta  giorni  dalla  data  relativa,
trascorsi i  quali, senza  che sia  pervenuta alcuna segnalazione
formale dei  nominativi, si  considerano confermati nell'incarico
per un ulteriore triennio i rappresentanti scaduti.

4. Le sostituzioni prima della scadenza dei mandati avvengono con
comunicazione ufficiale,  fatta dalle associazioni interessate ai
medesimi   soggetti   citati   nel   comma   precedente,   ed   i
rappresentanti designati durano fino alla scadenza prevista per i
membri sostituiti.

5.  La   partecipazione  alla   Consulta  si  basa  comunque  sul
presupposto della  possibile adesione  di altre  associazioni, le
quali,  non   individuate  con   il  provvedimento  della  Giunta
regionale di  cui  sopra,  possono  richiedere  di  farne  parte,
presentando apposita domanda al presidente della Consulta. Questi
la sottopone  alla Consulta, appositamente convocata entro trenta
giorni dalla  data di  ricevimento ricevimento della domanda, per
il parere obbligatorio da comunicare nel termine di trenta giorni
alla Giunta  regionale, alla  quale spetta  il  provvedimento  di
accettazione. La  Giunta regionale  da comunicazione al Consiglio
regionale dei provvedimenti richiamati.

ARTICOLO 3
(Funzionamento della Consulta)

1. La  Consulta tiene  due sessioni  ordinarie annuali,  la prima
delle quali entro il 30 aprile, la seconda entro il 31 ottobre.

2. La Consulta viene convocata dal presidente con avviso scritto,
contenente l'ordine del giorno il quale deve essere comunicato ai
componenti dieci giorni prima della seduta.

3.  La   convocazione,  inoltre,   può  derivare   da  richiesta
dell'ufficio di  presidenza, da  almeno un terzo dei membri della
Consulta, dalla Giunta o dal Consiglio regionale.

4. Le  decisioni della Consulta sono prese a maggioranza dei voti
e con  la presenza  di almeno  la metà  dei  rappresentanti.  In
seconda convocazione, da tenere a distanza di un'ora dalla prima,
le  decisioni  sono  valide  con  un  numero  di  interventi  che
rappresentano almeno  i due  quinti delle  associazioni  aderenti
alla Consulta.

5. I  rappresentanti, che  senza fondato  motivo non  partecipino
consecutivamente a  due sedute, sono considerati decaduti ed alla
loro sostituzione si provvede nei modi indicati nell'art. 2.

6.  Partecipano  alle  sedute  della  Consulta,  con  diritto  ad
intervenire nella  discussione, ma  senza diritto  di voto, due o
più dipendenti  della Regione designati annualmente dalla giunta
regionale nell'ambito  dei dipartimenti  maggiormente interessati
alle problematiche degli invalidi e degli handicappati.

7. L'Amministrazione  regionale cura  che i  dipartimenti  e  gli
uffici interessati  favoriscano l'espletamento,  da  parte  della
Consulta,  dei   propri  compiti,   disponendo  in   particolare,
nell'ambito della  struttura  operativa  regionale,  di  adeguati
strumenti che operino in collaborazione con la Consulta.

8.  Al   riguardo  la   Giunta  regionale   dispone  con  proprio
provvedimento la  messa a disposizione della Consulta di una sede
idonea, di  uno o  più dipendenti  per l'espletamento di compiti
strettamente  amministrativi   e  di   segreteria,  di  materiale
indispensabile per lo svolgimento di detti compiti.

ARTICOLO 4
(Del presidente)

1. Il  presidente convoca  e presiede  la Consulta e l'ufficio di
presidenza.

2. Egli  è  eletto  dalla  Consulta  nel  proprio  seno  con  la
maggioranza dei due terzi dei rappresentanti.

3. Resta in carica tre anni e può essere rieletto.

ARTICOLO 5
(Dell'ufficio di presidenza)

1. L'ufficio  di presidenza coadiuva il presidente nelle funzioni
di direzione  della Consulta,  coordina e  presiede attraverso  i
propri membri le commissioni di lavoro.

2. L'ufficio  di presidenza è composto oltre che dal presidente,
da due vice presidenti, eletti dalla Consulta nel proprio seno.

3. Dell'ufficio di presidenza fanno altresì parte i membri della
Consulta, dalla  stessa  eletti  a  presiedere  e  coordinare  le
commissioni  di   lavoro  permanenti   o  temporanee,  costituite
antecedentemente o  contestualmente alla  elezione dei componenti
l'ufficio di presidenza.

4. Ciascun responsabile delle commissioni riferisce dei risultati
dei lavori  all'ufficio di presidenza, il quale, se ne ravvisa la
necessità, può  invitare le commissioni ad effettuare ulteriori
approfondimenti sulle materie già esaminate.

5. I  membri dell'ufficio di presidenza durano in carica tre anni
e possono essere rieletti.

6.  I   rappresentanti  eletti   per  coordinare   e   presiedere
commissioni temporanee,  la cui durata è prevista per un periodo
inferiore a tre anni, restano in carica per il tempo strettamente
necessario al funzionamento delle commissioni stesse.

ARTICOLO 6
(Delle commissioni di lavoro)

1. La  Consulta opera ordinariamente con il metodo del lavoro per
commissioni, permanenti o temporanee, costituite secondo esigenze
individuate dalla Consulta stessa.

2.  Ai   lavori  delle  commissioni  possono  essere  invitati  a
partecipare dall'ufficio  di  Presidenza  esperti  nelle  materie
trattate,  designati   dalle  associazioni  che  aderiscono  alla
Consulta o proposti dalla Regione.

3. Le  commissioni sono  presiedute e  coordinate  da  componenti
l'ufficio di presidenza secondo quanto indicato nell'art. 5. Tali
membri possono essere preposti anche a più di una commissione di
lavoro per decisione della Consulta.

4. Spetta  alla Consulta  verificare ed approvare i risultati dei
lavori delle commissioni.

ARTICOLO 7
(Norma transitoria)

1. Entro  sessanta  giorni  da  quando  previsto  dal  precedente
articolo 2,  il Presidente  della Giunta  o un  componente  della
Giunta su  incarico dello  stesso, convoca  e presiede  la  prima
riunione della  Consulta nella  quale si  dà luogo alla elezione
del presidente  e dell'ufficio di presidenza, ai quali compete la
redazione di  una bozza  di regolamento  interno da sottoporre al
vaglio e all'approvazione della Consulta.

ARTICOLO 8
(Copertura finanziaria)

1. Agli  oneri di  spesa derivanti  dall'attuazione  dell'art.  3
della  presente  legge  si  fa  fronte,  per  il  1985,  con  gli
stanziamenti disposti  sui capitoli  480, 520  e 540 del bilancio
1985, e per gli esercizi successivi con legge di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetta di osservarla e farla
osservare come legge della Regione Toscana.

Firenze, 9-4-1985



DISABILI
ORGANI
ORDINAMENTO

