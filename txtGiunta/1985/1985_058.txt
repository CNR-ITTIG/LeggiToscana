Norme relative  ai rapporti  delle associazioni  del volontariato
con la Regione e gli Enti Locali.

Il Consiglio Regionale ha approvato il 26-3-1985
Il Commissario del Governo ha apposto il visto il 2-5-1985
Il Presidente  della Giunta  Regionale promulga la seguente legge
regionale:

ARTICOLO 1
(Pluralismo ed autonomia del volontariato)

1. In attuazione degli articoli 3, 4 e 5 dello Statuto regionale,
la presente legge determina i criteri e le modalità con le quali
la Regione:

- riconosce  e   favorisce  lo  sviluppo  delle  associazioni  di
  volontariato,  costituite   senza  fini   di  lucro,  le  quali
  autonomamente operano, nell'ambito delle comunità locali della
  Toscana,  mediante   l'impegno  personale,   disinteressato   e
  gratuito dei  soci, al fine di rimuovere gli ostacoli di ordine
  economico e  sociale che  limitano l'attuazione dei principi di
  libertà, giustizia e uguaglianza indicati dalla Costituzione;
- promuove  il concorso  delle associazioni  di volontariato alla
  realizzazione di  più elevate  condizioni di vita, ambientali,
  sociali, culturali  e sanitarie, in armonia con le finalità di
  cui all'art. 4 dello Statuto;
- determina  le modalità di partecipazione delle associazioni di
  volontariato  all'esercizio   delle   funzioni   regionali   di
  programmazione, di  indirizzo e di coordinamento, nelle materie
  di specifico interesse.

2.  La   Regione  adegua   i  principi  ed  i  metodi  della  sua
legislazione alle esigenze della valorizzazione del volontariato.

ARTICOLO 2
(Servizi di volontariato)

1. Ai  fini  della  presente  legge,  in  conformità  di  quanto
previsto  dal   precedente  art.   1,  si  intendono  servizi  di
volontariato le  prestazioni autonomamente realizzate senza scopi
di  lucro   da  parte   di  associazioni   di  volontariato,  sia
all'interno  di   strutture  pubbliche   sia  mediante  strutture
proprie.

2.  Tali  prestazioni  devono  rivolgersi  alla  generalità  dei
cittadini interessati  ai servizi  predetti e  non possono essere
limitate ai soci.

3. Costituiscono  prestazioni di  cui al  comma 1 le attività in
materia ambientale,  sociale, culturale  e sanitaria e ogni altra
attività che rientri nelle finalità indicate dall'art. 1.

ARTICOLO 3
(Albo regionale del volontariato organizzato)

1. Ai fini della presente legge è istituito l'albo regionale del
volontariato organizzato.

2. All'albo  possono  iscriversi  le  associazioni  che  svolgono
istituzionalmente le  attività di cui al precedente articolo 2 a
condizione che:

a) i componenti gli organi dell'associazione non abbiano rapporti
   d'impiego o libero professionali con l'associazione medesima;
b) i  compiti istituzionali    dell'associazione    siano  svolti
   prevalentemente   mediante    l'impiego   di   volontari   non
   retribuiti;
c) l'associazione,  all'atto della  domanda, abbia effettivamente
   svolto attività da almeno un anno;
d) le  norme organizzative  dell'associazione siano  informate ai
   principi   costituzionali   e   a   criteri   di   trasparenza
   amministrativa.

3. La  domanda di  iscrizione all'albo  deve essere presentata al
sindaco del  comune nel  cui  territorio  è  stabilita  la  sede
dell'associazione. Alla  domanda è  allegata  la  documentazione
seguente:

a) copia dell'atto costitutivo e dello statuto;
b) elenco  nominativo di  coloro che ricoprono le diverse cariche
   associative;
c) una  relazione concernente  l'attività associativa svolta nel
   precedente anno solare.

4. Entro  90 giorni  dal ricevimento,  la domanda è trasmessa al
Presidente della  Giunta regionale  unitamente al parere espresso
in merito dal Consiglio comunale.

5. L'iscrizione  all'albo è  disposta con decreto del Presidente
della Giunta.

6. Ogni variazione concernente i dati di cui alle lettere a) e b)
del comma 3, deve essere comunicata, entro il semestre solare nel
quale si  è verificata,  dall'associazione al  comune competente
che ne dà notizia al Presidente della Giunta.

7. Qualora  l'associazione iscritta  all'albo regionale perda uno
dei requisiti  di cui  al precedente  comma 2,  con  decreto  del
Presidente della  Giunta regionale,  in ogni  tempo, si  provvede
alla cancellazione  dall'albo, acquisito  il parere del Consiglio
del comune competente.

8.  L'albo   regionale  delle  associazioni  di  volontariato  è
annualmente pubblicato sul Bollettino Ufficiale della Regione, il
quale dà  notizia delle  singole variazioni che intervengono nel
corso dell'anno.

ARTICOLO 4
(Partecipazione del  volontariato all'attività di programmazione
della Regione e degli enti locali)

1. La  Regione promuove,  almeno annualmente, apposite conferenze
cui partecipano  le associazioni  di volontariato  per  esaminare
l'andamento delle  attività e  formulare proposte interessanti i
campi d'intervento delle associazioni stesse.

2.   La    normativa   regionale   concernente   l'attività   di
programmazione prevede  analoghe  conferenze  annuali  a  livello
provinciale.

ARTICOLO 5
(Consulta regionale del volontariato)

1. Alla  consulta regionale del volontariato, la Giunta regionale
chiede il  parere sulle  proposte di legge, programmi e direttive
che interessino  i campi d'intervento delle associazioni iscritte
all'albo previsto al precedente art. 3. Nelle stesse materie essa
può esprimere  pareri, su  richiesta  del  Consiglio  regionale,
nonchè avanzare proposte alla Giunta e al Consiglio regionali.

2. La  consulta è  nominata con  decreto  del  Presidente  della
Giunta regionale.  Essa è  composta di  due membri  per ciascuna
delle organizzazioni regionali rappresentative delle associazioni
iscritte all'albo regionale, in modo da garantire la presenza del
volontariato operante nei diversi campi di attività.

3. La  consulta regionale del volontariato, col voto di due terzi
dei componenti,  elegge nel  proprio seno  un presidente  che  ne
convoca e presiede le sedute.

4. La  consulta è  convocata obbligatoriamente dal presidente se
almeno cinque  membri ne fanno unitamente richiesta, specificando
gli argomenti da trattare.

5. Il  presidente è  coadiuvato da  sei membri,  nominati  dalla
consulta con  voto limitato a due, con i quali forma l'ufficio di
presidenza.  L'ufficio  di  presidenza  predispone  l'ordine  del
giorno delle  sedute e  nomina i  relatori sugli  affari posti in
discussione.

6. La  consulta deve  esprimere i  pareri non  oltre venti giorni
dalla richiesta.

7. Ai  componenti la  consulta, per  spostarsi dal loro comune di
residenza al  luogo di  riunione  della  consulta  stessa  e  per
partecipare al  lavoro dei  suoi  organi,  viene  corrisposto  il
trattamento economico  di missione  come disciplinato dalla LR 19
gennaio 1979, n. 3, in quanto applicabile.

8. I  compiti di  segreteria sono  svolti da  personale designato
dalla Giunta regionale.

9. I membri della consulta restano in carica tre anni.

10. Qualora  sussistano associazioni di volontariato a dimensione
infraregionale, operanti in campi di intervento diversi da quelli
in  cui  operano  le  associazioni  a  dimensione  regionale,  la
consulta  è  integrata  fino  ad  n  massimo  di  cinque  membri
designati dal Consiglio regionale.

ARTICOLO 6
(Studio, ricerca e documentazione sul volontariato)

1.  Per   sostenere  il  ruolo  del  volontariato  organizzato  e
favorirne lo  sviluppo quantitativo  e  qualitativo,  la  Regione
patrocina,  promuove,   esplica  direttamente  o  partecipa  alle
iniziative di studio, ricerca e documentazione sul volontariato.

2. Le  associazioni di  volontariato iscritte  all'albo regionale
accedono  gratuitamente   ai  risultati  delle  ricerche  e  alla
documentazione  in  possesso  della  Regione,  secondo  modalità
stabilite dall'ufficio  di presidenza  del Consiglio  regionale e
dalla  Giunta   regionale,   per   gli   uffici   rispettivamente
dipendenti.

ARTICOLO 7
(Formazione e aggiornamento del volontariato)

1.  Per   promuovere  la   qualificazione  degli  interventi  del
volontariato la  Regione, in  coordinamento con  i  programmi  di
formazione professionale,  entro  il  31  luglio  di  ogni  anno,
determina, sentita  la consulta  di cui  all'art. 5,  il piano di
finanziamenti sulla  base dei programmi presentati dalle Province
entro il 30 aprile di ogni anno.

2. Le  Province elaborano i programmi di cui al precedente comma,
sulla  base   delle  richieste  avanzate  dalle  associazioni  di
volontariato attraverso i Comuni.

3. Per  i fini  di cui al comma secondo, entro il 30 novembre del
precedente anno,  le associazioni  di volontariato  presentano  i
programmi di  formazione  e  aggiornamento,  al  Comune  nel  cui
territorio  hanno  sede,  il  quale  sentite  le  amministrazioni
pubbliche locali  eventualmente interessate,  li  trasmette  alla
Provincia competente, corredati da un proprio parere, entro il 31
gennaio successivo.

4. I  finanziamenti  previsti  dal  piano  regionale  di  cui  al
precedente comma  1, sono  erogati a  favore dei  Comuni  che  li
trasmettono alle associazioni interessate.
Le associazioni  di volontariato,  entro la  fine di  ogni  anno,
inviano ai Comuni il rendiconto delle iniziative di formazione ed
aggiornamento svolte col finanziamento regionale.

ARTICOLO 8
(Rapporti tra enti locali ed associazioni del volontariato)

1. I  rapporti degli  enti locali  con le  associazioni  iscritte
all'albo  regionale,   le  quali   intendano   contribuire   alla
realizzazione dei programmi regionali nelle materie delegate agli
enti locali,  nonchè nelle  materie socio - sanitarie esercitate
dai Comuni  attraverso le  unità sanitarie locali, sono regolate
da convenzioni  stipulate nel  rispetto di  quanto  disposto  dal
successivo art. 9.

2. La  Regione promuove  altresì l'instaurarsi di rapporti tra i
soggetti di  cui al  comma 1  con i  Comuni e  le  Province,  per
l'attuazione dei  programmi nelle  materia di esclusivo interesse
locale, anche  attraverso  la  proposta  di  convenzioni  -  tipo
conforme a quanto disposto dal successivo art. 9.

ARTICOLO 9
(Convenzioni)

1. Le  convenzioni di  cui al  primo  comma  dell'art.  8  devono
prevedere:

a) il  numero  degli  aderenti    all'organizzazione  stipulante,
   impegnati nell'attività da svolgere;
b) il  tipo di  polizza assicurativa da stipularsi a favore degli
   aderenti di  cui al  punto a),  per la  copertura di  tutti  i
   rischi,  anche   di  terzi,   derivanti  dalla  partecipazione
   all'attività;
c) le  modalità di notificazione delle variazioni dell'elenco di
   cui al  punto a) nonchè gli eventuali limiti numerici entro i
   quali le variazioni possono verificarsi;
d) il nominativo dei responsabili operativi dei volontari;
e) le  norme concernenti  la redazione  e la  trasmissione  della
   relazione  annuale   sulle  attività  svolte  dai  volontari,
   nonchè quelle  concernenti la  redazione e  trasmissione  dei
   rendiconti  relativi   alle  spese   per  l'assicurazione,  il
   trasporto, il  vitto ed eventualmente l'alloggio dei volontari
   e la relativa documentazione probatoria;
f) le  somme massime  e minime  entro le  quali  deve  contenersi
   ciascuna delle  voci di  spesa di  cui alla  lettera e)  ed un
   criterio per il loro aggiornamento;
g) gli impegni di spesa assunti dai contraenti per l'espletamento
   dell'attività oggetto della convenzione.

2. Le erogazioni finanziarie da parte degli enti locali avvengono
dietro presentazione  di rendiconto.  Il ricorso ad anticipazioni
non può superare il 20% dell'onere previsto.

3. Per la realizzazione di specifici progetti di sperimentazione,
elaborati d'intesa  dalle associazioni  di volontariato  e  dagli
enti locali,  volti al  raggiungimento di  obiettivi previsti dai
piani o  dai  programmi  regionali  o  locali,  le  anticipazioni
possono ascendere  fino  al  70%  dell'onere  previsto  dall'atto
d'intesa.

4. I  progetti di  cui al  precedente comma  3 possono  prevedere
anche il  finanziamento di  attività preliminari di formazione o
aggiornamento dei volontari impegnati, ancorchè non previste dal
piano di cui al precedente art. 7.

5. Per  la realizzazione  di specifici  progetti, promossi  dalle
associazioni di  volontariato, volti  al  conseguimento  di  più
elevate condizioni  di vita,  ambientali,  sociali,  culturali  e
sanitarie, le  anticipazioni possono  ascendere fino al 50% degli
oneri previsti dagli atti d'intesa.

6. Le  convenzioni devono altresì prevedere le norme che fissano
la metodologia  degli interventi  e regolano i rapporti operativi
tra servizio pubblico e volontariato, definendo tra l'altro:

- le  modalità, per  i volontari,  di accesso  e  di  uso  della
  documentazione  e  delle  sedi  dei  servizi  interessati  agli
  interventi;
- le attrezzature offerte in comodato al volontariato;
- le  procedure per  la convocazione  di assemblee  congiunte  di
  operatori volontari  e degli  enti locali  per  la  valutazione
  delle iniziative in corso.

7. Per  la definizione  delle convenzioni, il Consiglio regionale
può impartire direttive, anche nella forma di schemi - tipo.

ARTICOLO 10
(Volontari non organizzati)

1.  I   cittadini  che   intendano  prestare   la  propria  opera
gratuitamente  nell'ambito   di  attività  svolte  dai  pubblici
servizi, possono  esservi ammessi  dall'organo  istituzionalmente
preposto, per  l'accertamento delle  capacità operative da parte
del responsabile del servizio.

ARTICOLO 11
(Relazioni   annuali    sulle   attività   di   volontariato   e
sull'andamento dei rapporti con il volontariato)

1. I Comuni, singoli o associati, approvato annualmente relazioni
sull'andamento dei  rapporti intercorsi  con il volontariato e le
trasmettono entro  il 31  ottobre alla  Provincia competente  per
territorio.

2. La  Provincia approva annualmente una relazione concernente le
attività svolte  dalle associazioni  di volontariato  nonchè lo
stato dei  rapporti delle  medesime con  gli  enti  locali  e  la
trasmette alla Regione entro il 30 novembre.

3. La  Giunta regionale  trasmette annualmente al Consiglio entro
il 31  dicembre,  una  relazione  concernente  l'attività  delle
associazioni iscritte  all'albo regionale,  nonchè lo  stato dei
rapporti del  volontariato con  gli  enti  locali.  Il  Consiglio
regionale,  sentita   in  proposito  la  consulta  regionale  del
volontariato, esprime  il  proprio  voto  sulla  relazione  della
Giunta regionale.

ARTICOLO 12
(Norma finanziaria)

Agli oneri  di spesa  derivanti dall'attuazione  dell'art. 5, 7mo
comma, e  dall'art. 6,  si fa  fronte, per il corrente esercizio,
con i  fondi stanziati  rispettivamente sui  capp. 720 e 1380 del
bilancio 1985,  e per  i successivi esercizi con gli stanziamenti
disposti dalle relative leggi di bilancio.

Agli oneri  di spesa  derivanti dall'attuazione dell'art. 7 si fa
fronte per  il 1985  mediante la seguente variazione del bilancio
1985 da  apportarsi per  analogo importo agli stati di previsione
di competenza e di cassa della parte "Spesa".

Spesa in diminuzione

Cap. 15000
   Finanziamento   del    piano   annuale   di
   formazione e aggiornamento professionale di
   cui all'art. 9 della LR 15/11/1980, n. _
                                                   86 100.000.000
   
Spesa di nuova istituzione

Cap. 15030
   Finanziamento   del    piano   annuale   di
   formazione e aggiornamento del volontariato
   (art. 7, LR _)                                     100.000.000
   
e per  gli esercizi  successivi mediante  le rispettive  leggi di
bilancio.

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

Firenze, 7 maggio 1985

La presente  legge è  stata approvata dal Consiglio Regionale il
26-3-1985 ed è stata vistata dal Commissario del Governo il 2-5-
1985.



VOLONTARIATO
ENTI TERRITORIALI

