Norme per l'ampliamento di insediamenti produttivi artigiani.

Il Consiglio Regionale ha approvato il 27-3-1985
Il Commissario del Governo ha apposto il visto il 2-5-1985
Il Presidente  della Giunta  Regionale promulga la seguente legge
regionale:

ARTICOLO UNICO

1. Per far fronte alle necessità di ammodernamento tecnologico e
produttivo delle aziende artigiane esistenti alla data di entrata
in vigore  della presente legge, i Comuni possono consentire, per
un periodo  di tre  anni e nel rispetto delle disposizioni di cui
al  presente   articolo,  ampliamenti   di   edifici   produttivi
artigianali esistenti.

2. Tale  possibilità è  esclusa per  attività nocive o moleste
nonchè  per  edifici  ubicati  in  zone  residenziali,  in  aree
vincolate ai  sensi della  vigente  legislazione,  o  a  distanza
inferiore a  m. 200  da impianti  pubblici o da aree destinate ad
uso pubblico dagli strumenti urbanistici.

3. Gli ampliamenti, consentiti nel rispetto dei precedenti commi,
sono concessi  dal Sindaco  previa  deliberazione  del  Consiglio
comunale che  costituisce adozione  di variante  dello  strumento
urbanistico. Tale  variante è  ammessa in  ogni tempo ai sensi e
per gli  effetti di  cui al  comma 2  dell'art.  9  della  LR  31
dicembre 1984,  n. 74  ed è approvata con le procedure di cui al
comma 3 dell'art. 10 della medesima legge regionale, semprechè:

a) risulti  garantito il rispetto, per la zona interessata, degli
   standards previsti  dall'art. 17 della legge 6 agosto 1967, n.
   765;
b) non  sia superato,  attraverso l'ampliamento  il  rapporto  di
   copertura del  60% dell'area  di proprietà  semprechè  siano
   rispettate  le   distanze  dai   confini  e   dalle  strade  e
   l'ampliamento non  investa le aree già destinate a parcheggio
   ed a carico e scarico delle merci;
c) non sia superata l'altezza prevista dal PRG;
d) che  l'area oggetto dell'ampliamento risulti di proprietà del
   richiedente alla  data di  entrata in  vigore  della  presente
   legge e  non abbia  già usufruito dei benefici di cui alla LR
   10/1979.

Nei Comuni  dotati od  obbligati a  dotarsi di  PPA, ai  fini del
rilascio della  concessione, gli  interventi di  cui al  presente
articolo sono considerati inclusi nel PPA.

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

Firenze, 7 maggio 1985

La presente  legge è  stata approvata dal Consiglio Regionale il
27-3-1985 ed è stata vistata dal Commissario del Governo il 2-5-
1985.



ARTIGIANATO
URBANISTICA

