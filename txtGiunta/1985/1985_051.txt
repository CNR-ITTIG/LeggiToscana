Prime disposizioni  di attuazione  L. 47/1985  recante  norme  in
materia di  controllo attività urbanistico - edilizia, sanzioni,
recupero e sanatoria opere abusive.

Il Consiglio Regionale ha approvato il 27-3-1985
Il Commissario del Governo ha apposto il visto il 2-5-1985
Il Presidente  della Giunta  Regionale promulga la seguente legge
regionale:

ARTICOLO 1

1. In  base a  quanto  stabilito  dall'art.  37  della  legge  28
febbraio 1985,  n. 47  le concessioni rilasciate in sanatoria, ai
termini della  predetta legge,  per le opere realizzate tra il 30
gennaio 1977  e il  1 ottobre  1983, comportano,  se  dovuta,  la
corresponsione del  contributo riferito  al costo  di costruzione
nella misura  prevista dal  comma 3  dell'art. 6  della legge  28
gennaio 1977,  n.  10  così  come  sostituito  dal  sesto  comma
dell'art. 9 della legge 25 marzo 1982, n. 94 in base alla tabella
D della  LR 30  giugno 1984, n. 41 e tenuto conto delle effettive
destinazioni realizzate  nonchè  del  contributo  per  oneri  di
urbanizzazione nella  misura determinata  dai Comuni  sulla  base
delle disposizioni di cui alla legge regionale 30 giugno 1984, n.
41 e successive modificazioni.

2. Per  le opere  realizzate dopo il 1 settembre 1967 e prima del
30 gennaio  1977, ai  fini  del  rilascio  della  concessione  in
sanatoria è  dovuto un contributo per opere di urbanizzazione in
misura pari a quello determinato dai Comuni in applicazione della
suddetta legge  regionale 30  giugno 1984, n. 41, semprechè tali
opere non  siano  già  state  eseguite  a  cura  e  spese  degli
interessati. Nel  caso in  cui le  opere di  urbanizzazione siano
state eseguite solo parzialmente, è dovuto un contributo pari al
costo delle  opere ancora da realizzare definite in base ai costi
medi regionali di cui alla tabella "A" allegata alla LR 30 giugno
1984, n.  41. A scomputo totale o parziale della quota dovuta, il
concessionario, o  i concessionari  eventualmente  costituiti  in
consorzio, possono  obbligarsi a realizzare direttamente opere di
urbanizzazione  indicate  dal  Comune,  con  le  modalità  e  le
garanzie da questo stabilite.

3. La  misura del contributo è ridotta del 50% qualora si tratti
di opere abusive riguardanti:

a) costruzioni  eseguite o  acquistate al  solo scopo  di  essere
   destinate a  prima abitazione  del richiedente  la sanatoria e
   questi vi  risieda all'atto dell'entrata in vigore della legge
   28 febbraio  1985, n.  47;   sono escluse dall'agevolazione in
   parola le  abitazioni classificate  di lusso ai sensi del DM 2
   agosto  1969,   pubblicato  sulla   Gazzetta  Ufficiale  della
   Repubblica  n.   218  del   27  agosto   1969  nonchè  quelle
   classificate catastalmente nella categoria A/1;
b) costruzioni    destinate  ad  attività  commerciali  con  una
   superficie non  superiore a  50 mq  o con eventuale superficie
   minima prevista da norme di legge;
c) costruzioni    destinate  ad  attività  sportive,  culturali,
   sanitarie oppure  destinate ad  opere religiose o a servizi di
   culto.

4. Salvo  quanto stabilito  al precedente  comma per  gli edifici
abusivi   aventi    destinazione   residenziale   si   applicano,
indipendentemente dalla  localizzazione degli  edifici stessi sul
territorio,  oneri   di  urbanizzazione   nella  misura   massima
stabilita  per   edifici  con   tale  destinazione  d'uso,  dalle
deliberazioni comunali  adottate in attuazione della citata legge
regionale 30  giugno 1984,  n.  41,  in  vigore  al  momento  del
rilascio delle concessioni in sanatoria.

ARTICOLO 2

1. I  contributi di  cui al  precedente articolo  sono versati al
momento del rilascio della concessione in sanatoria.

2.  A  richiesta  dell'interessato,  inserita  nella  domanda  di
concessione in sanatoria, i contributi possono essere versati per
un terzo  al momento  del rilascio della concessione stessa e per
la parte residua in non più di 10 rate semestrali.

3. I pagamenti dilazionati sono maggiorati del tasso di interesse
del 10% annuo.

4. Nel caso di ritardo nel versamento delle somme dilazionate, si
applica una  sanzione nella  misura indicata dall'art. 3, secondo
comma, della legge 28 febbraio 1985, n. 47.

ARTICOLO 3

1. In  attesa di  un'organica definizione  da parte della regione
dei  criteri   di  redazione   delle  varianti   agli   strumenti
urbanistici preordinate al recupero degli insediamenti abusivi, i
Comuni possono,  dall'entrata in  vigore  della  presente  legge,
predisporre varianti  al proprio  strumento urbanistico  ai sensi
dell'art. 29  della legge  28 febbraio 1985, n. 47. Tali varianti
non potranno ampliare i volumi preesistenti ma dovranno limitarsi
a  prevedere   eventuali  ristrutturazioni   dei  medesimi   alla
razionalizzazione  della   viabilità  e   alla  dotazione  degli
standards necessari.

2. Per  le varianti in parola si applica la procedura di cui agli
articoli 6 e 7 della legge 18 aprile 1962, n. 167.

3. Decorsi  tre mesi dal ricevimento da parte della Regione delle
varianti suddette  senza che  la Giunta  regionale abbia proposto
modifiche per il raggiungimento dei fini di cui al citato art. 29
della legge  28 febbraio  1985, n.  47,  le  varianti  stesse  si
intendono approvate.

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

La presente  legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 7 maggio 1985

La presente  legge è  stata approvata dal Consiglio Regionale il
27-3-1985 ed è stata vistata dal Commissario del Governo il 2-5-
1985.



URBANISTICA
EDILIZIA
TRIBUTI

