Costituzione di un Centro Intermodale Toscano SpA.

Il Consiglio Regionale ha approvato il 22-10-1985
Il Commissario del Governo ha apposto il visto il 20-11-1985
Il Presidente  della Giunta  Regionale promulga la seguente legge
regionale:

ARTICOLO 1

1.  Nell'ambito   dell'azione  della   Regione  Toscana   per  la
definizione e l'attuazione della politica regionale dei trasporti
e  dei   piani  volti   al  fine  di  realizzare  integrazione  e
coordinamento dei  trasporti secondo  gli indirizzi  posti  dalla
legge  quadro   per  l'ordinamento   e  la  ristrutturazione  dei
trasporti  pubblici,   la  Regione  Toscana  promuove,  ai  sensi
dell'ultimo comma  art. 57  St., la  costituzione di una società
per azione a prevalente partecipazione della Regione e degli enti
locali, avente  la denominazione  di "Centro  Intermodale Toscano
SpA".

2. Il Centro Intermodale Toscano SpA sarà costituito in forma di
società per  azioni, secondo  le norme dell'art. 2325 e seguenti
del Codice  Civile, entro  tre mesi  dall'entrata in vigore della
presente legge.

3. La  Società ha  per  scopo  la  progettazione,  l'esecuzione,
costruzione e  allestimento  e  l'eventuale  esercizio  totale  o
parziale di  un centro  intermodale  di  raccolta  e  smistamento
merci, con  razionale utilizzazione  dei mezzi  di  trasporto  di
vario genere  che dovrà  essere localizzato  nella provincia  di
Livorno ed  effettuato nell'ambito delle norme di legge, presenti
e future, statali e regionali.

4.  La   Regione  Toscana  partecipa  alla  Società  secondo  le
disposizioni dello Statuto della Regione Toscana e della presente
legge.

ARTICOLO 2

1. La  Giunta regionale  è autorizzata  a compiere, nel rispetto
dell'ultimo comma  dell'art. 57  St., le  operazioni necessarie a
consentire la  partecipazione della Regione al Centro Intermodale
Toscano SpA  e promuoverà le opportune intese al fine di rendere
possibile la  partecipazione alla costituenda Società dei Comuni
di Livorno,  Pisa e  Collesalvetti, delle  Province di  Livorno e
Pisa e delle Camere di Commercio di Livorno e Pisa.

2. Lo  Statuto della  Società dovrà  determinare le  norme  che
regolano  la   presenza   dei   soci   nel   suo   Consiglio   di
Amministrazione.

3.  All'atto   della  costituzione,   la  Giunta   regionale   è
autorizzata a  sottoscrivere, un numero di azioni pari al 24% del
capitale sociale, fissata in Lire 1.020.000.000.

ARTICOLO 3

1. La  Giunta regionale  indirizza l'attività dei rappresentanti
della Regione  nel quadro  delle leggi regionali, degli obiettivi
dei programmi regionali e delle direttive stabilite dal Consiglio
regionale ai sensi del secondo comma art. 59 St.

2. I rappresentanti della Regione nel Centro intermodale
SpA riferiscono periodicamente alla Giunta sull'attività e sulla
gestione economica della società.

ARTICOLO 4

1.  La   Giunta  regionale   trasmette  al  Consiglio,  ai  sensi
dell'ultimo comma art. 53 St., il bilancio della società nonchè
una  relazione   analitica  sull'attività   svolta  dal   Centro
Intermodale Toscano SpA e sull'attuazione degli indirizzi emanati
ai sensi dell'art. 3.

ARTICOLO 5

1. All'onere  di spesa per il pagamento delle azioni sottoscritte
per l'acquisto  del 24%  del capitale sociale a norma dell'art. 2
della presente  legge si  fa fronte con la variazione di bilancio
disposta dal successivo comma.

2. Agli  stati di previsione della parte "Spesa del bilancio 1985
sono apportate  per  analogo  importo,  competenza  e  cassa,  le
seguenti variazioni:

Spese in diminuzione

Cap. 50060
   Fondo globale per il finanziamento di spese
   per ulteriori  programmi di sviluppo (spese
   di investimento)                                L. 250.000.000
   
Spese di nuova istituzione

Cap. 12350
   "Spese per  l'acquisto di  azioni  ai  fini
   della  compartecipazione   regionale   alla
   costituenda  società   Centro  Intermodale
   Toscano SpA" (LR n. 64 del 21/11/1985).         L. 250.000.000

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

Firenze, 21 novembre 1985.

La presente  legge è  stata approvata dal Consiglio Regionale il
22-10-1985 ed è stata vistata dal Commissario del Governo il 20-
11-1985.



TRASPORTI
PARTECIPAZIONI

