Norme per l'esercizio delle funzioni amministrative dei comuni in
materia di impianti di distribuzione automatica di carburanti per
uso autotrazione.

Il Consiglio Regionale ha approvato l'8-10-1985
Il Commissario del Governo ha apposto il visto il 29-10-1985
Il Presidente  della Giunta  Regionale promulga la seguente legge
regionale:

<PARTE I>
DISPOSIZIONI GENERALI

ARTICOLO 1

1. Le funzioni amministrative di competenza dei Comuni in materia
di impianti  di distribuzione automatica di carburanti per uso di
autotrazione sono  esercitate secondo  le  norme  della  presente
legge.

2. Le attività inerenti all'installazione ed all'esercizio degli
impianti  di   distribuzione  di   carburanti  sono   oggetto  di
concessione o  di  autorizzazione  secondo  le  disposizioni  dei
titoli primo e secondo.
Il rilascio  delle concessioni o delle autorizzazioni agli aventi
diritto è deliberato dal Consiglio comunale ai sensi dell'ultimo
comma dell'art. 131 del RD 4.2.1915, n. 148.

<PARTE II>
<CONCESSIONI, AUTORIZZAZIONI, PIANO REGIONALE>

TITOLO I
DISPOSIZIONI SULLE CONCESSIONI

ARTICOLO 2

1. Sono soggetti a concessione l'apertura di impianti stradali di
distribuzione di  carburanti, nonchè  i trasferimenti  in  altro
Comune della  Regione, le modificazioni e le concentrazioni degli
stessi.

2.  La   concessione  è   rilasciata,  su   domanda  documentata
dell'interessato,  previo  accertamento  dei  requisiti  e  delle
condizioni  specificati  nei  successivi  articoli  del  presente
titolo.

La concessione  contiene le indicazioni e stabilisce gli obblighi
e le facoltà connessi con l'oggetto di essa.

3. Per  gli impianti  di distribuzione  di metano  dovrà tenersi
conto  delle   caratteristiche  strutturali   e  tecniche   degli
impianti, delle attrezzature e degli apparecchi.

4. Le  concessioni relative  all'apertura ed  alla concentrazione
degli  impianti  hanno  durata  diciottennale  e  possono  essere
rinnovate alla  scadenza con  lo stesso procedimento previsto per
il rilascio  di nuove  concessioni, previa domanda da presentarsi
sei mesi prima della scadenza.

5. La concessione fissa il termine entro il quale l'impianto deve
essere posto  in esercizio, tenuto conto dei lavori o degli altri
adempimenti che  si rendono  necessari per  l'effettivo esercizio
dell'attività assentita.

Tale termine può essere prorogato per documentati motivi.

6. La  concessione deve  in ogni  caso contenere  il  divieto  di
esercitare  l'attività  assentita  prima  dell'effettuazione  di
apposito collaudo.  A tal  fine il  Comune nomina una Commissione
della  quale   dovranno  comunque  far  parte  un  rappresentante
dell'Amministrazione comunale,  un rappresentante dell'UTIF ed un
rappresentante del  Comando Provinciale  dei  Vigili  del  Fuoco,
competenti per territorio.

Le spese relative al collaudo sono a carico del richiedente.

Il Comune  determina l'ammontare  di tali  spese sulla  base  dei
rimborsi e dei compensi da liquidare ai componenti la Commissione
per ogni seduta della stessa.

7. Ferma  restando la  revocabilità della concessione per motivi
di pubblico  interesse, può  essere dichiarata  la decadenza del
concessionario nel caso:

- di  inadempimento degli obblighi o degli ordini derivanti dalla
  legge o dall'atto di concessione;
- di  mancato   esercizio  dell'attività,  salva  autorizzazione
  dell'autorità   concedente    per   motivate    esigenze   del
  concessionario e per il periodo strettamente necessario;
- di perdita dei requisiti di idoneità.

8. Nei  casi di  revoca, decadenza o cessazione della concessione
per scadenza  del termine, si applicano le disposizioni dell'art.
18 del DPR 27.10.1971, n. 1269, dal quarto all'ottavo comma.

9.  Il   trasferimento  della  titolarità  della  concessione  e
l'intestazione  della   medesima  al  nuovo  concessionario  sono
disposti  previo   accertamento  dell'avvenuta   cessione   della
proprietà dell'impianto  e del possesso dei requisiti soggettivi
prescritti dal DPR n. 1269 per il rilascio di nuove concessioni.

La domanda  è presentata al Comune nel cui territorio è situato
l'impianto oggetto del trasferimento ed è assentita nel rispetto
delle modalità e delle condizioni stabilite dall'art. 14 del DPR
n. 1269.  Lo stesso procedimento si applica anche nel caso in cui
il richiedente  sia proprietario  di  impianti  situati  in  più
Comuni della Regione.

ARTICOLO 3

1. La  domanda per  la concessione  dell'esercizio  di  un  nuovo
impianto è presentata al Comune nel cui territorio dovrà essere
localizzato l'impianto.  Possono presentare la domanda i soggetti
per i quali ricorrano i requisiti e le condizioni di cui all'art.
6 del DPR n. 1269.

2. Per  l'istruttoria della  domanda il Comune si conforma, oltre
che alle  disposizioni di  cui agli  articoli 5, 7 e 8 del DPR n.
1269, alle  prescrizioni del  piano regionale per gli impianti di
distribuzione dei  carburanti acquisisce  il parere  del  Comando
Provinciale dei  Vigili del Fuoco, dell'UTIF e, qualora ricorrano
le condizioni,  della Provincia, dell'ANAS e della Sovrintendenza
per i beni ambientali ed architettonici.

3. Il  provvedimento di  concessione deve  contenere gli elementi
indicati nell'art. 10 del DPR n. 1269 nonchè ogni altro elemento
ritenuto utile  dall'autorità concedente, compreso l'obbligo del
concessionario di  ottemperare agli  ordini di  trasferimento  in
altra  parte   del  territorio  comunale  disposti  per  motivate
esigenze urbanistiche, di traffico, ambientali o di sicurezza.

ARTICOLO 4

1. Il trasferimento degli impianti da un Comune ad un altro della
Regione è  soggetto al  rilascio di  concessione  da  parte  del
Comune di destinazione.

La domanda  di trasferimento deve contenere le indicazioni di cui
ai numeri da 1) a 8) del quarto comma dell'art. 6 del DPR n. 1269
e deve  essere corredata  dei documenti  di cui ai numeri 1) e 2)
del quinto comma dello stesso articolo.

2. La  concessione è  rilasciata nel rispetto delle prescrizioni
del  piano  regionale  per  gli  impianti  di  distribuzione  dei
carburanti, previa  acquisizione del  nullaosta del Comune da cui
proviene l'impianto  e dei  pareri di  cui all'art.  8 del DPR n.
1269. Il  nullaosta è rilasciato tenuto conto delle prescrizioni
del  piano  regionale  per  gli  impianti  di  distribuzione  dei
carburanti.

3. Gli  effetti della  concessione sono subordinati alla chiusura
dell'impianto che viene trasferito.

ARTICOLO 5

1. Costituiscono  modificazioni  degli  impianti  gli  interventi
concernenti:

a) l'installazione  di dispositivi  self - service con meccanismi
   accettatori di carta moneta e/o di carta di credito;
b) il  numero, la destinazione delle colonnine o degli erogatori,
   ovvero il tipo dei prodotti erogabili;
c) il numero, la destinazione o la capacità dei serbatoi;
d) il numero dei box, degli erogatori, nonchè le caratteristiche
   di alimentazione per gli impianti di distribuzione di metano;
e) la detenzione di olii lubrificanti confezionati nei prescritti
   fusti o recipienti.

2. La  concessione relativa  agli  interventi  di  cui  al  comma
precedente è  rilasciata  dal  Comune  previa  acquisizione  dei
pareri di cui all'art. 8 del DPR numero 1269 e tenuto conto delle
prescrizioni  del   piano   regionale   per   gli   impianti   di
distribuzione dei carburanti.

La domanda  deve contenere  le indicazioni  atte  ad  individuare
l'oggetto dell'intervento.

ARTICOLO 6

1. La  concentrazione di due o più impianti in un unico impianto
comporta il  rilascio di  nuova  concessione,  sia  nel  caso  di
concentrazione mediante  incorporazione  di  un  impianto  in  un
altro,  sia   nel   caso   di   concentrazione   mediante   nuova
localizzazione degli impianti preesistenti.

2. La domanda, da presentarsi al Comune nel cui territorio dovrà
realizzarsi  l'impianto  risultante  dalla  concentrazione,  deve
contenere le  indicazioni di  cui ai numeri da 1) a 8) del quarto
comma dell'art.  6 del  DPR n.  1269 e  deve essere corredata dei
documenti di  cui ai numeri 1) e 2) del quinto comma dello stesso
articolo.

3. Ai  fini del  rilascio della concessione, il Comune, accertata
la  sussistenza  dei  requisiti  e  delle  condizioni  richiesti,
verifica la  rispondenza dell'iniziativa  alle  prescrizioni  del
piano regionale  per gli impianti di distribuzione dei carburanti
ed acquisisce i pareri di cui all'art. 8 del DPR n. 1269.

4. Nel  caso in  cui l'impianto  risultante dalla  concentrazione
debba localizzarsi  in Comune  diverso da  quelli  di  originaria
localizzazione degli  impianti, il  Comune competente  acquisisce
altresì il nulla - osta di cui al secondo comma dell'art. 4.

5. Gli effetti della concessione sono condizionati dalla chiusura
degli impianti che vengono concentrati.

TITOLO II
DISPOSIZIONI SULLE AUTORIZZAZIONI

ARTICOLO 7

1. Sono soggetti ad autorizzazione:

a) i  trasferimenti degli  impianti stradali  di distribuzione di
   carburanti nell'ambito dello stesso Comune;
b) l'apertura  degli impianti  di distribuzione  di carburanti ad
   uso privato;
c) l'apertura  degli impianti  di distribuzione di carburanti per
   natanti, la  loro modificazione  o concentrazione  nonchè  il
   loro trasferimento  sia nell'ambito dello stesso Comune che in
   altro Comune;
d) la  sostituzione di  apparecchi o  attrezzature con altri o la
   loro diversa  collocazione all'interno degli impianti stradali
   ad uso privato e per natanti;
e) la  sospensione dell'attività  degli impianti  stradali o per
   natanti per  cause riguardanti  il gestore,  quali la  morte o
   altro grave  impedimento o  lo scioglimento  del  rapporto  di
   gestione, ovvero  concernenti lo  stato della viabilità o del
   traffico  o   la   dipendenza   dell'attività   dell'impianto
   dall'andamento dei flussi turistici.

2. Non sono considerate modifiche e, quindi, non sono soggette ad
autorizzazione oltre  le operazioni  di normale  manutenzione, la
sostituzione di  serbatoi con  altri della medesima capacità, il
cambio di  colonnina o  di loro  parti. Dette  operazioni  devono
comunque essere  preventivamente  comunicate  al  Comune  ove  è
insediato l'impianto per gli adempimenti conseguenti.

3. L'autorizzazione  è rilasciata  dietro  documentata  domanda,
previo accertamento dei requisiti o delle condizioni indicati nei
successivi articoli del presente titolo.

L'autorizzazione  contiene   le  indicazioni   e  stabilisce  gli
obblighi e le facoltà connessi con l'oggetto di essa.

4. Per  gli impianti  di distribuzione  di metano  dovrà tenersi
conto  delle   caratteristiche  strutturali   e  tecniche   degli
impianti, delle attrezzature e degli apparecchi.

5.  Salvo   il  caso   di  cui  alla  lettera  b),  primo  comma,
l'autorizzazione stabilisce  il termine  di inizio  o di  ripresa
dell'esercizio  dell'impianto,   salva  eventuale   proroga   per
documentati motivi.

6.  Salvo   il  caso   di  cui   alla  lettera  e),  primo  comma
l'autorizzazione  deve   prevedere  il   divieto  di   esercitare
l'attività prima  dell'effettuazione  di  apposito  collaudo  da
parte della commissione di cui al sesto comma dell'art. 2.

ARTICOLO 8

1. La  domanda per  l'autorizzazione all'apertura  di impianti di
distribuzione di  carburanti per  uso privato  è  presentata  al
Comune nel  cui territorio  dovrà essere localizzato l'impianto.
La  domanda   deve  essere  corredata  da  idonea  documentazione
comprovante  la   necessità  del   rifornimento  diretto   degli
automezzi  nonchè  attinente  l'ubicazione,  le  caratteristiche
dell'impianto, delle apparecchiature e dei serbatoi ed i prodotti
da detenere.

2.  L'autorizzazione   è  rilasciata   ove  siano  accertate  le
effettive necessità del soggetto richiedente, tenuto conto della
consistenza e  della natura  del parco automezzi nonchè del tipo
di  attività,   previa  acquisizione   del  parere  del  Comando
Provinciale dei  Vigili del  fuoco  e  dell'UTIF,  semprechè  si
tratti di serbatoi con capacità superiore a dieci metri cubi.

3. L'autorizzazione  è  efficace  per  10  anni  e  può  essere
rinnovata con  lo stesso procedimento di cui ai commi precedenti,
previa domanda da presentarsi sei mesi prima della scadenza.

4.  Il   provvedimento  di  autorizzazione  deve  in  particolare
contenere dettagliate indicazioni relative:

- ai caratteri dell'impianto e delle attrezzature;
- alle quantità ed al tipo dei prodotti da detenersi;
- all'obbligo  della destinazione esclusiva dell'impianto per uso
  privato;
- all'obbligo  di provvedere alle misure di sicurezza disposte ai
  termini della normativa in materia;
- al  divieto di  porre in  esercizio l'impianto  prima  che  sia
  effettuato il prescritto collaudo;
- al  divieto di  apportare modifiche  all'impianto o di detenere
  prodotti diversi da quelli autorizzati;
- al  divieto di cessione del carburante e degli altri prodotti a
  terzi sia a titolo oneroso che gratuito.

5.  Ferma  restando  la  revocabilità  per  motivi  di  pubblico
interesse,  è  disposta  la  decadenza  dell'autorizzazione  per
inottemperanza  agli   obblighi  derivanti   dalla  legge  e,  in
particolare, dall'art. 21 del
DPR n. 1269, o dal provvedimento di autorizzazione, ovvero per il
venire meno dei requisiti o delle condizioni prescritti.

6. Nel  caso di trasferimento della titolarità dell'impresa o di
modificazione della  denominazione o ragione sociale, si fa luogo
alla volturazione  o alla nuova intestazione dell'autorizzazione,
previo  accertamento  della  permanenza  dei  requisiti  e  delle
condizioni prescritti.

ARTICOLO 9

1. Per  il rilascio  delle autorizzazioni  indicate nell'art.  7.
comma 1,  lett. c),  concernenti gli impianti di distribuzione di
carburanti per  natanti, valgono i requisiti e le condizioni e si
osservano i procedimenti di cui agli artt. 2, 3, 4, 5, 6 e 10.

2. Agli  effetti dei provvedimenti di cui al presente articolo, i
pareri indicati  nelle norme  sopracitate devono essere integrati
da quello delle autorità marittime competenti.

3. L'autorizzazione  relativa all'apertura  o alla concentrazione
degli impianti  di distribuzione  di carburante  per  natanti  ha
efficacia per  10 anni  e può essere rinnovata previa domanda da
presentarsi sei mesi prima della scadenza. Nel provvedimento deve
essere in  particolare fatta menzione del vincolo della esclusiva
destinazione dell'impianto al rifornimento dei natanti.

ARTICOLO 10

1. L'autorizzazione  al trasferimento  di un impianto stradale in
altra parte  del territorio  comunale è  rilasciata nel rispetto
delle prescrizioni  del  piano  regionale  per  gli  impianti  di
distribuzione dei  carburanti, previa  acquisizione dei pareri di
cui all'art. 8 del DPR n. 1269.
Gli effetti  dell'autorizzazione sono  subordinati alla  chiusura
dell'impianto che viene trasferito.

2. La  domanda di  trasferimento deve contenere le indicazioni di
cui ai  numeri da 1) a 8) del quarto comma dell'art. 6 del DPR n.
1269 e  deve essere corredata dei documenti di cui ai numeri 1) e
2) del quinto comma dello stesso articolo.

3. Il  mancato rispetto  del termine  stabilito dal Comune per la
ripresa  dell'esercizio   dell'impianto  trasferito  comporta  la
decadenza  dell'autorizzazione,  salvo  proroga  per  documentati
motivi, dietro  domanda presentata  almeno 30  giorni prima della
scadenza del termine suddetto.

4. Il  trasferimento degli  impianti da  una zona  all'altra  del
territorio comunale può essere disposto d'ufficio dal Comune per
motivate ragioni  di pubblico  interesse, come quelle concernenti
il traffico  o la  viabilità, ovvero il rispetto degli obiettivi
del piano regionale dei distributori dei carburanti.
La mancata  effettuazione del trasferimento nel termine stabilito
dal Comune  comporta  la  decadenza  della  concessione.  Analoga
decadenza è  disposta  per  la  mancata  ripresa  dell'esercizio
dell'attività  nel   termine  stabilito;     in   tal  caso,  il
provvedimento  di   decadenza  è   assunto  dal   Comune  previa
notificazione di apposita diffida all'interessato.

ARTICOLO 11

1. L'autorizzazione  per l'effettuazione  degli interventi di cui
alla lett.  d) dell'art. 7 è rilasciata previa acquisizione, per
quanto di rispettiva competenza, dei pareri di cui all'art. 8 DPR
n. 1269.

2. La  domanda di autorizzazione deve contenere le indicazioni ed
essere corredata  dei documenti  necessari  per  l'individuazione
dell'oggetto dell'intervento.

ARTICOLO 12

1.  L'autorizzazione  a  sospendere  temporaneamente  l'attività
degli impianti,  nei casi  previsti alla lett. e) dell'art. 7, è
rilasciata per  il tempo strettamente necessario e, comunque, per
un periodo non superiore a sei mesi.

2. Nel  caso di  sospensione dell'attività  senza autorizzazione
comunale, oppure  oltre il termine stabilito dalla stessa, dovrà
essere dichiarata la decadenza dall'esercizio dell'impianto.

TITOLO III
PIANO REGIONALE PER GLI IMPIANTI DI DISTRIBUZIONE DEI CARBURANTI

ARTICOLO 13

1. Ai  fini della  più ordinata  ed  equilibrata  localizzazione
degli  impianti   di  distribuzione  stradale  di  carburanti  in
rapporto  alle   esigenze  della  domanda  ed  all'assetto  della
viabilità e  del territorio,  nonchè ai  fini  della  riduzione
delle diseconomie  del sistema distributivo, la Regione adotta il
piano  di  razionalizzazione  della  rete  di  distribuzione  dei
carburanti, sulla  base dei  criteri,  previsti  dalle  direttive
governative in materia.
Il piano è adottato con deliberazione del Consiglio regionale su
proposta della Giunta, sentiti i Comuni.

2. Il  piano assume  come contenuti essenziali, nell'ambito degli
obiettivi fissati,  il dimensionamento  nel territorio  regionale
della rete  degli impianti  di distribuzione  dei  carburanti,  i
criteri per la localizzazione degli impianti, l'indicazione delle
tipologie degli impianti.
Le  disposizioni   del   piano   possono   avere   specificazioni
differenziate per le varie parti del territorio regionale.

3. Il piano dispone per la durata da esso stabilita.
Può essere  soggetto a revisione prima della sua scadenza, nelle
forme  di   cui  al  primo  comma,  per  la  necessità  del  suo
adeguamento agli  indirizzi  della  programmazione  nazionale  di
settore.

4. Per  l'attuazione del piano regionale i Comuni possono dotarsi
di  un   programma  comunale   per  la  rete  degli  impianti  di
distribuzione dei carburanti.
Il programma  comunale  è  deliberato  previa  acquisizione  dei
pareri delle  organizzazioni  di  categoria  dei  gestori  e  dei
concessionari  nonchè   delle  altre   organizzazioni   o   enti
interessati.

5. La Giunta regionale trasmette al Ministero dell'Industria, del
Commercio  e   dell'Artigianato,  copia  del  piano  e  dei  suoi
eventuali aggiornamenti  nonchè i dati relativi allo stato della
rete regionale degli impianti, in conformità delle direttive del
governo in materia.

ARTICOLO 14

1. Ai  fini della  localizzazione degli impianti di distribuzione
dei  carburanti   il  Comune  adotta,  ove  necessario,  apposita
variante dello  strumento urbanistico;  a  tale  effetto  non  è
richiesta la preventiva autorizzazione regionale.
La variante,  pubblicata ai sensi dell'art. 6 della L. 18/4/1962,
n. 167, è trasmessa alla Giunta regionale e si intende approvata
qualora, nel  termine di  90 giorni  dal ricevimento,  la  Giunta
regionale non abbia comunicato le proprie determinazioni.

<PARTE III>
DISPOSIZIONI TRANSITORIE E FINALI

ARTICOLO 15

1. I  titolari delle  autorizzazioni relative  ad impianti ad uso
privato e  per natanti  regolarmente in  esercizio alla  data  di
entrata  in  vigore  della  presente  legge  continuano  la  loro
attività e  presentano al  Comune competente  domanda di rinnovo
dell'autorizzazione.
Per gli  impianti per  i quali  risulti  espressamente  stabilita
dall'autorità la data di scadenza dell'autorizzazione la domanda
di rinnovo è presentata entro sei mesi da tale data.
Per gli  impianti per  i quali  non risulti  stabilita la data di
scadenza dell'autorizzazione, la domanda di rinnovo e presentata:

a) entro  sei mesi dalla data di entrata in vigore della presente
   legge qualora  a tale  data siano  già decorsi dieci anni dal
   rilascio dell'autorizzazione;
b) entro sei mesi dal termine dei dieci anni successivi alla data
   di rilascio dell'autorizzazione, qualora siano decorsi meno di
   10 anni da tale data.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 31 ottobre 1985

La presente legge è stata approvata dal Consiglio Regionale l'8-
10-1985 ed è stata vistata dal Commissario del Governo il 29-10-
1985



FONTI ENERGETICHE
ATTRIBUZIONI DELEGHE

