Compensi ai  componenti le commissioni esaminatrici di concorsi e
per attività connesse ai corsi di formazione specifica. Modifica
ed integrazioni delle LR 6-9-73, n. 54.

Il Consiglio Regionale ha approvato il 18-12-1984
Il Commissario del Governo ha apposto il visto il 21-1-1985
Il Presidente  della Giunta  Regionale promulga la seguente legge
regionale:

ARTICOLO 1

Il quinto, sesto e settimo comma  dell'art.  16/bis  della  legge
regionale 6 settembre 1973, n. 54 concernente lo  stato giuridico
della Regione  Toscana  introdotto  con legge regionale 30 aprile
1980, n. 35, sono sostituiti dai seguenti:

   "Ai  componenti   delle  commissioni  di  esame  ed  eventuali
   sottocommissioni è  corrisposta una  indennità  di  funzione
   nella misura  massima di  L. 500.000 se il numero di candidati
   ammessi non è superiore a 100.
   
   L'ammontare della  indennità è determinato con deliberazione
   della Giunta  regionale ed  è stabilito  tenuto  conto  della
   complessità delle operazioni concorsuali.
   
   L'indennità è  aumentata nella misura di 1/5 per ogni gruppo
   di 100 candidati o frazione di esso in più.
   
   L'indennità comunque non può essere superiore a L. 800.000.
   
   Ai componenti  sostituiti  ed  ai  sostituti  l'indennità  è
   corrisposta in  proporzione alle  sedute alle quali gli stessi
   hanno  partecipato,   in  modo  che  le  somme  dei  compensi,
   comunque, non  superino gli  importi previsti  per il  singolo
   componente dai commi precedenti.
   
   Ai  componenti   delle  commissioni   di  esame  ed  eventuali
   sottocommissioni compete,  in quanto spettante, il trattamento
   di missione  alle condizioni e con le modalità previste dalla
   vigente normativa per il personale regionale."
   
ARTICOLO 2

Dopo l'art.  16/bis della  legge regionale  6-9-1973,  n.  54  è
inserito il seguente art. 16/ter:

   "Art. 16/ter
   (Attività connesse a corsi di formazione specifica)
   
   La Giunta  regionale per  i corsi di formazione specifica può
   conferire a  dipendenti regionali incarichi per l'attività di
   docenza.
   
   I  compensi   per  detta   attività  sono   rapportati   alla
   complessità della  materia  oggetto  di  insegnamento  e  non
   possono superare l'importo di L. 30.000 per ora - lezione.
   
   La Giunta  regionale  può  altresì  conferire  a  dipendenti
   regionali incarichi  per la  predisposizione  di  testi  o  di
   materiale didattico per lo svolgimento dei corsi di formazione
   specifica.
   
   I compensi  per dette  attività sono  rapportati  all'entità
   dell'impegno richiesto  e non possono superare l'importo di L.
   500.000.
   
   L'attribuzione  degli   incarichi  e   la  determinazione  dei
   compensi sono  effettuati dalla  Giunta regionale  con propria
   deliberazione."
   
ARTICOLO 3

Agli oneri  di spesa  derivanti dall'art.  1 si fa fronte, per il
1984, con  i fondi  stanziati sul  cap.  00440  di  bilancio  del
corrente  esercizio,   e  per   gli  anni   successivi  con   gli
stanziamenti disposti  con legge  di bilancio  sul corrispondente
capitolo.

Agli oneri  di spesa  derivanti dall'attuazione dell'art. 2 si fa
fronte, per  il 1984  con i  fondi stanziati  sul cap.  00360  di
bilancio del  corrente esercizio,  e per  gli anni successivi con
gli   stanziamenti   disposti   con   leggi   di   bilancio   sul
corrispondente capitolo.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetta di osservarla e farla
osservare come legge della Regione Toscana.

Firenze, 28 gennaio 1985

La presente legge è stata approvata dal Consiglio Regione il 18-
12-1984 ed  è stata vistata dal Commissario del Governo il 21-1-
1985.



ENTE REGIONE
FORMAZIONE
PERSONALE

