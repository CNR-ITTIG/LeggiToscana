Norme in  materia  di  tutela  e  valorizzazione  del  patrimonio
storico,  politico   e  culturale   dell'antifascismo   e   della
resistenza  e   di  promozione   di  una   cultura  di  libertà,
democrazia, pace e collaborazione tra i popoli.

Il Consiglio Regionale ha approvato il 09-10-2002
Il Presidente  della Giunta  Regionale promulga la seguente legge
regionale:

CAPO I
FINALITÀ

ARTICOLO 1
(Finalità)

1.  La   Regione  Toscana   promuove  la   conservazione   e   la
valorizzazione  del  patrimonio  storico,  politico  e  culturale
dell'antifascismo e  della resistenza, valore fondante, nella sua
perenne attualità, dell'ordinamento costituzionale.

2.  La  Regione  promuove  attività  ed  iniziative  volte  alla
diffusione  degli   ideali   di   libertà,   democrazia,   pace,
collaborazione e integrazione tra i popoli.

3. La  Regione promuove,  altresì, interventi  finalizzati  alla
ricerca, alla  divulgazione e  alla diffusione  delle  conoscenze
allo scopo  di salvare  la memoria  delle stragi  nazifasciste in
Toscana.

CAPO II
TUTELA  E  VALORIZZAZIONE  DEL  PATRIMONIO  STORICO,  POLITICO  E
CULTURALE DELL'ANTIFASCISMO E DELLA RESISTENZA

ARTICOLO 2
(Istituto  storico   della  resistenza  in  Toscana,  Federazione
regionale  toscana   delle  associazioni   antifasciste  e  della
resistenza,  Istituti  storici  per  la  resistenza  a  carattere
provinciale)

1. La  Regione promuove  la conservazione  e il  mantenimento dei
valori   dell'antifascismo    e   della   resistenza   attraverso
l'attività di  ricerca,  di  raccolta,  di  conservazione  e  di
fruizione del  patrimonio documentario  e  archivistico,  nonché
l'attività di  supporto all'attività  didattica  nelle  scuole,
svolte dall'Istituto  storico della  resistenza in Toscana, dalla
Federazione regionale  toscana delle  associazioni antifasciste e
della  resistenza,   nonché  dagli   Istituti  storici   per  la
resistenza  a  carattere  provinciale  aventi  sede  in  Toscana,
associati all'Istituto  nazionale per  la storia del movimento di
liberazione.

ARTICOLO 3
(Contributi finanziari annuali)

1. La  Regione sostiene  gli  enti  di  cui  all'articolo  2  con
contributi finanziari annuali.

ARTICOLO 4
(Contributi finanziari per iniziative e progetti)

1. La Regione concede altresì contributi per la realizzazione di
qualificate iniziative  e progetti  da parte  degli enti  di  cui
all'articolo 2,  nonché per il sostegno di qualificate attività
di  rilevante   interesse  regionale  promosse,  anche  in  forma
associata, da altri enti, associazioni, fondazioni e comitati che
perseguono statutariamente le finalità di cui all'articolo 1.

2. I  contributi regionali di cui al comma 1 sono concessi per il
sostegno di  iniziative rivolte  alle  finalità  della  presente
legge,  con  particolare  riguardo  alle  attività  di  ricerca,
raccolta, conservazione e messa a disposizione del pubblico della
documentazione archivistica e bibliografica relativa al movimento
di liberazione in Toscana.

ARTICOLO 5
(Criteri  e  procedure  per  la  concessione  ed  erogazione  dei
contributi)

1. La  Giunta regionale,  con deliberazione  da  adottarsi  entro
sessanta giorni  dall'entrata in  vigore della legge di bilancio,
provvede alla  determinazione del contributo annuale da assegnare
agli enti di cui all'articolo 2.

2. La  Giunta regionale,  con deliberazione  da  adottarsi  entro
sessanta giorni  dall'entrata  in  vigore  della  presente  legge
provvede alla  determinazione  dei  criteri  di  concessione  dei
contributi  di   cui   all'articolo   4,   delle   modalità   di
presentazione  delle   domande,  nonché   delle   modalità   di
erogazione dei contributi.

3. La  Giunta regionale  provvede  altresì  alla  determinazione
delle modalità  di  presentazione  della  rendicontazione  delle
attività svolte dai soggetti di cui agli articoli 2 e 4.

ARTICOLO 6
(Iniziative dirette della Regione)

1.  La  Regione  può  altresì  realizzare,  direttamente  o  in
collaborazione con  enti locali  e con  altri enti, associazioni,
fondazioni e  comitati, progetti ed iniziative volti a promuovere
la conservazione  e la  diffusione dei valori dell'antifascismo e
della resistenza, nell'ambito delle finalità di cui all'articolo
1.

CAPO III
INTERVENTI A FAVORE DEL COMUNE DI STAZZEMA

ARTICOLO 7
(Comune di Stazzema)

1. La  Regione sostiene  il Comune  di Stazzema, comune decorato,
per la  Versilia, con  medaglia d'oro  al valore  militare per il
martirio subito dalla sua popolazione con l'eccidio del 12 agosto
1944  nella  frazione  di  S.  Anna  di  Stazzema  ad  opera  dei
nazifascisti, per la realizzazione di iniziative e manifestazioni
che abbiano  come finalità  l'esaltazione dei  valori storici  e
civili dei quali è simbolo la frazione stessa.

ARTICOLO 8
(Comitato per le onoranze ai martiri di S. Anna di Stazzema)

1. Il  "Comitato per  le  onoranze  ai  martiri  di  S.  Anna  di
Stazzema", già  costituito per iniziativa del Comune di Stazzema
ai sensi  della legge regionale 12 agosto 1991, n. 39 (Contributi
della Regione  Toscana  a  favore  del  Comune  di  Stazzema  per
interventi rivolti alla esaltazione dei valori della resistenza),
svolge  funzioni   propositive,  curando,   in  particolare,   la
predisposizione del  programma annuale  delle iniziative  e delle
manifestazioni commemorative  dell'eccidio e di quelle volte alla
diffusione  degli   ideali  di   libertà,  democrazia,   pace  e
collaborazione tra  i popoli,  e provvede alla gestione del Parco
nazionale della  pace di cui all'articolo 9, promuovendo tutte le
iniziative previste.

2. Il  Comune di  Stazzema  o  il  Comitato,  relativamente  alle
iniziative di  cui al comma 1 che il Comune di Stazzema, d'intesa
con esso,  decida di  affidargli, provvede alla loro attuazione e
gestione, anche in collaborazione con la Regione ed altri enti.

3. Il  Comune di  Stazzema o il Comitato, trasmette alla Regione,
entro il  31 gennaio,  una  relazione  sulle  iniziative  attuate
nell'anno  precedente  ed  il  programma,  di  cui  al  comma  1,
contenente le iniziative previste per l'anno in corso.

ARTICOLO 9
(Parco nazionale della pace)

1. Al  "Comitato per  le  onoranze  ai  martiri  di  S.  Anna  di
Stazzema" è affidata la gestione del Parco nazionale della pace,
di cui  alla legge  11 dicembre  2000, n.  381  (Istituzione  del
"Parco nazionale della pace", a S. Anna di Stazzema (Lucca), allo
scopo  di  promuovere  iniziative  culturali  anche  a  carattere
internazionale,  ispirate  al  mantenimento  della  pace  e  alla
collaborazione dei popoli.

2. Il Comune di Stazzema, ai sensi della legge 381/2000, provvede
a determinare i confini del Parco nazionale della pace, nonché a
redigere il progetto di sistemazione dell'area destinata al Parco
stesso.

3. Il  Parco nazionale  della pace  ha  il  fine  di  organizzare
manifestazioni, incontri  e convegni nazionali ed internazionali,
mostre e spettacoli sui temi della pace e del disarmo, promuovere
e  pubblicare  studi  e  documentazioni,  nonché  istituire  una
biblioteca specializzata  sui temi  della pace  e  sul  movimento
pacifista italiano e internazionale.

4. Il  Parco nazionale  della pace  organizza  l'assegnazione  di
premi nazionali  ed internazionali  a persone  o enti che abbiano
contribuito con  le loro  opere o  le loro azioni a promuovere la
pace, il disarmo, la collaborazione internazionale.

5. Al  fine di  consentire una gestione integrata e coordinata di
tutte le iniziative e le manifestazioni, le modalità di gestione
delle strutture  del Parco  nazionale della  pace  da  parte  del
Comitato sono  regolate da una apposita convenzione tra il Comune
di Stazzema ed il Comitato medesimo.

CAPO IV
NORMA FINANZIARIA E ABROGAZIONI

ARTICOLO 10
(Norma finanziaria)

1.  Agli   oneri  finanziari  derivanti  dall'applicazione  della
presente legge,  decorrenti dal  1 gennaio 2003, si fa fronte per
gli anni  2003 e  2004 con  le risorse  iscritte nella UPB n. 116
(Interventi per  la salvaguardia  dei valori  dell'antifascismo e
della resistenza  - Spese  correnti),  per  un  importo  di  euro
335.000,00 per il 2003 e di euro 335.000,00 per il 2004.

2. Per gli esercizi successivi si fa fronte ai relativi oneri con
legge di bilancio.

ARTICOLO 11
(Abrogazioni)

1. Sono abrogate le seguenti leggi:

a) legge regionale 12 giugno 1981, n. 51 (Tutela e valorizzazione
   del patrimonio storico, politico e culturale dell'antifascismo
   e della Resistenza);
b) legge  regionale 12  agosto  1991,  n.  39  (Contributi  della
   Regione Toscana a favore del Comune di Stazzema per interventi
   rivolti alla esaltazione dei valori della Resistenza).

2. La  legge  regionale  10  novembre  1999,  n.  59  (Interventi
finalizzati a  salvare la  memoria delle  stragi nazifasciste  in
Toscana) è abrogata a far data dal 1 gennaio 2003.

3. Restano  fermi  gli  impegni  assunti  ai  sensi  della  legge
regionale 59/1999.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 14 ottobre 2002

Martini

La presente  legge è  stata approvata  dal  Consiglio  Regionale
nella seduta del 09-10-2002.




CULTURA
STORIA

