Soppressione del  Comitato regionale  di controllo e disposizioni
in materia di cessazione dei controlli preventivi di legittimità
sugli  atti   degli  enti   locali  e  di  esercizio  dei  poteri
sostitutivi del Difensore civico regionale.

Il Consiglio Regionale ha approvato il 27-12-2001
Il Presidente  della Giunta  Regionale promulga la seguente legge
regionale:

ARTICOLO 1
(Soppressione del  Comitato regionale  di  controllo  sugli  atti
degli enti locali)

1. Il  Comitato regionale  di controllo, istituito ai sensi della
legge regionale  7 luglio  1992, n.  31 (Disciplina del controllo
sugli atti degli enti locali), è soppresso.

ARTICOLO 2
(Controlli preventivi di legittimità)

1. I  controlli preventivi  di legittimità sugli atti degli enti
locali, dei circondari e dei consorzi costituiti tra enti locali,
già attribuiti  dalle leggi  statali e regionali alla competenza
del Comitato  regionale  di  controllo  o  del  Difensore  civico
regionale, provinciale e comunale, cessano di essere esercitati.

2. Cessano, altresì, di essere esercitati i controlli preventivi
di legittimità,  già attribuiti dalle leggi statali e regionali
alla competenza  del Comitato  regionale di controllo, sugli atti
delle istituzioni pubbliche di assistenza e beneficenza, di altri
enti e amministrazioni.

3. L'obbligo  degli enti di cui al comma 1 di sottoporre i propri
atti  al   controllo  preventivo  di  legittimità  si  considera
comunque cessato  dalla data  di entrata  in vigore  della  legge
costituzionale 18 ottobre 2001, n. 3 (Modifiche al titolo V della
parte seconda della Costituzione). I procedimenti di controllo in
corso, che  non siano  pervenuti alla  decisione di  annullamento
entro la medesima data, cessano di diritto.

ARTICOLO 3
(Poteri sostitutivi del Difensore civico regionale)

1. Il  Difensore civico  regionale esercita  i poteri sostitutivi
attribuiti dalla  legge statale o regionale; a tal fine provvede,
previa diffida  ad adempiere  entro un  congruo termine,  tramite
nomina di commissario ad acta.

2. La competenza del Difensore civico regionale è esclusa quando
la legge  statale o regionale prevede l'intervento sostitutivo di
altri organi,  o della  Regione  o  di  alcuno  dei  suoi  organi
istituzionali,   ovvero   quando   la   legge   statale   prevede
l'attivazione di procedure esecutive giurisdizionali.

3. Salvo che sia diversamente stabilito dalla legge, il Difensore
civico regionale  provvede ad  avviare la procedura di nomina del
commissario su  segnalazione dei  soggetti interessati;  provvede
d'ufficio nei casi previsti dall'articolo 4.

4. Nel  provvedimento di  nomina è  stabilito  il  termine,  non
superiore a  sessanta giorni,  entro il quale il commissario deve
provvedere; alla scadenza è ammesso il rinnovo dell'incarico per
una sola volta.

5. Per  quanto non previsto dalla presente legge, si applicano le
disposizioni  della  legge  regionale  31  ottobre  2001,  n.  53
(Disciplina dei commissari nominati dalla Regione).

ARTICOLO 4
(Disposizioni per  l'esercizio dei  poteri sostitutivi in materia
di finanza locale)

1. Il  Difensore civico  regionale provvede,  previa  diffida  ad
adempiere entro  un termine  non inferiore  a trenta giorni, alla
nomina del  commissario nei casi di mancata adozione, nei termini
prescritti dalla  legge, del bilancio preventivo, del rendiconto,
dei provvedimenti  di accertamento  dello stato  di dissesto, dei
provvedimenti di  riequilibrio, previsti  dal decreto legislativo
28 agosto  2000, n. 267 (Testo unico delle leggi sull'ordinamento
degli enti  locali), nonché  degli altri atti obbligatori la cui
mancata adozione  è equiparata  dalla legge statale alla mancata
adozione del bilancio preventivo.

2. Per  gli atti  di cui  al comma  1, gli  enti interessati sono
tenuti a  trasmettere al Difensore civico, entro dieci giorni dal
termine prescritto  dalla legge,  notizia dell'adozione  e  degli
estremi degli atti medesimi.

3. Quando  il  Difensore  civico  regionale  accerta  la  mancata
adozione del  bilancio preventivo, verifica se il relativo schema
è già  stato predisposto  dall'organo esecutivo  dell'ente e in
caso negativo,  previa diffida ad adempiere ai sensi del comma 1,
nomina  un  commissario  per  tale  adempimento.  Il  commissario
trasmette  lo   schema  di   bilancio  all'organo   cui   compete
l'approvazione del  bilancio medesimo,  dandone comunicazione  al
Difensore civico.  Il Difensore civico invita l'organo competente
ad approvare  lo schema  predisposto, assegnando  a tal  fine  un
termine non  superiore a  venti giorni; allo stesso modo provvede
quando  lo   schema  di   bilancio  è   stato  già  predisposto
dall'organo esecutivo  dell'ente. Gli  atti del  Difensore civico
sono trasmessi all'ente interessato tramite telegramma, telefax o
comunque per  scritto con  qualunque mezzo idoneo ad attestare la
data  di   ricevimento;  quando  trattasi  di  invito  all'organo
competente ad  approvare lo schema di bilancio, copia dell'invito
medesimo è  notificata ai  singoli componenti dell'organo. Se il
bilancio non  è approvato  nel termine  assegnato, il  Difensore
civico nomina,  nei quindici  giorni successivi alla scadenza, un
commissario per  tale adempimento;  la nomina  del commissario è
comunicata all'ente  interessato tramite  telegramma,  telefax  o
comunque per  scritto con  qualunque mezzo idoneo ad attestare la
data di  ricevimento; in  tal caso,  dalla  data  di  nomina  del
commissario cessa  il potere dell'organo dell'ente, competente in
via  ordinaria,   di  adottare   l'atto  e  il  provvedimento  è
comunicato anche al Prefetto ai sensi della normativa vigente.

4. Le  procedure di cui al comma 3 si applicano anche nei casi in
cui la  legge equipara  la mancata  adozione di  altri atti  alla
mancata adozione del bilancio preventivo. Si applicano, altresì,
in caso  di mancata  adozione del  rendiconto, ad eccezione della
notificazione ai  singoli componenti  e  della  comunicazione  al
Prefetto.

5. Nel caso previsto dall'articolo 247 del decreto legislativo n.
267 del  2000, il  Difensore civico,  quando viene  a  conoscenza
dell'eventuale condizione di dissesto, ne verifica la sussistenza
richiedendo chiarimenti  all'ente e motivata relazione all'organo
di revisione  contabile, assegnando  un termine, non prorogabile,
di trenta  giorni; ove  ritenga sussistere  l'ipotesi di dissesto
assegna  al   Consiglio,  con   lettera  notificata   ai  singoli
consiglieri, un  termine non  superiore a  venti  giorni  per  la
deliberazione  del   dissesto;  decorso   infruttuosamente   tale
termine, nomina  un commissario  per la deliberazione dello stato
di dissesto  del provvedimento  sostitutivo è data comunicazione
al Prefetto ai sensi della normativa vigente.

ARTICOLO 5
(Disposizioni finali)

1. La  presente legge  entra in  vigore il giorno successivo alla
sua pubblicazione sul Bollettino Ufficiale della Regione Toscana.

2. Dall'entrata  in vigore  della presente legge sono abrogate le
leggi regionali  7 luglio  1992, n.  31 (Disciplina del controllo
sugli atti degli enti locali), 11 agosto 1993, n. 56 (LR 7 luglio
1992 n.  31. Disciplina  del  controllo  sugli  atti  degli  enti
locali. Modifiche  ed integrazioni)  e  13  agosto  1998,  n.  66
(Modifica della LR 7 luglio 1992, n. 31 "Disciplina del controllo
sugli atti  degli Enti  locali" e della LR 7 novembre 1994, n. 81
"Recepimento del  Decreto Legislativo  3 febbraio  1993,  n.  29.
Modifiche  all'ordinamento  della  dirigenza  e  della  struttura
operativa regionale").

3. La Giunta regionale può, con propria deliberazione, stabilire
modalità per  l'esecuzione della  presente legge, in particolare
per la  trasmissione degli  atti e  dei documenti, che si trovano
presso il  Comitato regionale  di controllo,  al Difensore civico
regionale  o   ai  dipartimenti   della  Giunta   regionale;  ove
necessario, provvede  altresì a  regolare i rapporti conseguenti
alla soppressione del Comitato.

4. Il  Consiglio regionale,  secondo le  procedure previste dalla
legge regionale 17 marzo 2000, n. 26 (Riordino della legislazione
regionale in  materia di  organizzazione e personale), provvede a
dotare l'ufficio  del Difensore  civico regionale  del  personale
necessario  allo  svolgimento  delle  funzioni  attribuite  dalla
presente legge.

5. Qualora  l'ufficio del Difensore civico regionale sia vacante,
i poteri  di cui  agli articoli  3 e  4 sono  esercitate  in  via
transitoria dal Presidente della Giunta regionale.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 2 gennaio 2002

Passaleva
incarico con DPGR n. 132 del 22.05.2000)

La presente  legge è  stata approvata  dal  Consiglio  regionale
nella seduta del 27-12-2001.




CONTROLLI
ENTI TERRITORIALI


