Regolamento di  attuazione LR  21.12.2001,  n.  64  (Norme  sullo
scarico  di   acque  reflue  e  ulteriori  modifiche  alla  legge
regionale 1 dicembre 1998, n. 88).



IL PRESIDENTE DELLA GIUNTA REGIONALE
Visto l'art.  121 della  Costituzione, quarto  comma, così  come
modificato dall'art.  1 della  Legge Costituzionale  22  novembre
1999, n. 1;

Visto  l'art.  125  della  Costituzione,  così  come  modificato
dall'art. 9 della Legge Costituzionale 18 ottobre 2001, n. 3;

Vista la  Legge regionale  21 dicembre  2001, n.  64 (Norme sullo
scarico  di   acque  reflue  e  ulteriori  modifiche  alla  legge
regionale 1 dicembre 1998, n. 88), ed in particolare l'art. 6 che
demanda alla Giunta regionale l'adozione di apposito regolamento;

Vista la  deliberazione della  Giunta regionale  n.  755  del  22
luglio 2002 concernente "Regolamento di attuazione LR 21.12.2001,
n. 64  (Norme sullo scarico di acque reflue e ulteriori modifiche
alla legge regionale 1 dicembre 1998, n. 88)", acquisiti i pareri
del Comitato  Tecnico della  Programmazione di  cui all'art.  26,
comma 3,  della LR  17 marzo 2000 n. 26, nonché dei Dipartimenti
di cui  all'art. 41,  comma 3,  della medesima legge regionale n.
26;

EMANA
il seguente Regolamento:

CAPO I
NORME GENERALI

ARTICOLO 1
(Oggetto)

1. Il  presente regolamento  contiene la disciplina di attuazione
della legge  regionale 21  dicembre  2001,  n.  64  "Norme  sullo
scarico  di  acque  reflue  ed  ulteriori  modifiche  alla  legge
regionale 1 dicembre 1998, n. 88".

ARTICOLO 2
(Definizioni)

1. Ai  fini dell'applicazione del presente regolamento si intende
per:

a) gestore: il gestore unico del servizio idrico integrato di cui
   alla legge  5 gennaio  1994, n. 36 (Disposizioni in materia di
   risorse idriche)  e alla legge regionale 21 luglio 1995, n. 81
   (Norme  di  attuazione  della  legge  5  gennaio  1994  n.  36
   "Disposizioni in  materia di risorse idriche") e fino alla sua
   attuazione l'attuale  gestore della pubblica fognatura e della
   depurazione;
b) abitante   equivalente    (AE):    l'AE  così  come  definito
   all'articolo 2, comma 1, lettera a) del decreto legislativo 11
   maggio 1999,  n. 152.  Ai fini  dell'applicazione del presente
   regolamento, una  richiesta chimica  di ossigeno di 130 grammi
   al giorno  od un  volume di  scarico di 200 litri per abitante
   per giorno  è da  considerare corrispondente  ad  1  AE  come
   disposto dall'articolo  4, comma  1, della  legge regionale 23
   gennaio 1986,  n. 5 (Disciplina regionale degli scarichi delle
   pubbliche  fognature  e  degli  insediamenti  civili  che  non
   recapitano  in   pubbliche  fognature).   Nel  calcolo   degli
   equivalente  si   farà  riferimento  a  quel  valore  da  cui
   risulterà il valore più alto;
c) AATO;  l'Autorità di Ambito Territoriale Ottimale di cui alla
   LR 81/95;
d) decreto legislativo: il Decreto Legislativo 11 maggio 1999, n.
   152,  recante   "Disposizioni   sulla   tutela   delle   acque
   dall'inquinamento e  recepimento  della  direttiva  91/271/CEE
   concernente il  trattamento delle  acque reflue urbane e della
   direttiva 91/676/CEE  relativa  alla  protezione  delle  acque
   dall'inquinamento provocato  dai nitrati  provenienti da fonti
   agricole "a  seguito delle  disposizioni correttive  di cui al
   decreto legislativo 18 agosto 2000 n. 258;
e) LR  81/95: legge  regionale 27  luglio 1995,  n. 81  "Norme di
   attuazione  della   legge  5   gennaio  1994,  n.  36  recante
   disposizioni in materia di risorse idriche";
f) LR  64/2001: la legge regionale 21 dicembre 2001, n. 64 "Norme
   sullo scarico  di acque  reflue ed  ulteriori  modifiche  alla
   legge regionale 1 dicembre 1998 n. 88";
g) SIRA:  Sistema Informativo Regionale Ambientale della Toscana:
   il sistema di archivi e di applicazioni relativo alla gestione
   delle informazioni  ambientali di monitoraggio e di pressione,
   sulla  base   di  un   modello  organizzativo   basato   sulla
   cooperazione in  rete telematica  tra i diversi Enti coinvolti
   nei processi  di pianificazione,  di  tutela  e  di  controllo
   dell'ambiente e del territorio.

ARTICOLO 3
(Attività di controllo degli scarichi)

1. Le  Province, i  Comuni e  le AATO,  nella sede  del  Comitato
Provinciale di  cui all'articolo  17  della  legge  regionale  18
aprile 1995,  n. 66  (Istituzione dell'Agenzia  regionale per  la
protezione ambientale  della Toscana),  definiscono, d'intesa con
l'ARPAT, il  programma di monitoraggio, degli scarichi di propria
competenza  che   l'ARPAT  è   tenuta  ad   attuare   ai   sensi
dell'articolo 9 della LR 64/2001.

2. Il programma di monitoraggio di cui al comma 1 assicura in via
prioritaria il controllo degli scarichi in relazione all'impatto,
diretto o indiretto, degli stessi rispetto al raggiungimento o
mantenimento  degli   obiettivi  di  qualità  ambientale  o  per
specifica destinazione dei corpi idrici.

3. La  Provincia,  per  gli  scarichi  di  acque  reflue  urbane,
definisce le  condizioni, le  modalità, i  criteri  che  ritiene
necessario  inserire  nei  protocolli  di  autocontrollo  di  cui
all'allegato 3  della deliberazione  della  Giunta  Regionale  30
luglio 2001,  n. 858.  L'ARPAT recepisce  le determinazioni dalla
Provincia nel  protocollo di  monitoraggio che  definisce con  il
soggetto gestore.

4. L'ARPAT  annualmente elabora  un rapporto  sul  risultato  dei
programmi di  controllo  e  lo  invia  agli  enti  competenti  al
controllo e alla Giunta Regionale.

ARTICOLO 4
(Collaborazione tra amministrazioni e sistema informativo)

1. I Comuni sono tenuti a:

a) fornire, a richiesta delle Amministrazioni Provinciali e delle
   AATO, la  collaborazione necessaria, anche con la trasmissione
   di  copia  della  documentazione  in  loro  possesso,  per  la
   definizione  tempestiva  ed  efficace  per  il  rinnovo  delle
   autorizzazioni;
b) provvedere,  entro trenta  giorni dall'emanazione del presente
   regolamento,  a  comunicare  alle  Province  ed  all'AATO  gli
   elenchi  relativi   alle  autorizzazioni   di  competenza   di
   quest'ultime, ivi  comprese quelle  rilasciate anche  in forma
   tacita.  Detti  elenchi  devono  essere  redatti  su  supporto
   informatico ed essere compatibili con le prescrizioni definite
   dall'ARPAT nell'ambito del progetto del SIRA.

2. Entro  novanta giorni  dall'entrata  in  vigore  del  presente
regolamento, l'ARPAT rende disponibile un servizio telematico per
la   registrazione    dei   dati    essenziali,   anagrafici   ed
amministrativi,  relativi   alle  autorizzazioni   agli  scarichi
idrici.  Il   servizio  sarà   accessibile,  in   condizioni  di
sicurezza,  tramite  il  sito  WEB  dell'ARPAT,  utilizzando  gli
appositi moduli  informatici che  verranno messi  a  disposizione
unitamente a funzionalità elaborative di base.

3. Entro  novanta giorni  dall'entrata  in  vigore  del  presente
regolamento, presso  le  Amministrazioni  Provinciali  sono  rese
disponibili,  a   cura  dell'ARPAT,   le  procedure  informatiche
prodotte nell'ambito  della costituzione  del SIRA della Toscana,
necessarie  alla   gestione  dei  procedimenti  autorizzativi  di
competenza, Le  relative attività  di installazione, avviamento,
supporto   tecnico    e   manutenzione    sono   concordate   tra
Amministrazioni provinciali  ed ARPAT  e coordinate dall'ARPAT su
mandato della Regione Toscana.

4. Entro  duecentosettanta  giorni  dall'entrata  in  vigore  del
presente regolamento,  presso le  AATO sono  rese disponibili,  a
cura dell'ARPAT,  le procedure  informatiche prodotte nell'ambito
della  costituzione  del  SIRA  della  Toscana,  necessarie  alla
gestione  dei   procedimenti  autorizzativi   di  competenza.  Le
relative attività di installazione, avviamento, supporto tecnico
e  manutenzione   sono  concordate   tra  relative  attività  di
installazione, avviamento,  supporto tecnico  e manutenzione sono
concordate tra  AATO ed  ARPAT e coordinate dall'ARPAT su mandato
della Regione Toscana.

5. Entro  duecentosettanta  giorni  dall'entrata  in  vigore  del
presente  regolamento,   presso  i  Comuni  sono  rese  operative
applicazioni software  unificate e  compatibili con  i  requisiti
informativi  del   SIRA  Toscana,   dedicate  alla  gestione  dei
procedimenti autorizzativi  allo scarico  di competenza (scarichi
domestici). A  tale scopo,  entro sessanta giorni dall'entrata in
vigore del  presente regolamento,  l'ARPAT fornisce  ai Comuni le
specifiche relative  ai requisiti informativi minimi (modello dei
dati) che tali applicazioni dovranno rispettare e le modalità di
trasferimento delle informazioni al SIRA medesimo.

6. Entro  duecentosettanta  giorni  dall'entrata  in  vigore  del
presente regolamento,  l'ARPAT realizza  e rende  disponibile sul
proprio sito  WEB ai  Comuni che  opteranno  per  tale  soluzione
un'apposita applicazione telematica unificata e compatibile con i
requisiti informativi  del SIRA  Toscana, dedicata  alla gestione
dei procedimenti  autorizzativi allo  scarico  di  competenza  in
alternativa a quanto richiesto nel precedente capoverso.

7. I  Comuni provvedono  a registrare,  utilizzando  il  servizio
telematico di cui al comma 2, i dati relativi alle autorizzazioni
agli scarichi  idrici di propria competenza già rilasciate anche
in forma  tacita; Regione,  Province ed  AATO, tramite  lo stesso
servizio telematico,  saranno abilitate  alla  consultazione  dei
dati di propria competenza registrati dai Comuni.

8. Fino  a quando  le applicazioni software di cui ai commi 4 e 5
sono rese  operative, le AATO e i Comuni continuano ad utilizzare
il servizio telematico di cui al comma 2 per registrare gli esiti
dei procedimenti  autorizzativi di propria competenza, garantendo
in questo  modo l'aggiornamento  del Catasto degli scarichi della
Toscana facente parte del SIRA.

ARTICOLO 5
(Oneri di autorizzazione)

1. La  somma dovuta all'atto della presentazione della domanda di
autorizzazione di  cui agli articoli 2, 3, 4, della LR 64/2001, a
titolo di  deposito  quale  condizione  di  procedibilità  della
domanda, non può eccedere i 50,00 euro per l'autorizzazione allo
scarico  di   acque  reflue  domestiche  ed  i  100,00  euro  per
l'autorizzazione  allo   scarico  di   acque  reflue   urbane  ed
industriali.   All'aggiornamento   triennale   di   dette   somme
provvedono le  Autorità che  autorizzano lo  scarico sulla  base
dell'indice ISTAT dei prezzi al consumo.

2. L'ulteriore  somma prevista a copertura delle spese occorrenti
per effettuare  i rilievi,  gli accertamenti,  i controlli  ed  i
sopralluoghi  necessario   al  rilascio   dell'autorizzazione  è
stabilita "sulla  base delle  tariffe per  le  prestazioni  ARPAT
fissate dalla  Giunta regionale  toscana" in relazione al tipo di
recettore e  di  acque  reflue  rispettivamente  ai  sensi  degli
articoli 8,  comma 2,  lettera a),  9, comma  2 lettera  b) e 10,
comma 1, lettera d).

3. Il rilascio dell'autorizzazione è subordinato al pagamento di
quanto  dovuto   ai  sensi   del  presente   regolamento;  l'ente
autorizzante verifica  l'effettuazione dei  pagamenti  prima  del
rilascio dell'autorizzazione.

4.  La  rinuncia  alla  domanda  di  autorizzazione  prima  della
conclusione del  procedimento non  dà diritto  al rimborso delle
somme versate  a titolo  di procedibilità. I costi sostenuti per
l'istruttoria della  domanda sono  comunque dovuti anche nel caso
di mancata autorizzazione o rinuncia al procedimento da parte del
richiedente.

5. Entro  trenta giorni  dal ricevimento  della  domanda,  l'ente
competente   al    rilascio   dell'autorizzazione   comunica   al
richiedente il costo complessivo degli accertamenti eventualmente
necessari  al   rilascio  dell'autorizzazione   a  conguaglio  ed
integrazione delle somme indicate al comma 2.

CAPO II
RILASCIO NUOVE AUTORIZZAZIONI

ARTICOLO 6
(Ricezione e trasmissione delle domande)

1. Le domande di autorizzazione sono presentate:

a) per gli scarichi non in pubblica fognatura all'ente competente
   al rilascio ai sensi della LR 64/2001;
b) per  gli scarichi  in pubblica  fognatura secondo le procedure
   definite dall'AATO ai sensi dell'articolo 10.

2. Nel caso di attività commerciali e di produzione di beni o di
servizi  la   domanda  di   autorizzazione  allo   scarico  viene
presentata,  se   esistente,  allo   "Sportello  Unico"   di  cui
all'articolo 3  del decreto  del Presidente  della Repubblica  20
ottobre 1998,  n. 447,  che fa  pervenire,  entro  sette  giorni,
all'ente competente.

ARTICOLO 7
(Modalità di presentazione delle domande)

1.  La   domanda  è   presentata  utilizzando   la   modulistica
predisposta a  cura delle  Autorità competenti al rilascio delle
autorizzazioni e resa disponibile presso i loro uffici e sui siti
internet, gli  uffici comunali, gli sportelli unici di cui al DPR
447/98 e  quelli dei Gestori. Detta modulistica dovrà soddisfare
le necessità  informative connesse  all'utilizzo delle procedure
di gestione  messe a  disposizione dal  SIRA e  con le sue banche
dati.

2. Alla  domanda deve  essere allegata  la ricevuta del pagamento
previsto dal comma 1 dell'articolo 5.

3. Le  modalità e  le istruzioni  di compilazione  dei moduli di
domanda  sono   obbligatorie   per   il   richiedente   pena   di
irricevibilità della stessa.

ARTICOLO 8
(Procedura istruttoria e rilascio delle nuove autorizzazioni allo
scarico non in pubblica fognatura di acque reflue ed industriali)

1. La  Provincia definisce,  nel rispetto  dei  principi  di  cui
all'articolo 6, comma 1, lettera a) della LR 64/2001, con proprio
atto, criteri,  modalità e procedure relative alle competenze di
cui al comma 1 dell'articolo 2 della LR 64/2001.

2. Ai fini di cui al comma 1 la Provincia in ogni caso provvede:

a) alla costituzione presso ogni Provincia di un Comitato Tecnico
   Consultivo  per   le  autorizzazioni   con  la   funzione   di
   individuare   gli    accertamenti   tecnici    e   documentali
   propedeutici al rilascio dell'autorizzazione, alla valutazione
   dei loro  esiti ed  alla determinazione  della  somma  di  cui
   all'articolo 5, comma 3;
b) ad  avvalersi della  consulenza tecnica  dell'ARPAT  ai  sensi
   dell'articolo 5 della LR 66/95, anche garantendone la presenza
   nel comitato di cui alla lettera a);
c) a trasmettere all'ARPAT copia delle autorizzazioni rilasciate.

ARTICOLO 9
(Procedura istruttoria e rilascio delle nuove autorizzazioni allo
scarico non in pubblica fognatura di acque reflue domestiche)

1.  Il  Comune  definisce,  nel  rispetto  dei  principi  di  cui
all'articolo 6, comma 1, lettera a) della LR 64/2001, con proprio
atto criteri,  modalità e  procedure relative alle competenze di
cui all'articolo 2, comma 2, della LR 64/2001.

2. Ai fini di cui al comma 1 il Comune in ogni caso provvede:

a) ad  avvalersi della  consulenza tecnica  dell'ARPAT  ai  sensi
   dell'articolo  5   della  LR   66/95,  per  gli  scarichi  con
   potenzialità superiore ai 100 AE;
b) a   comunicare    al  richiedente,  entro  trenta  giorni  dal
   ricevimento   della   domanda,   eventuali   ulteriori   costi
   autorizzativi connessi  ad accertamenti  tecnici necessari  al
   rilascio dell'autorizzazione,  da applicarsi  solo nel caso di
   scarichi con potenzialità superiore a 100 AE;
c) a trasmettere all'ARPAT copia delle autorizzazioni rilasciate.

ARTICOLO 10
(Procedura istruttoria  e rilascio  delle nuove autorizzazioni in
pubblica fognatura di acque reflue urbane ed industriali)

1. L'AATO con riferimento al rilascio delle autorizzazioni di cui
all'articolo 3, comma 2, della LR 64/2001 è tenuta:

a) ad  avvalersi, ai  sensi dell'articolo  3, comma  3, della  LR
   64/2001, della  collaborazione del gestore di cui all'articolo
   2, comma  1, lettera  a) e  degli altri gestori se presenti e,
   per le  prime autorizzazioni allo scarico, anche dell'ARPAT ai
   sensi dell'articolo 5 della LR 66/95;
b) a trasmettere all'ARPAT copia delle autorizzazioni rilasciate;
c) a  definire le  modalità relative  al periodico  controllo  a
   campione sugli  allacci alla pubblica fognatura di scarichi di
   acque  reflue  domestiche  anche  al  fine  di  verificare  il
   permanere della  sussistenza delle  condizioni per  l'allaccio
   nei termini previsti dall'articolo 12;
d) a   comunicare    al  richiedente,  entro  trenta  giorni  dal
   ricevimento   della   domanda,   eventuali   ulteriori   costi
   autorizzativi connessi  ad accertamenti  tecnici necessari  al
   rilascio dell'autorizzazione.

ARTICOLO 11
(Prescrizioni regionali)

1. Le  Province, i Comuni e le AATO in tutte le autorizzazioni di
cui alla LR 64/2001 inseriscono le seguenti prescrizioni:

a) obbligo   di      notificare  le  eventuali  variazioni  delle
   caratteristiche quali-quantitative dello scarico;
b) obbligo,  negli scarichi  di acque  reflue industriali  al  di
   sopra dei  100  AE,  di  installazione  di  uno  strumento  di
   registrazione delle  portate dello  scarico e di conservazione
   biennale  delle   registrazioni  o   in  alternativa   di  una
   autocertificazione  annuale   dei  prelievi,  mensili  e  medi
   giornalieri, delle acque utilizzate e comunque prelevate;
c) obbligo, negli scarichi di acque reflue urbane non in pubblica
   fognatura con una potenzialità di progetto superiore ai 2.000
   AE, di  installazione di  uno strumento di registrazione delle
   portate  dello  scarico  e  di  conservazione  biennale  delle
   registrazioni;
d) obbligo, negli scarichi di acque reflue urbane non in pubblica
   fognatura con  una  potenzialità  di  progetto  superiore  ai
   15.000 AE,  di installazione di uno strumento di registrazione
   delle portate  dello scarico  con conservazione biennale delle
   registrazioni e  di uno  strumento di campionamento automatico
   delle acque  reflue in  ingresso ed  in uscita all'impianto di
   depurazione in  grado di  prelevare campioni  con le modalità
   idonee alla verifica delle disposizioni del d.lgs 152/99.

2. Le  prescrizioni di  cui al  comma 1  devono adattarsi ai casi
specifichi tenendo conto:

a) della  necessità di  definire congrui  tempi di installazione
   degli  strumenti   di  cui   al  comma  1  in  relazione  alle
   caratteristiche   dello    scarico   ed    alla   complessità
   dell'installazione;
b) della  necessità che  le condotte di adduzione allo strumento
   di   registrazione   e/o   campionamento   siano   chiaramente
   identificabili e  che lo  stesso sia  facilmente  accessibile,
   leggibile e correttamente mantenuto.

CAPO III
RINNOVO DELLE AUTORIZZAZIONI ALLO SCARICO DI ACQUE REFLUE

ARTICOLO 12
(Rinnovo di autorizzazione allo scarico di acque reflue)

1. Le  autorizzazioni allo  scarico di acque reflue devono essere
rinnovate nei termini previsti dal DLgs 152/99, con provvedimento
espresso a seguito di esplicita richiesta di rinnovo.

2. La  domanda di rinnovo dell'autorizzazione è presentata nelle
forme e con le modalità definite dagli articoli 6 e 7.

3. Fatto  salvo quanto  disposto al  comma  4,  alle  domande  di
rinnovo di  autorizzazione si  applicano, in relazione al tipo di
scarico ed alla sua destinazione, le stesse procedure istruttorie
di cui al Capo II.

4. Gli  enti competenti  al rilascio delle autorizzazioni possono
definire, fermo  restando quanto  disposto dal comma 1, procedure
semplificate di  rinnovo delle autorizzazioni per gli scarichi di
cui sia documentata, da parte del richiedente:

a) il   permanere    delle    caratteristiche  quali-quantitative
   precedentemente dichiarate;
b) il rispetto del contenuto dell'autorizzazione in rinnovo;
c) il possesso, per lo stabilimento da cui si origina lo scarico,
   della certificazione  ISO 14001  o della registrazione EMAS di
   cui ai  regolamenti CE  1836/93 e/o  CE 761/2001  e successive
   modificazioni.

ARTICOLO 13
(Rinnovo  di   autorizzazione  allo   scarico  di   acque  reflue
domestiche non in pubblica fognatura)

1. Ai  sensi dell'articolo  45, comma  7,  del  DLgs  152/99,  le
autorizzazioni allo  scarico di  acque reflue  domestiche non  in
pubblica fognatura,  derivanti da  insediamenti e rilasciate o in
forma esplicita  ai sensi  della normativa  previgente al decreto
legislativo o  rilasciate in base a quanto disposto dall'articolo
9 del  presente provvedimento,  sono  da  intendersi  tacitamente
rinnovate qualora  non risultino  modificate  rispetto  a  quelle
autorizzate le caratteristiche quali-quantitative dello scarico.

2. Il  Comune provvede  al periodico  controllo  a  campione  del
permanere, negli  scarichi di  cui  al  comma  1,  dei  requisiti
previsti per  il tacito  rinnovo. In caso di accertata violazione
ne dà notizia all'ARPAT che provvede per quanto di competenza.

CAPO IV
NORME RELATIVE  ALL'AUTORIZZAZIONE PROVVISORIA  DEGLI IMPIANTI DI
DEPURAZIONE

ARTICOLO 14
(Autorizzazione provvisoria  allo scarico  connessa alla  fase di
avvio degli impianti di depurazione e di acque reflue con scarico
fuori dalla pubblica fognatura)

1.  L'autorizzazione   provvisoria  allo  scarico  è  rilasciata
dall'ente competente  nel cui territorio viene attuato lo scarico
dell'impianto.

2.  Qualora  le  caratteristiche  tecnologiche  dell'impianto  di
depurazione determinino  la necessità  di definire  le modalità
per il graduale raggiungimento della piena efficienza depurativa,
l'ente competente,  d'intesa con  l'ARPAT, all'atto  della  prima
autorizzazione provvisoria, determina:

a) i  tempi delle  fasi  di  attivazione  delle  diverse  sezioni
   dell'impianto coinvolte in ciascuna fase;
b) il   carico  massimo  accettabile  nelle  diverse  fasi  della
   procedura di avvio;
c) i  limiti allo  scarico che  comunque devono essere rispettati
   per ogni fase dell'avvio;
d) le procedure di sicurezza e di emergenza.

3. La  fase di  autorizzazione provvisoria  deve avere  la minima
durata tecnicamente  necessaria in  relazione alle  dimensioni ed
alla tecnologia  adottata dall'impianto e comunque non superare i
limiti previsti  all'articolo 6,  comma 1,  lettera e)  della  LR
64/2001.

4. La  procedura di cui al presente articolo può essere attivata
solo per  gli impianti  la cui realizzazione sia stata completata
relativamente a  tutte le  opere previste  nel progetto e risulti
attestata:

a) dal  certificato di  fine lavori  del direttore  dei lavori in
   caso  di  opere  rientranti  nella  disciplina  dei  cui  agli
   articoli 3  e 4  della legge  regionale 14 ottobre 1999, n. 52
   (Norme sulle  concessioni, le  autorizzazioni e le denuncie di
   inizio attività);
b) dalla  dichiarazione del  titolare dello  scarico per  i  casi
   diversi da quelli di cui alla lettera a).

5.  Per   gli  impianti   al  servizio  di  pubbliche  fognature,
l'autorizzazione provvisoria  può riguardare lotti funzionali di
un unico  impianto, come individuati da apposita attestazione del
direttore dei lavori o dal gestore dello stesso.

6. Fatte  salve le  disposizioni di  cui  ai  commi  4  e  5,  la
Provincia, qualora  lo ritenga  opportuno, può  prevedere  forme
semplificate di  gestione della fase di avvio, limitatamente agli
impianti di depurazione:

a) di acque reflue urbane con potenzialità inferiore a 2000 AE;
b) di  acque reflue industriali con potenzialità inferiore a 100
   AE;

7. Fatte  salve le disposizioni di cui ai commi 4 e 5, il Comune,
qualora lo  ritenga opportuno,  può prevedere forme semplificate
di gestione  della fase  di avvio, limitatamente agli impianti di
depurazione  di   acque  reflue   domestiche  con   potenzialità
inferiore a  2000  AE  incluso  il  rilascio  dell'autorizzazione
definitiva.

ARTICOLO 15
(Autorizzazione provvisoria  allo scarico  connessa alla  fase di
avvio degli  impianti di  depurazione di acque reflue con scarico
in pubblica fognatura)

1.  L'autorizzazione   provvisoria  allo  scarico  è  rilasciata
dall'AATO, sentiti  i gestori  di cui  all'articolo 2,  comma  1,
lettera  a)   e  gli   altri  gestori  se  presenti,  qualora  le
caratteristiche   tecnologiche   dell'impianto   di   depurazione
determinino  la  necessità  di  definire  le  modalità  per  il
graduale raggiungimento della piena efficienza depurativa.

2. L'autorizzazione provvisoria definisce:

a) il   carico  massimo  accettabile  nelle  diverse  fasi  della
   procedura di avvio;
b) i  limiti allo  scarico che  comunque devono essere rispettati
   per ogni fase dell'avvio;
c) le procedure di sicurezza e di emergenza.

3. La  fase di  autorizzazione provvisoria  deve avere  la minima
durata tecnicamente  necessaria in  relazione alle  dimensioni ed
alla tecnologia  adottata dall'impianto e comunque non superare i
limiti previsti all'art. 6, comma 1, lettera e) della LR 64/2001.

4.  I  depuratori  di  acque  reflue  domestiche  recapitanti  in
pubblica  fognatura  non  sono  soggetti  alle  prescrizioni  del
presente articolo.

ARTICOLO 16
(Presentazione della domanda e procedura di autorizzazione)

1. La  domanda di autorizzazione provvisoria è presentata con le
modalità previste  dagli articoli  6 e  7. Inoltre  deve  essere
allegata  alla   domanda  una   relazione   tecnica   descrittiva
dell'impianto e della prevista fase di avvio.

CAPO V
DISPOSIZIONI FINALI

ARTICOLO 17
(Modalità di versamento al bilancio regionale)

1.  Gli   enti   competenti   all'applicazione   delle   sanzioni
amministrative incassano  i relativi  proventi e  li riversano al
bilancio regionale  ai fini  della successiva ripartizione per il
finanziamento di  interventi di  prevenzione  e  risanamento  dei
corpi idrici  ai sensi  dell'articolo 7  della LR 64/2001 tramite
versamenti  al  tesoriere  regionale  con  cadenza  semestrale  a
decorrere dall'entrata in vigore del presente regolamento.

2. Ai  fini dell'esercizio  delle funzioni di indirizzo riservate
alla Giunta  Regionale dall'articolo 7 della LR 64/2001, gli enti
competenti procederanno  ad inviare alla Regione Toscana l'elenco
delle ordinanze  ingiuntive adottate  nel periodo di riferimento,
anche nel  caso in  cui non  sia stata introitata alcuna somma, e
copia dei provvedimenti di archiviazione.


Il presente  regolamento è  pubblicato nel  Bollettino Ufficiale
della Regione Toscana.

È  fatto  obbligo  a  chiunque  spetti  di  osservarlo  e  farlo
osservare come Regolamento della Regione Toscana.

Firenze, 24 luglio 2002

Martini




TUTELA AMBIENTALE
RIFIUTI

