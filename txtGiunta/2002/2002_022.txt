Norme e  interventi in  materia di  informazione e comunicazione.
Disciplina del Comitato regionale per le comunicazioni.

Il Consiglio Regionale ha approvato il 19-6-200
Il Presidente  della Giunta  Regionale promulga la seguente legge
regionale:

TITOLO I
DISPOSIZIONI GENERALI

Articolo 1
(Finalità)

1. Con  la presente  legge la  Regione Toscana,  nel quadro delle
competenze attribuite  dallo  Statuto  ed  alla  luce  di  quanto
disposto dalla  legge 7  giugno 2000,  n. 150  (disciplina  delle
attività  di   informazione  e   comunicazione  delle  pubbliche
amministrazioni), interviene  al fine  di  rendere  effettivo  il
diritto  dei   cittadini  ad  essere  informati  su  attività  e
funzionamento  delle   istituzioni  per  qualificare  il  sistema
dell'informazione toscana,  per sviluppare  il pluralismo  e  per
favorire la condivisione dei sistemi informativi.

Articolo 2
(Oggetto della legge)

1. Sono oggetto della presente legge:

a) la  disciplina delle attività di informazione e comunicazione
   proprie e  degli  enti  e  organismi  da  essa  funzionalmente
   dipendenti;
b) il  concorso allo  sviluppo dell'informazione  e comunicazione
   pubblica regionale,  attraverso interventi volti a favorire il
   coordinamento fra  gli enti  locali ed il loro rapporto con le
   rispettive comunità;
c) la  disciplina dell'organizzazione  ed  il  funzionamento  del
   Comitato regionale per le comunicazioni (CORECOM);
d) il  sostegno alle  imprese ed agli altri soggetti operanti nel
   settore dell'informazione e comunicazione.

TITOLO II
INFORMAZIONE E COMUNICAZIONE ISTITUZIONALE

CAPO I
CRITERI GENERALI

Articolo 3
(Informazione e comunicazione istituzionale)

1. Le  attività di  informazione e  comunicazione della  Regione
rispondono all'obiettivo generale di:

a) far conoscere ai cittadini ed alla società civile le leggi, i
   programmi, gli  atti e  le iniziative  degli  organi  ed  enti
   regionali;
b) informare  i  cittadini  sulle  attività  delle  istituzioni,
   nonché sulle  opportunità ed i servizi offerti dalla Regione
   e dalle  altre  amministrazioni,  garantendo  l'esercizio  dei
   diritti di informazione, accesso e intervento nei procedimenti
   amministrativi;
c) consentire  agli organi  regionali di acquisire informazioni e
   conoscenze in  ordine a  fenomeni ed  esigenze della comunità
   regionale, nonché  agli effetti delle politiche di intervento
   della Regione, al fine di renderle più efficaci;
d) potenziare  il rapporto con le istanze istituzionali e sociali
   e con i singoli cittadini, attraverso forme di interrelazione,
   per accrescere la loro sensibilizzazione e partecipazione alla
   vita pubblica  e su  temi  di  rilevante  interesse  civile  e
   sociale;
e) garantire  una costante  comunicazione con  le  comunità  dei
   toscani residenti all'estero;
f) favorire processi interni di semplificazione delle procedure e
   di miglioramento della funzionalità delle strutture;
g) contribuire a promuovere la conoscenza della Toscana in Europa
   e nel  mondo, informando su eventi e iniziative di particolare
   rilevanza.

2. La  Giunta regionale  favorisce forme  di collaborazione  e di
cooperazione con  le attività  di informazione  e  comunicazione
svolte dagli enti locali, singoli o associati.

3. La  Giunta regionale  assicura il  coordinamento della propria
attività di informazione e comunicazione con quella svolta dagli
enti dipendenti dalla Regione, anche ai fini di una comunicazione
capace di  promuovere la conoscenza della Toscana in Europa e nel
mondo.

4. Le  attività di informazione e comunicazione sono attuate con
le modalità e gli strumenti più idonei, in particolare mediante
i mezzi  di  informazione  di  massa,  le  testate  "on  line"  e
multimediali, i  sistemi informatici e telematici, la pubblicità
e  le   affissioni,  le  attività  editoriali,  le  funzioni  di
sportello,  le   relazioni   pubbliche   e   le   iniziative   di
comunicazione integrata.

Articolo 4
(Programma annuale)

1. La  Giunta regionale  ed  il  Consiglio  regionale  approvano,
secondo le  rispettive competenze e nell'ambito dei finanziamenti
allocati nelle  rispettive unità  previsionali di  base (UPB) di
riferimento del  bilancio pluriennale,  entro il mese di novembre
dell'anno precedente  a  quello  di  riferimento,  il  rispettivo
programma   annuale    delle   attività    di   informazione   e
comunicazione, recante  indirizzi e  previsioni di intervento. Il
programma annuale  della Giunta  regionale  viene  comunicato  al
Consiglio regionale.  Il programma  comprende indirizzi agli enti
dipendenti   dalla    Regione,   una    sintetica   illustrazione
dell'attività svolta  nell'anno precedente,  nonché  specifiche
previsioni  di   verifica  dell'efficacia   degli  interventi  di
maggiore rilevanza.

2. La  Giunta regionale  ed il  Consiglio regionale  collaborano,
attraverso  le   competenti  strutture,   nell'elaborazione   dei
rispettivi programmi  annuali, al  fine  di  conseguire  efficaci
sinergie ed  un utile  impiego delle  risorse  e  di  offrire  un
riferimento per iniziative integrate con gli enti locali.

Articolo 5
(Piano triennale)

1. Il  Consiglio regionale,  su proposta  della Giunta regionale,
approva, ai  sensi della  legge regionale  11 agosto  1999, n. 49
(norme  in   materia  di   programmazione  regionale),  un  piano
triennale. Tale piano contiene:

a) gli interventi di cui all'articolo 18, commi 1 e 2, a sostegno
   delle attività  di informazione  e comunicazione  degli  enti
   locali;
b) gli  interventi a  sostegno della formazione professionale del
   personale della Regione e degli enti locali;
c) gli  interventi di  cui all'articolo 34 della presente legge a
   sostegno dello  sviluppo e  della qualificazione  del  sistema
   dell'informazione locale;
d) gli  interventi volti  alla promozione  di forme di educazione
   all'uso consapevole  e critico  dei mezzi  di  informazione  e
   comunicazione di cui all'articolo 18, comma 4;
e) gli interventi di formazione professionale del personale delle
   imprese di cui all'articolo 37.

CAPO II
ATTIVITÀ DI INFORMAZIONE

Articolo 6
(Attività)

1. Le  attività di  informazione sono svolte dagli uffici stampa
degli enti ed hanno ad oggetto:

a) la cura dei rapporti con i mezzi di informazione di massa;
b) la  diffusione delle informazioni sulle attività degli organi
   regionali;
c) la  realizzazione di  prodotti informativi  anche  a  supporto
   delle   attività   di   comunicazione   integrata   e   della
   comunicazione all'interno dell'ente.

Articolo 7
(Strutture e personale)

1.  Al   personale  addetto  agli  uffici  stampa  del  Consiglio
regionale e  della Giunta regionale è attribuito, al verificarsi
delle condizioni  di cui  al comma  2, il  contratto nazionale di
lavoro giornalistico.

2. La Regione definisce, entro centottanta giorni dall'entrata in
vigore della  presente legge,  le specifiche  modalità normative
necessarie  alla  costituzione  di  una  propria  agenzia  a  cui
affidare le attività di informazione.

3. In  sede di  prima applicazione  della presente  legge e  fino
all'attuazione di  quanto previsto dal comma 2, nei confronti del
personale addetto  agli uffici  stampa del  Consiglio regionale e
della  Giunta   regionale  trovano   applicazione   i   contratti
collettivi   nazionali    e   decentrati   stipulati   ai   sensi
dell'articolo 9, comma 5, della legge 7 giugno 2000, n. 150.

4. Gli  addetti agli uffici stampa del Consiglio regionale, della
Giunta regionale  e  degli  enti  dipendenti  dalla  Regione  che
svolgono  attività   di  informazione   devono  essere  iscritti
all'albo nazionale dei giornalisti.

5. I  responsabili degli  uffici stampa del Consiglio regionale e
della Giunta  regionale devono essere iscritti all'albo nazionale
dei giornalisti, elenco professionisti.

6. Al  personale degli  uffici stampa  del Consiglio  regionale e
della Giunta regionale per lo svolgimento di attività esterne si
applica quanto  previsto dalla  legge regionale 17 marzo 2000, n.
26  (riordino   della  legislazione   regionale  in   materia  di
organizzazione del personale), e successive modifiche.

7. In  mancanza dei titoli indicati al comma 4, la conferma nelle
funzioni del  personale che  già opera  negli uffici  stampa  è
subordinata alla  frequenza di  qualificati corsi teorico-pratici
organizzati con riferimento alle specifiche funzioni.

Articolo 8
(Portavoce)

1. Il  Presidente della  Giunta regionale  ed il  Presidente  del
Consiglio regionale  possono avvalersi,  per l'intera  durata del
loro mandato, di un portavoce, anche esterno all'amministrazione,
con compiti  di diretta  collaborazione ai  fini dei  rapporti di
carattere politico-istituzionale con gli organi di informazione.

2.  Il   portavoce  è   scelto  fra  giornalisti  o  esperti  in
comunicazione e non può esercitare altra attività professionale
per tutta la durata dell'incarico.

3. L'incarico è disposto con decreto del Presidente della Giunta
regionale e,  per quanto  concerne il  Presidente  del  Consiglio
regionale,  con  deliberazione  dell'Ufficio  di  presidenza  del
Consiglio regionale.

4. Il  relativo contratto  a tempo  determinato è  rinnovabile e
revocabile e si risolve di diritto con la cessazione dalla carica
del soggetto proponente. Il trattamento economico non può essere
superiore a  quello spettante  ai dirigenti regionali titolari di
area, servizio o struttura equiparata.

5. Qualora  il portavoce sia scelto fra dipendenti della Regione,
di enti locali o di altre amministrazioni pubbliche, si applicano
le disposizioni  di cui  all'articolo 7, commi 1 e 2, della legge
regionale 17  marzo 2000,  n.  26  (riordino  della  legislazione
regionale  in   materia  di   organizzazione  del  personale),  e
successive modifiche.

6. L'incarico  di portavoce  non  costituisce  titolo  valutabile
nelle selezioni bandite dalla Regione.

CAPO III
ATTIVITÀ DI COMUNICAZIONE

Articolo 9
(Strutture e funzioni)

1.  Le  attività  di  comunicazione  sono  svolte  dagli  uffici
relazioni  con   il  pubblico   (URP)  e  dalle  altre  strutture
organizzative competenti  a tali  attività secondo l'ordinamento
interno.

2. Le attività di comunicazione hanno il seguente oggetto:

a) le  attività di relazioni con il pubblico di cui all'articolo
   8 della legge n. 150 del 2000;
b) le  iniziative di  comunicazione istituzionale, pubblicitaria,
   integrata e multimediale;
c) l'organizzazione   di    manifestazioni    ed    eventi  e  la
   partecipazione a rassegne, fiere e congressi;
d) le iniziative editoriali;
e) la redazione della carta dei servizi dell'ente;
f) la gestione delle procedure di reclamo.

Articolo 10
(Personale delle strutture di comunicazione)

1. Il personale dirigenziale e quello di categoria immediatamente
inferiore  assegnato   agli  URP   e  alle   altre  strutture  di
comunicazione deve  essere in  possesso di  diplomi di  laurea in
scienza della  comunicazione o  in relazioni  pubbliche, o  altre
lauree con  indirizzi assimilabili,  ovvero, se  in  possesso  di
diplomi in  discipline diverse,  di titoli  di specializzazione o
perfezionamento post  laurea nelle  materie di  cui  alle  lauree
specifiche.

2. In  mancanza dei titoli indicati al comma 1, la conferma nelle
funzioni del  personale  che  già  opera,  è  subordinata  alla
frequenza di  qualificati corsi  di  formazione  teorico-pratici,
organizzati con riferimento alle specifiche funzioni

3.  Nessun   titolo  specifico  è  richiesto  per  il  personale
appartenente a categorie diverse da quelle di cui al comma 1, per
il quale  devono prevedersi  adeguati  corsi  di  formazione,  in
relazione alle diverse qualifiche e mansioni.

Articolo 11
(Comunicazione di leggi e regolamenti)

1. Per  rendere effettiva  la conoscenza  degli atti normativi di
più  diffuso   interesse,  alla   pubblicazione  sul  Bollettino
Ufficiale   della   Regione   sono   affiancati   interventi   di
comunicazione legislativa integrata.

2. A  tale fine,  in sede  di approvazione,  l'organo deliberante
individua le  leggi ed i regolamenti che devono essere oggetto di
apposite azioni di comunicazione.

3. L'attuazione  degli interventi  è  affidata  alle  competenti
strutture della Giunta regionale e del Consiglio regionale.

Articolo 12
(Iniziative a supporto di interventi settoriali)

1.  Al   fine  di  garantire  la  trasparenza  e  la  pubblicità
dell'azione  regionale,  ogni  provvedimento  relativo  a  piani,
programmi, interventi  che preveda  lo  stanziamento  di  risorse
regionali deve  essere corredato  da  uno  schema  contenente  la
previsione  delle   attività  di  informazione  e  comunicazione
necessarie a  diffonderne la  conoscenza da  parte  dell'opinione
pubblica e dei potenziali interessati.

2. Le attività di cui al comma 1 sono finanziate tramite riserva
di una  quota dei  fondi disponibili  per  la  realizzazione  del
relativo  piano,   programma  o   intervento,  che   tiene  conto
dell'ambito  di   rilevanza  esterna   del  provvedimento,  della
dimensione e  localizzazione dei  possibili interessati  e  delle
azioni di  comunicazione ritenute  più efficaci; in mancanza, il
finanziamento  è   assicurato  tramite  i  fondi  stanziati  nel
bilancio  regionale   per  le   attività   di   informazione   e
comunicazione.

Articolo 13
(Comunicazione con mezzi pubblicitari)

1. Nelle  iniziative di  comunicazione istituzionale rivolte alla
comunità regionale,  gli interventi a carattere pubblicitario si
attuano per  una quota non inferiore al 12 per cento su emittenti
radiofoniche locali,  per una quota del 20 per cento su emittenti
televisive locali, e per una quota del 20 per cento su quotidiani
e periodici  con pagine  o inserti di cronaca locale e regionale,
di volta  in volta  ritenuti più  rispondenti alle  finalità  e
contenuti dell'iniziativa di comunicazione.

2. Le  quote di  cui al  comma 1  sono riferite allo stanziamento
complessivo previsto  per gli  interventi relativi  all'esercizio
finanziario di riferimento.

Articolo 14
(Iniziative in collaborazione con altri enti e soggetti)

1. La  Regione promuove  e sostiene  iniziative di  comunicazione
integrata in  collaborazione con  altri enti e soggetti pubblici,
ed in particolare con gli enti locali, su programmi, interventi e
iniziative, al  fine  di  conseguire  una  più  efficace  azione
informativa nei confronti della comunità regionale.

2. La  Regione può  realizzare iniziative  di  comunicazione  in
collaborazione con  enti e soggetti privati e può partecipare ad
iniziative private.

3. Per  le finalità  di cui  alla  presente  legge,  la  Regione
promuove la  realizzazione e  diffusione di  programmi e  servizi
radiotelevisivi e  radiofonici, tramite  apposite convenzioni con
l'emittenza pubblica  e privata  locale, e  la  realizzazione  di
servizi di  informazione su  giornali  e  periodici  a  stampa  o
elettronici,  mediante  rapporti  convenzionali  con  i  soggetti
editoriali.

Articolo 15
(Messaggi di pubblica utilità)

1. Il Presidente della Giunta regionale può chiedere al servizio
radiotelevisivo  pubblico   ed  alle   emittenti  radiofoniche  e
televisive private  della Toscana  la diffusione  di messaggi  di
utilità sociale, in analogia con la normativa nazionale.

Articolo 16
(Ricerche e sondaggi)

1. Allo  scopo di  favorire  una  più  efficace  elaborazione  e
gestione delle  politiche regionali,  la  Regione  promuove,  con
mezzi   propri    o   attraverso   istituti   specializzati,   la
realizzazione  e  la  diffusione  dei  risultati  di  ricerche  e
sondaggi, integrabili  anche con  pareri della  associazioni  dei
consumatori, volti  ad una migliore conoscenza degli orientamenti
e delle  aspettative dei  cittadini e delle realtà sociali della
Toscana.

2. La  diffusione dei  risultati di ricerche e sondaggi sui mezzi
di comunicazione  di massa  è sottoposta  alla vigilanza  ed  al
controllo del  CORECOM, in  analogia con  quanto  previsto  dalla
legge 22  febbraio  2000,  n.  28  per  i  sondaggi  politici  ed
elettorali.

TITOLO III
SOSTEGNO ALLE  ATTIVITÀ DI  INFORMAZIONE E  COMUNICAZIONE  DEGLI
ENTI LOCALI

Articolo 17
(Sviluppo dell'informazione e della comunicazione pubblica)

1. La  Regione considera lo sviluppo e qualificazione dei servizi
di informazione,  di comunicazione e di relazioni con il pubblico
degli enti  locali un obiettivo fondamentale per l'attuazione del
diritto dei cittadini ad essere informati.

2. La  Regione assicura il coordinamento e l'integrazione in rete
degli URP  della Toscana  e delle  altre strutture  preposte alle
attività di informazione e comunicazione.

Articolo 18
(Interventi di sostegno)

1.  La   Giunta   regionale   sostiene,   anche   attraverso   la
realizzazione di  appositi progetti, le forme di collaborazione e
di cooperazione tra gli enti locali, che, secondo le finalità ed
i principi della presente legge, decidano di favorire, sviluppare
o qualificare la propria attività di informazione, comunicazione
e relazioni con il pubblico.

2. In  particolare, la Regione incentiva la gestione associata di
servizi  di   informazione,  comunicazione  e  relazioni  con  il
pubblico da  parte degli enti locali nell'ambito degli interventi
di sostegno  finanziario di  cui all'articolo  33, comma  4,  del
decreto legislativo  18 agosto  2000, n.  267 (testo  unico delle
leggi  sull'ordinamento   degli  enti   locali),  e  sostiene  le
iniziative finalizzate  ad innovare  i servizi di informazione ai
cittadini.

3. La  Regione promuove interventi di formazione, aggiornamento e
qualificazione del  personale regionale  e, in collaborazione con
gli enti  locali,  del  personale  di  tali  enti,  addetto  alle
attività di  informazione,  comunicazione  e  relazioni  con  il
pubblico,  secondo   modelli  formativi   individuati  dal  piano
triennale  di  cui  all'articolo  5,  comma  1,  lettera  b).  Le
attività formative  rivolte ai  giornalisti sono  programmate in
collaborazione  con   l'ordine  regionale   dei   giornalisti   e
l'associazione stampa toscana.

4. La  Regione favorisce  e sostiene  iniziative, proposte  dagli
istituti scolastici,  dal Parlamento degli studenti e da soggetti
che  siano   espressione  della   società  civile,   volte  alla
promozione di  forme di  educazione all'uso consapevole e critico
dei mezzi di informazione e comunicazione.

Articolo 19
(Altri interventi)

1. Nel  rispetto della  normativa in  materia di  tutela dei dati
personali, la  Regione e  gli enti dipendenti rendono disponibile
il collegamento  diretto tra  le proprie  banche dati  e le  reti
civiche locali, tramite l'adozione di sistemi di interconnessione
telematica.

2.  I   programmi   applicativi   realizzati   o   specificamente
commissionati  dalla   Regione  per   la  gestione   di   servizi
informatici inerenti  le attività di informazione, comunicazione
e relazioni  con il  pubblico sono  posti a disposizione gratuita
degli enti locali per la attivazione di servizi analoghi

3.  Nell'ambito   di  apposite   intese  con   gli  enti   locali
interessati, il  personale degli  enti locali chiamato a svolgere
attività di  informazione,  comunicazione  e  relazioni  con  il
pubblico può  effettuare "stage"  di formazione  o aggiornamento
presso le competenti strutture della Regione.

TITOLO IV
DISCIPLINA DEL COMITATO REGIONALE PER LE COMUNICAZIONI

CAPO I
COMPOSIZIONE E FUNZIONAMENTO

Articolo 20
(Definizione)

1.  Il   Comitato  regionale   per  le  comunicazioni  (CORECOM),
istituito presso  il Consiglio regionale, è organo di consulenza
e di  gestione della Regione in materia di comunicazioni, nonché
organo  funzionale   dell'Autorità   per   le   garanzie   nelle
comunicazioni, di  seguito denominata "Autorità", ai sensi e per
gli effetti  dell'articolo 1,  comma 13,  della legge  31  luglio
1997, n.  249 (istituzione  dell'Autorità per  le garanzie nelle
comunicazioni, e  norme sui  sistemi  delle  telecomunicazioni  e
radiotelevisivo).    Il    presente    titolo    ne    disciplina
l'organizzazione e  il funzionamento,  in attuazione  del  citato
articolo 1,  comma 13, della legge n. 249 del 1997 e nel rispetto
degli indirizzi generali deliberati dall'Autorità ai sensi della
medesima disposizione.

Articolo 21
(Composizione)

1. Il  CORECOM è  costituito da  sette componenti,  compreso  il
Presidente,  scelti   fra  persone   in  possesso  dei  necessari
requisiti  di   competenza  ed   esperienza  nel   settore  della
comunicazione nei  suoi aspetti culturali, giuridici, economici e
tecnologici, documentati e appositamente valutati.

2.  Il   Presidente  è  nominato  dal  Presidente  della  Giunta
regionale di  concerto con il Presidente del Consiglio regionale.
Gli altri sei componenti sono eletti dal Consiglio regionale, con
voto limitato a tre.

3. I  componenti  del  CORECOM  sono  nominati  con  decreto  del
Presidente della  Giunta regionale, restano in carica cinque anni
e non sono rieleggibili.

4.  Nel   corso  della   prima  seduta,  il  Comitato  elegge  il
Vicepresidente. All'elezione  si provvede  a  scrutinio  segreto.
Risulta eletto  colui che  ha ottenuto  il voto della maggioranza
dei componenti  il Comitato.  Qualora tale  maggioranza  non  sia
raggiunta,  risulta  eletto,  in  seconda  votazione,  chi  abbia
ottenuto la  maggioranza dei  voti e, in caso di parità, il più
anziano di età.

5. Il  Presidente del  Consiglio  regionale  informa  l'Autorità
dell'avvenuta elezione e dell'insediamento del CORECOM.

6. Al rinnovo del CORECOM si provvede entro sessanta giorni dalla
scadenza del Comitato in carica.

7. In  caso di  dimissioni, decadenza o impedimento permanente di
un  membro   del  CORECOM,   il   Consiglio   regionale   procede
all'elezione di  un nuovo  membro che  resta in  carica fino alla
scadenza ordinaria  del  Comitato.  Al  componente  che  subentri
quando manca  non più della metà alla scadenza ordinaria non si
applica il divieto di rieleggibilità di cui al comma 3.

Articolo 22
(Incompatibilità)

1.  I   componenti  del   CORECOM  sono  soggetti  alle  seguenti
incompatibilità:

a) politiche:  membro del  Parlamento  europeo  e  italiano,  del
   Governo, dei  Consigli e delle Giunte regionali, provinciali e
   comunali; Presidente  della Regione; Sindaco; Presidente della
   Provincia; presidente  o  direttore  di  enti  pubblici  anche
   economici nominato da parte del Parlamento, del Governo, degli
   organi regionali, provinciali e comunali; componenti di organi
   esecutivi  dei   partiti  e   movimenti  politici,  a  livello
   nazionale, regionale, provinciale e comunale.

b) economico  - professionali:  amministratore, socio, dipendente
   di  imprese   pubbliche  e   private  operanti   nel   settore
   radiotelevisivo, delle  telecomunicazioni, della  pubblicità,
   dell'editoria   anche    multimediale,    della    rilevazione
   dell'ascolto e del monitoraggio della programmazione; titolare
   di rapporti  di collaborazione  e consulenza  con  i  soggetti
   sopra indicati;  dipendente  della  Regione  Toscana.  I  soci
   risparmiatori delle  società di  capitali  e  delle  società
   cooperative non versano in situazione di incompatibilità.

Articolo 23
(Decadenza)

1. I  componenti del  CORECOM decadono  dall'incarico qualora non
intervengano,   senza    giustificato   motivo    tempestivamente
comunicato al  Presidente del  Comitato medesimo,  a  tre  sedute
consecutive ovvero  ad un  numero di  sedute pari  alla metà  di
quelle effettuate nel corso dell'anno solare.

2. I  componenti decadono, altresì, qualora sopravvenga nei loro
confronti una delle cause di incompatibilità di cui all'articolo
22, e l'interessato non provveda a determinarne la cessazione.

3. La causa di incompatibilità è contestata all'interessato dal
Presidente  del   Consiglio  regionale,   sia  d'ufficio  sia  su
segnalazione  del   presidente  del   CORECOM,  con   l'invito  a
presentare proprie osservazioni entro un termine stabilito e, nel
caso  di   cui  al   comma  2,   a  far   cessare  la   causa  di
incompatibilità  entro   trenta  giorni  dal  ricevimento  della
contestazione medesima.

4. Trascorso  il termine  di cui  al comma  3, il  Presidente del
Consiglio regionale:

a) provvede  all'archiviazione del  procedimento qualora la causa
   di decadenza risulti insussistente, ovvero, nei casi di cui al
   comma 2, rimossa;
b) propone l'adozione del provvedimento di decadenza al Consiglio
   regionale negli altri casi.

5. Le decisioni di cui al comma 4 sono comunicate all'interessato
e, per conoscenza, al Presidente del CORECOM e all'Autorità.

6.  Le   disposizioni  sulla  decadenza  si  applicano  anche  al
Presidente del  CORECOM. In  tale ipotesi,  il  provvedimento  di
archiviazione o  di decadenza  è adottato  dal Presidente  della
Giunta regionale  di concerto  con il  Presidente  del  Consiglio
regionale,   a   conclusione   dell'istruttoria   effettuata   da
quest'ultimo.

Articolo 24
(Dimissioni)

1. Le  dimissioni dei  componenti  il  CORECOM  sono  presentate,
tramite il  Presidente del  Comitato stesso,  al  Presidente  del
Consiglio regionale. Le dimissioni del Presidente sono presentate
direttamente  dall'interessato   al  Presidente   del   Consiglio
regionale e comunicate al Presidente della Giunta.

2. Il  Presidente  del  Consiglio  regionale  prende  atto  delle
dimissioni  e   provvede  agli   adempimenti  necessari   per  la
sostituzione dei  componenti dimissionari. Provvede, altresì, ad
informare  l'Autorità   delle  dimissioni   e   delle   relative
sostituzioni.

Articolo 25
(Funzioni del Presidente)

1. Il Presidente del CORECOM:

a) rappresenta il Comitato;
b) convoca  il Comitato,  determina  l'ordine  del  giorno  delle
   sedute,  le   presiede,  ne   sottoscrive  i   verbali  e   le
   deliberazioni in  esse adottate;  la convocazione del Comitato
   è obbligatoria se richiesta da almeno due membri;
c) cura  i rapporti con gli organi della Regione, con l'Autorità
   e gli altri organi statali.

2. In  caso di  assenza  o  di  impedimento  del  Presidente,  le
relative funzioni sono esercitate dal Vicepresidente.

Articolo 26
(Regolamento interno)

1.  Il   CORECOM,  con   regolamento  interno,   da  approvare  a
maggioranza dei  tre quarti dei componenti, disciplina la propria
organizzazione ed  il proprio funzionamento e definisce i criteri
e le  modalità di consultazione dei soggetti esterni, pubblici e
privati,   operanti    nel   settore    delle   comunicazioni   e
dell'informazione.

Articolo 27
(Indennità e rimborsi)

1. Al  Presidente ed  ai componenti del CORECOM è attribuita una
indennità mensile  di funzione,  per dodici  mensilità, il  cui
importo è  stabilito con  deliberazione del Consiglio regionale,
con  riferimento   all'indennità  mensile   lorda  spettante  al
consigliere regionale.

2. Ai  componenti del  CORECOM che  non risiedono  e non hanno la
propria sede  abituale  di  lavoro  nel  luogo  di  riunione  del
Comitato è  dovuto, per  ogni giornata  di seduta,  il  rimborso
delle spese di viaggio previsto per i dirigenti regionali.

3. Ai  componenti del  CORECOM che, per ragioni attinenti al loro
mandato e  diverse dalla partecipazione alle sedute del Comitato,
si recano  in località diverse da quella di residenza o abituale
di lavoro,  è  dovuto  il  trattamento  economico  di  missione,
nonché il  rimborso  delle  spese  di  viaggio  previsto  per  i
dirigenti regionali.

4. L'assenza senza giustificato motivo ad una seduta del CORECOM,
è comunicata al Presidente del Consiglio regionale e comporta la
riduzione di  un sesto dell'indennità mensile di funzione di cui
al comma 1.

CAPO II
FUNZIONI E ORGANIZZAZIONE

Articolo 28
(Funzioni)

1. Il  CORECOM è  titolare di  funzioni proprie  e  di  funzioni
delegate ai  sensi dell'articolo  1, comma 13, della legge n. 249
del 1997.

Articolo 29
(Funzioni proprie)

1. Il CORECOM svolge le seguenti funzioni proprie:

a) Funzioni   di  consulenza  e  di  proposta  per  il  Consiglio
   regionale e la Giunta regionale; in particolare:

   1) formula  pareri per  il Consiglio regionale e per la Giunta
      regionale in  materia di  ordinamento delle comunicazioni e
      di informazione;
   2) formula  proposte di parere sullo schema di piano nazionale
      di assegnazione e di ripartizione delle frequenze trasmesso
      alla Regione ai sensi dell'articolo 1, comma 6, lettera a),
      numeri 1  e 2,  della legge  n. 249  del 1997,  nonché sui
      bacini  di  utenza  e  sulla  localizzazione  dei  relativi
      impianti;
   3) formula  proposte di parere sul progetto di rete televisiva
      senza risorse pubblicitarie di cui all'articolo 3, comma 9,
      della legge n. 249 del 1997;
   4) su  richiesta degli organi della Regione, effettua ricerche
      a  supporto   di  proposte  di  legge  e  di  provvedimenti
      regionali nel settore delle comunicazioni;
   5) cura  il  monitoraggio  e  l'analisi  delle  programmazioni
      radiofoniche e  televisive trasmesse  in ambito nazionale e
      locale;
   6) formula proposte in ordine a forme di collaborazione fra la
      Regione, il  servizio pubblico radiotelevisivo, istituzioni
      ed organismi culturali, operatori della comunicazione;
   7) formula  pareri non  vincolanti per  Fidi Toscana  SpA  sui
      progetti  oggetto  di  richiesta  di  contributi  ai  sensi
      dell'articolo 34 della presente legge;
   8) propone  iniziative inerenti  la formazione e la ricerca in
      materia di comunicazione radiotelevisiva e multimediale;
   9) cura  ricerche e  rilevazioni sull'assetto  e sul  contesto
      socio-economico delle  imprese operanti a livello regionale
      nel  settore   delle  comunicazioni,  presentando  rapporti
      periodici agli organi della Regione;
   10) attua  idonee forme di consultazione, sulle materie di sua
      competenza, con  i  soggetti  operanti  nel  settore  delle
      comunicazioni, con  le associazioni  degli utenti,  con  le
      istituzioni scolastiche  e con gli altri eventuali soggetti
      collettivi interessati alle comunicazioni.
   
b) Funzioni gestionali:

   1) regola  l'accesso radiofonico e televisivo regionale di cui
      all'articolo 3  della legge  14 aprile  1975, n. 103 (nuove
      norme in materia di diffusione radiofonica e televisiva);
   2) cura  per l'Ufficio  di presidenza  del Consiglio regionale
      gli adempimenti di cui all'articolo 2, comma 1, della legge
      regionale 14  aprile 1995,  n. 65  (disciplina delle  spese
      relative  alla   campagna  elettorale   per   le   elezioni
      regionali: attuazione della legge 23 febbraio 1995, n. 43),
      relativi alla  pubblicità delle  attività  di  propaganda
      elettorale a  mezzo stampa  e radiotelevisiva  in occasione
      delle elezioni regionali.
   
Articolo 30
(Funzioni delegate)

1.  Il  CORECOM  svolge  le  funzioni  di  gestione,  garanzia  e
controllo delegate dall'Autorità ai sensi dell'articolo 1, comma
13, della  legge n.  249 del  1997  e  del  regolamento  adottato
dall'Autorità con  deliberazione n.  53 del  28 aprile  1999, di
seguito denominato "regolamento dell'Autorità".

2. Le  funzioni di  cui al  comma  1  sono  delegate  al  CORECOM
mediante la  stipula delle  convenzioni previste  dall'articolo 2
del  regolamento   dell'Autorità,  sottoscritte  dal  Presidente
dell'Autorità, dal Presidente della Giunta regionale, sentito il
Presidente del Consiglio regionale, e dal Presidente del CORECOM,
nelle quali  sono specificate  le singole  funzioni delegate e le
risorse assegnate per provvedere all'esercizio delle stesse.

3. Le funzioni delegate sono esercitate dal CORECOM nell'ambito e
nel rispetto dei principi e dei criteri stabiliti dall'Autorità.

4. Nell'esercizio  della delega  il CORECOM  può avvalersi degli
organi   periferici    dell'amministrazione   statale    di   cui
all'articolo 3, comma 2, del regolamento dell'Autorità.

Articolo 31
(Programmazione e rendicontazione dell'attività)

1. Entro  il 15  settembre di  ogni anno,  il CORECOM presenta al
Consiglio regionale  ed all'Autorità  il programma  di attività
per l'anno  successivo, suddiviso  in  una  parte  relativa  alle
funzioni proprie  e l'altra  relativa alle funzioni delegate, con
l'indicazione dei  rispettivi fabbisogni finanziari. Il Consiglio
regionale  approva  la  parte  relativa  alle  funzioni  proprie,
l'Autorità quella relativa alle funzioni delegate.

2. Entro  il 31  marzo di  ogni  anno,  il  CORECOM  presenta  al
Consiglio regionale e all'Autorità una relazione conoscitiva sul
sistema delle  comunicazioni in ambito regionale, con particolare
riferimento  al   settore  radiotelevisivo  e  dell'editoria.  Il
documento  contiene  anche  il  resoconto  dell'attività  svolta
nell'anno precedente,  distinta in  quella relativa alle funzioni
proprie  e   quella  relativa  alle  funzioni  delegate,  con  la
rispettiva   rendicontazione   della   gestione   delle   risorse
finanziarie.  Il  Consiglio  regionale  approva  la  parte  della
relazione relativa  alle  funzioni  proprie,  l'Autorità  quella
relativa alle funzioni delegate.

3. Il  CORECOM rende  pubblici,  attraverso  opportuni  strumenti
informativi, gli atti di cui ai commi 1 e 2.

Articolo 32
(Struttura organizzativa)

1. Per  l'esercizio delle  sue funzioni  il CORECOM  si avvale di
un'apposita struttura  istituita presso il Consiglio regionale ed
individuata ai  sensi della  legge regionale 17 marzo 2000, n. 26
(riordino   della    legislazione   regionale   in   materia   di
organizzazione e personale), e successive modifiche.

2. La  dotazione organica  della struttura  di cui  al comma 1 è
determinata nell'ambito  della dotazione  organica del  Consiglio
regionale, dopo aver acquisito il parere dell'Autorità.

Articolo 33
(Dotazione finanziaria)

1. Per  l'esercizio delle  funzioni proprie  il  CORECOM  dispone
della dotazione  finanziaria ad  esso assegnata  nell'ambito  del
bilancio del Consiglio regionale.

2. Per  l'esercizio delle  funzioni delegate  il CORECOM  dispone
delle risorse  concordate con  l'Autorità nelle  convenzioni con
cui sono  conferite le deleghe. Le risorse assegnate e trasferite
dall'Autorità  sono   iscritte  nel  bilancio  della  Regione  e
confluiscono nel bilancio del Consiglio regionale.

TITOLO V
INTERVENTI PER LO SVILUPPO DEL SISTEMA DELL'INFORMAZIONE LOCALE

Articolo 34
(Interventi di sostegno agli investimenti)

1.   La    Regione   interviene    finanziariamente,   attraverso
l'erogazione  di   contributi  in   conto  capitale  e  in  conto
interessi, in  favore delle  imprese e di altri soggetti operanti
nei settori  della informazione e della comunicazione, a sostegno
degli investimenti  relativi a  progetti di  innovazione tecnico-
produttiva e  di miglioramento  degli standard  di  qualità,  di
realizzazione,  ampliamento,   modifica  degli   impianti  e  dei
processi, di miglioramento della distribuzione e promozione.

2. Allo  scopo di  promuovere le associazioni fra operatori della
comunicazione  per  la  gestione  comune  di  servizi,  impianti,
attività  di  produzione  e  distribuzione,  gli  interventi  di
sostegno devono  favorire in particolare i progetti presentati da
associazioni o  consorzi di imprese, o da singole imprese facenti
parte di forme associative.

3. I  contributi non  possono, in  ogni caso,  superare per  ogni
singolo beneficiario  o intervento,  la misura  del "de  minimis"
definita dall'Unione europea e non sono cumulabili con contributi
statali percepiti al medesimo titolo.

4. La  Regione interviene altresì con la concessione di garanzie
sussidiarie ai  soggetti beneficiari  dei contributi  a fronte di
operazioni di finanziamento e di locazione finanziaria.

Articolo 35
(Condizioni per l'accesso alle agevolazioni)

1. Hanno titolo per accedere alle agevolazioni finanziarie di cui
all'articolo 34  le imprese  aventi sede  legale e  operativa  in
Toscana,   iscritte    al   registro    degli   operatori   della
comunicazione, tenuto  presso il  CORECOM ai sensi della legge n.
249 del 1997.

2. Non  sono ammesse  ai benefici  le  imprese  che  producono  o
diffondono prodotti  editoriali, a  stampa o  radiotelevisivi, di
carattere  commerciale,   superando  i   limiti  previsti   dalla
normativa vigente per la pubblicità radiotelevisiva e del 70 per
cento per le pubblicazioni a stampa.

3. Per  essere ammesse  ai benefici,  le imprese devono essere in
regola con  gli obblighi  di  legge  in  materia  di  trattamento
contrattuale del  personale dipendente  e di sicurezza nei luoghi
di lavoro,  applicando al  personale giornalistico  le norme  dei
contratti nazionali di lavoro giornalistico.

Articolo 36
(Procedure)

1. La  concessione dei contributi e delle garanzie sussidiarie è
effettuata da  Fidi  Toscana  SpA,  presso  la  quale  la  Giunta
regionale costituisce specifici fondi.

2. Fidi  Toscana SpA,  acquisito il  parere  non  vincolante  del
CORECOM sui  progetti  oggetto  della  richiesta  di  contributo,
provvede  alla   concessione  dei   benefici  sulla   base  delle
disposizioni approvate dalla Giunta regionale, contenenti:

a) le tipologie degli interventi ammissibili ai benefici;
b) le  modalità di  istruttoria,  le  entità  e  i  criteri  di
   erogazione dei contributi;
c) le procedure di rendicontazione e controllo di efficacia.

3. Il  Consiglio regionale  è informato annualmente dalla Giunta
regionale sui benefici erogati.

Articolo 37
(Formazione professionale)

1. La  Regione interviene  anche finanziariamente  per  sostenere
azioni di  formazione continua del personale delle imprese di cui
all'articolo 34.

2. Le  modalità attuative  degli interventi  sono stabilite  con
deliberazione della  Giunta regionale nell'ambito delle procedure
previste  dalla   normativa  vigente  in  materia  di  formazione
professionale.

3. Gli interventi sono concessi nel rispetto del Regolamento (CE)
n. 68/2001  della  Commissione  del  12  gennaio  2001,  e  della
relativa normativa regionale di attuazione.

Articolo 38
(Ricerche e rilevazioni)

1. La  Giunta  regionale  promuove,  anche  tramite  il  CORECOM,
ricerche  sui  consumi  mediali,  sulla  diffusione  di  prodotti
editoriali  a   stampa  ed  elettronici  e  sugli  ascolti  delle
emittenti radiotelevisive,  d'intesa ed in collaborazione con gli
operatori del settore.

TITOLO VI
DISPOSIZIONI TRANSITORIE E FINALI

Articolo 39
(Norma finanziaria)

1. Agli  oneri derivanti  dall'attuazione della presente legge si
fa fronte:

a) quanto  agli oneri di cui all'articolo 5, comma 1, lettera b),
   per il  corrente esercizio e per i due esercizi successivi con
   le risorse  iscritte  nella  U.P.B.  111  "Azioni  di  sistema
   Regioni-Enti locali"  e nella  U.P.B. 711 "Funzionamento della
   struttura regionale",  definite con il Piano di formazione del
   personale di  cui al  CCNL del personale delle Regioni e delle
   autonomie locali;
b) quanto  agli oneri di cui all'articolo 5, comma 1, lettere a),
   c), d)  ed e),  decorrenti dall'esercizio 2003, con le risorse
   iscritte nelle U.P.B. di riferimento da istituire in bilancio,
   per una  quota da  definire  in  sede  di  bilancio  regionale
   pluriennale.

Articolo 40
(Abrogazioni)

1. Sono abrogate:

a) la legge regionale 4 agosto 1997, n. 62 (sostegno alle imprese
   televisive e all'editoria locale);
b) la  legge regionale  1  febbraio  2000,  n.  10  (istituzione,
   organizzazione e  funzionamento del  Comitato regionale per le
   comunicazioni);
c) la  legge regionale  28 dicembre  2000, n.  80 (modifiche alla
   legge  regionale   1  febbraio   2000,  n.   10  "Istituzione,
   organizzazione e  funzionamento del  Comitato regionale per le
   Comunicazioni").

Articolo 41
(Disposizioni transitorie)

1. L'elenco regionale delle imprese radiotelevisive e di editoria
locale, istituito  ai sensi dell'articolo 3 della legge regionale
n. 62  del 1997  rimane operante  ai fini  del titolo V sino alla
effettiva  costituzione   del  registro   degli  operatori  della
comunicazione di cui all'articolo 34 della presente legge.

2. Alla  data di entrata in vigore della presente legge, le somme
residuate sui  fondi costituiti  presso Fidi Toscana SpA ai sensi
dell'articolo 6,  comma 3,  della legge regionale n. 62 del 1997,
confluiscono nei fondi previsti dall'articolo 36, comma 1.

3. Per  l'anno 2002,  i procedimenti  amministrativi  conseguenti
alla presentazione  di domande  di finanziamento  e  di  garanzia
sussidiaria  per   interventi  di  innovazione  tecnologica  sono
portati a  termine secondo  le disposizioni  di  cui  alla  legge
regionale n. 62 del 1997.

4. I  componenti del  CORECOM,  nominati  ai  sensi  della  legge
regionale n.  10 del  2000, come modificata dalla legge regionale
n. 80 del 2000, restano in carica sino alla scadenza naturale del
loro mandato.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 25 giugno 2002

Passaleva (incaricato con DPGR n. 132 del 22.05.2000)

La presente  legge è  stata approvata  dal  Consiglio  regionale
nella seduta del 19-6-2002.




INFORMAZIONE

