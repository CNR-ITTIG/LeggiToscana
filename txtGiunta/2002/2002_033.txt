Regolamento di  attuazione dell'art.  1 della  legge regionale 21
dicembre  2001   n.  65  (Legge  Finanziaria  per  l'anno  2002).
Esenzione dall'IRAP di esercizi commerciali in zone montane.



IL PRESIDENTE DELLA GIUNTA REGIONALE
Visto l'art.  121 della  Costituzione, quarto  comma, così  come
modificato dall'art.  1 della  Legge Costituzionale  22  novembre
1999, n. 1;

Visto  l'art.  125  della  Costituzione,  così  come  modificato
dall'art. 9 della Legge Costituzionale 18 ottobre 2001, n. 3;

Vista  la   Legge  regionale   21  dicembre   2001,  n.65  (Legge
Finanziaria per l'anno 2002);

Visto in particolare l'art. 1 della suddetta legge che demanda al
regolamento regionale  la disciplina  dei criteri e modalità per
l'individuazione delle  località comprese  nei territori montani
di cui  all'art.3, comma  1, della  legge regionale  28  dicembre
2000,  dei   criteri   per   l'individuazione   delle   attività
commerciali che  beneficiano dell'esenzione e del procedimento di
riconoscimento del diritto all'esenzione;

Vista la  deliberazione della  Giunta regionale  n.  816  del  29
luglio 2002  concernente "Regolamento  di  attuazione  dell'art.1
della legge  regionale 21  dicembre 2001 n. 65 (Legge Finanziaria
per l'anno  2002). Esenzione dall'IRAP di esercizi commerciali in
zone montane"),  acquisiti i  pareri del  Comitato Tecnico  della
Programmazione di  cui all'art.  26, comma 3, della L.R. 17 marzo
2000 n. 26, nonché dei Dipartimenti di cui all'art. 41, comma 3,
della medesima legge regionale n. 26;

EMANA
il seguente Regolamento:

Regolamento di  attuazione dell'art.1  della legge  regionale  21
dicembre  2001   n.  65  (legge  finanziaria  per  l'anno  2002).
esenzione dall'IRAP di esercizi commerciali in zone montane

Articolo 1
(Oggetto)

1. Il  presente regolamento  definisce i  criteri e  le modalità
operative  per   l'individuazione  dei  soggetti  aventi  diritto
all'esenzione  dal   pagamento   dell'imposta   regionale   sulle
attività produttive  (IRAP) prevista dall'articolo 1 della legge
regionale 21  dicembre 2001,  n.65 "Legge  Finanziaria per l'anno
2002".

Articolo 2
(Soggetti ammessi e requisiti di ammissibilità)

1. L'esenzione è concessa su domanda dell'interessato.

2. Possono  richiedere l'esenzione  dall'IRAP  i  titolari  degli
esercizi commerciali disciplinati dalla legge regionale 17 maggio
1999, n.28  "Norme per  disciplina del commercio in sede fissa in
attuazione del decreto legislativo 31 marzo 1998, n.114":

a) purché   collocati  in  località  abitate,  individuate  dal
   Comune, ai  sensi dell'art.9,  della legge  24 dicembre  1954,
   n.1228, con  popolazione uguale  o inferiore  a 500  abitanti,
   situate in  territori classificati montani ai sensi dell'art.3
   della legge regionale 28 dicembre 2000, n.82;
b) che,  oltre all'attività commerciale, svolgano congiuntamente
   nel medesimo esercizio servizi di particolare interesse per la
   collettività quali:  posto telefonico pubblico, servizio fax,
   punto Internet, punto di informazioni turistiche, prenotazioni
   prestazioni sanitarie;
c) che non abbiano dichiarato per l'anno di imposta precedente un
   valore di  produzione netta  superiore a  quello stabilito dal
   comma 3 dell'articolo 4 della legge regionale 26 gennaio 2001,
   n. 2  "Riduzione dell'aliquota  dell'imposta  regionale  sulle
   attività produttive (IRAP)".

Articolo 3
(Termini e  modalità per  la presentazione e l'istruttoria delle
domande di esenzione)

1. Per  l'anno 2002  le domande di esenzione sono presentate alla
Regione Toscana entro il trentuno ottobre.

2.  A  partire  dall'anno  2003,  ai  fini  dell'aggiornamento  e
dell'integrazione dell'elenco  degli aventi diritto all'esenzione
di cui  all'articolo 4, gli interessati entro il trenta giugno di
ogni anno, sono tenuti a presentare alla Regione Toscana:

a) qualora    compresi    nell'elenco    degli    aventi  diritto
   all'esenzione, e  pena  la  cancellazione  dal  medesimo,  una
   dichiarazione  attestante   il  permanere   del  possesso  dei
   requisiti di cui all'articolo 2;
b) qualora   non    compresi  nell'elenco  degli  aventi  diritto
   all'esenzione o  cancellati ai  sensi  della  lettera  a),  la
   domanda di esenzione.

3. Le  domande e  le dichiarazioni  di cui  ai commi  1 e  2,  si
considerano prodotte  in tempo  utile anche  se  inviate  tramite
raccomandata a/r entro il termine indicato. A tal fine fa fede il
timbro dell'Ufficio postale accettante.

4. Le domande e le dichiarazioni di cui al presente articolo sono
redatte in  conformità  ai  modelli  predisposti  dalla  Regione
Toscana e  approvati con  decreto del  dirigente della  struttura
regionale competente in materia di tributi.

Articolo 4
(Formazione dell'elenco degli aventi diritto all'esenzione)

1. La Regione, entro centoventi giorni dalla scadenza del termine
per la  presentazione della  domanda o della dichiarazione di cui
all'articolo 3,  verifica il  possesso  dei  requisiti  e  redige
l'elenco degli aventi diritto all'esenzione.

2.  L'elenco   è  approvato  con  decreto  del  dirigente  della
struttura regionale  competente,  è  pubblicato  sul  Bollettino
ufficiale della Regione Toscana ed è trasmesso all'Agenzia delle
Entrate che provvede agli adempimenti di propria competenza.

Articolo 5
(Validità temporale dell'esenzione)

1. L'esenzione  opera per l'anno di imposta in corso alla data di
presentazione della domanda iniziale e delle dichiarazione di cui
all'articolo  3   ed  è   fatta  valere   in   occasione   della
dichiarazione dei redditi inerenti detto anno d'imposta.


Il presente  Regolamento è  pubblicato nel  Bollettino Ufficiale
della Regione Toscana.
È  fatto  obbligo  a  chiunque  spetti  di  osservarlo  e  farlo
osservare come Regolamento della Regione Toscana.

Firenze, 01 agosto 2002

Passaleva
(incaricato con D.P.G.R. n. 132 del 22.05.2000)




COMMERCIO
TRIBUTI

