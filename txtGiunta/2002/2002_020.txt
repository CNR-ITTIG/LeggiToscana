Calendario venatorio  e modifiche alla legge regionale 12 gennaio
1994, n.  3 (Recepimento  della Legge  11 febbraio  1992, n.  157
"Norme per la protezione della fauna selvatica omeoterma e per il
prelievo venatorio").

Il Consiglio Regionale ha approvato il 5-6-2002
Il Presidente  della Giunta  Regionale promulga la seguente legge
regionale:

CAPO I
STAGIONE VENATORIA

ARTICOLO 1
(Stagione venatoria e giornate di caccia)

1. La stagione venatoria ha inizio la terza domenica di settembre
e termina il 31 gennaio di ogni anno.

2. Per  l'intera stagione  venatoria la  caccia è consentita tre
giorni per  ogni settimana,  che il  titolare della  licenza può
scegliere fra  quelli di  lunedì, mercoledì, giovedì, sabato e
domenica.

3. Nel  periodo dal  1 ottobre al 30 novembre di ogni anno, fermo
restando il  divieto di caccia nei giorni di martedì e venerdì,
è consentito  ad ogni  cacciatore, per la caccia da appostamento
alla  selvaggina   migratoria,  di   usufruire  anche   in   modo
continuativo delle  giornate di caccia a propria disposizione per
l'intera stagione venatoria.

ARTICOLO 2
(Giornata venatoria)

1. L'esercizio  venatorio  è  consentito  da  un'ora  prima  del
sorgere del sole fino al tramonto; per il periodo compreso fra la
terza domenica  di settembre  e il  31 gennaio  sono  indicati  i
seguenti specifici orari:

a) dal  15 al  30 settembre:  dalle ore  6,00 alle ore 19,00 (ora
   legale);
b) dal  1 ottobre  al 15  ottobre: dalle  ore 6,30 alle ore 18,30
   (ora legale);
c) dal 16 ottobre all'ultimo giorno di validità dell'ora legale:
   dalle ore 6,45 alle ore 18,15 (ora legale);
d) dal  giorno di ripristino dell'ora solare al 31 ottobre: dalle
   ore 5,45 alle ore 17,15;
e) dal 1 novembre al 15 novembre: dalle ore 6,00 alle ore 17,00;
f) dal 16 novembre al 30 novembre: dale ore 6,15 alle ore 16,45;
g) dal 1 dicembre al 15 dicembre: dalle ore 6,30 alle ore 16,38;
h) dal 16 dicembre al 31 dicembre: dalle ore 6,45 alle ore 16,45;
i) dal 1 gennaio al  15 gennaio: dalle ore 7,00 alle ore 17,00;
l) dal 16 gennaio al 31 gennaio: dalle ore 6,45 alle ore 17,15.

Fanno eccezione:

a) la  caccia di  selezione agli ungulati che termina un'ora dopo
   il tramonto;
b) la  caccia alla  beccaccia che inizia un'ora dopo gli orari di
   cui sopra.

CAPO II
ESERCIZIO DELLA CACCIA

ARTICOLO 3
(Modalità e forme di caccia)

1. L'esercizio  venatorio dalla terza domenica di settembre al 31
gennaio di ogni anno è consentito, anche con l'ausilio del cane,
in forma vagante e/o da appostamento fisso o temporaneo.

2. Le Province possono regolamentare, nel periodo compreso fra il
1 gennaio  ed il  31 gennaio, la caccia vagante e l'uso del cane.
La Provincia  può altresì  regolamentare, nel  periodo compreso
fra l'8 dicembre ed il 31 gennaio l'uso del cane da seguita.

3. È vietato, per l'installazione degli appostamenti temporanei,
utilizzare materiale  fresco proveniente  da colture  arboree sia
agricole che  forestali e  da piante  destinate  alla  produzione
agricola.   Può   essere   utilizzata   vegetazione   spontanea,
esclusivamente arbustiva  o erbacea,  appartenente a  specie  non
tutelate dalla normativa vigente.

4. Gli  appostamenti temporanei  devono essere rimossi a cura dei
fruitori al  momento dell'abbandono  e comunque al  termine della
giornata venatoria.  Le postazioni  per la  caccia agli  ungulati
possono  essere   lasciate  in   essere  con   il  consenso   del
proprietario  e   del  conduttore  del  fondo.  Gli  appostamenti
temporanei possono  essere installati un'ora prima dell'orario di
caccia.

5.  L'accesso   agli  appostamenti   fissi  o  agli  appostamenti
temporanei nelle  zone dove  non è  permessa la caccia vagante o
nel caso  di fruizione  continuativa di giornate di caccia di cui
all'articolo 1 comma 3, è consentito solo con il fucile smontato
o racchiuso in idoneo involucro e scarico.

6. Il  cacciatore è  tenuto  alla  raccolta  dei  bossoli  delle
cartucce sparate.

7. Non  è consentita  la posta  alla beccaccia  né la caccia da
appostamento al beccaccino.

8. La  caccia alla lepre in battuta può essere effettuata con un
massimo di 7 partecipanti.

ARTICOLO 4
(Carniere giornaliero)

1. Per  ogni giornata  di caccia il carniere complessivo non può
superare i  due capi  di selvaggina  stanziale ed i venti capi di
selvaggina migratoria.

2. Il  prelievo giornaliero  di ogni cacciatore non può superare
per specie le seguenti quantità:

a) lepre: un capo;
b) palmipedi, trampolieri e rallidi: otto capi complessivi;
c) beccaccia: tre capi;
d) tortora: dieci capi.

3. I  limiti giornalieri  di carniere  relativi  alla  selvaggina
stanziale di  cui ai  commi 1  e 2 non si applicano nelle aziende
faunistico-venatorie  e   agrituristico-venatorie   nelle   quali
valgono  i   piani  di   abbattimento  annuali   approvati  dalla
Provincia.

4. Per  gli ungulati il cui prelievo avvenga nell'ambito di piani
di abbattimento non sono applicati i limiti di cui al comma 1 e i
capi vengono registrati nelle apposite schede.

ARTICOLO 5
(Allenamento ed addestramento cani)

1. L'allenamento  dei cani  è consentito, nei giorni fissati dal
comma 10  dell'articolo 30  della legge regionale 12 gennaio 1994
n. 3 (Recepimento della Legge 11 febbraio 1992, n. 157 "Norme per
la protezione  omeoterma e  per il  prelievo  venatorio"),  dalla
terza domenica di agosto al giovedì precedente la terza domenica
di settembre,  dal sorgere  del sole  alle ore  11.00 e dalle ore
14.00  alle   ore  19.00  (ora  legale),  sull'intero  territorio
regionale non  soggetto a  divieto di  caccia. Negli ultimi dieci
giorni del  periodo, l'allenamento  ed addestramento  dei cani è
consentito ai soli cacciatori iscritti all'Ambito territoriale di
caccia  (ATC).   L'allenamento  non   è  consentito  nelle  aree
interessate dalle  produzioni agricole  di  cui  all'articolo  42
comma 2  della LR  3/1994  e  alla  deliberazione  consiliare  20
dicembre 1994  n. 588,  anche se  prive di  tabellazione.  Per  i
cacciatori non residenti in Toscana e non iscritti ad ATC toscani
l'accesso è consentito solo in regime di reciprocità.

ARTICOLO 6
(Tesserino venatorio)

1. Il  cacciatore deve  essere munito  del  tesserino  venatorio,
valido su tutto il territorio nazionale, rilasciato dal Comune di
residenza, previa esibizione della licenza di caccia valida e del
cedolino attestante  la riconsegna  del tesserino  della stagione
precedente.  I  cacciatori  che  hanno  cambiato  residenza  dopo
l'inizio  della  precedente  stagione  venatoria  ritireranno  il
tesserino al Comune di provenienza.

2. Il  cacciatore,  all'inizio  della  giornata  venatoria,  deve
marcare, con  un segno  (I) o  (X), mediante  penna indelebile di
colore  scuro,  preferibilmente  nero,  gli  appositi  spazi  del
tesserino venatorio  in corrispondenza  della data della giornata
di caccia, dell'Ambito territoriale di caccia o istituto privato.
Deve  inoltre  indicare  l'eventuale  mobilità  e  la  fruizione
continuativa delle  giornate di caccia alla selvaggina migratoria
da appostamento.

Deve essere  altresì indicato, dopo l'abbattimento, ogni capo di
selvaggina stanziale.  Per la  selvaggina migratoria, deve essere
indicato negli  appositi spazi,  al  termine  della  giornata  di
caccia, il  numero dei  capi abbattuti.  Il  tesserino  venatorio
consente l'effettuazione  di un  numero complessivo  di  giornate
pari a  quelle a  disposizione di  ogni cacciatore  per  l'intera
stagione venatoria  (terza domenica  di settembre  - 31 gennaio).
Tutte le  giornate di  caccia effettuate ai sensi dell'articolo 1
comma 3,  dell'articolo 7  comma 5,  dell'articolo 8 comma 1 o in
altre regioni sono cumulabili.

3. Il  deposito dei  capi  di  stanziale  abbattuti  deve  essere
indicato sul  tesserino venatorio  mediante l'apposizione  di  un
cerchio  attorno  alla  segnatura  (I)  o  (X)  che  contrassegna
l'abbattimento  del  capo,  così  come  indicato  nel  tesserino
venatorio.

4. Il  tesserino è  mezzo di  controllo delle  quantità e delle
specie prelevate ed a tal fine deve essere riconsegnato non oltre
il 20  marzo di  ogni anno  al Comune  di residenza  o in caso di
cambio di residenza al Comune che lo ha rilasciato.

CAPO III
CALENDARIO VENATORIO

ARTICOLO 7
(Periodi di caccia e specie cacciabili)

1. Dalla  terza domenica di settembre al 31 dicembre la caccia è
consentita a: coniglio selvatico, allodola, merlo, pernice rossa,
quaglia, starna,  tortora (Streptopelia  turtur). Per  la pernice
rossa e  la starna  le Province  possono determinare  limitazioni
relative ad  aree e  periodi di  caccia. Tali  limitazioni non si
applicano nelle  aziende  faunistico  venatorie  nelle  quali  la
Provincia abbia approvato specifici piani di prelievo.

2. Dalla terza domenica di settembre all'8 dicembre è consentita
la caccia  alla lepre  comune. Le  Province possono, per motivate
ragioni  legate   alla  consistenza  faunistica,  posticipare  la
chiusura al 31 dicembre.

3. Dalla  terza domenica  di settembre al 31 gennaio la caccia è
consentita alle seguenti specie: alzavola, beccaccia, beccaccino,
canapiglia,  cesena,   codone,  colombaccio,  cornacchia  grigia,
fagiano, fischione,  folaga, frullino, gallinella d'acqua, gazza,
germano  reale,   ghiandaia,   marzaiola,   mestolone,   moretta,
moriglione,  pavoncella,   porciglione,  tordo  bottaccio,  tordo
sassello, volpe.

4. Dalla  terza domenica di settembre al 31 ottobre è consentita
la caccia al combattente.

5. Dal  1 novembre  al 31  gennaio è  consentita  la  caccia  al
cinghiale  secondo   le  modalità   stabilite  dal   regolamento
regionale 15  luglio 1996,  n. 4  "Regolamento  per  la  gestione
faunistico  venatoria   degli  ungulati".   Le  Province  possono
individuare i  territori nei  quali la  caccia al  cinghiale può
essere anticipata  a partire dal 1 ottobre nel rispetto dell'arco
temporale di  cui all'articolo  18 comma 2 legge 11 febbraio 1992
n. 157 (Norme per la protezione della fauna selvatica omeoterma e
per il prelievo venatorio).

6. Nel  rispetto delle  indicazioni dei piani di cui all'articolo
30 comma  6 della  LR  3/1994  le  Province,  sentito  l'Istituto
nazionale per  la fauna selvatica (INFS), predispongono a partire
dal 1  agosto fino  al 15  marzo di  ogni anno, forme di prelievo
sulla  base   di  piani  di  assestamento  delle  popolazioni  di
capriolo, daino,  muflone  e  cervo.  In  assenza  del  piano  di
assestamento provinciale sono autorizzati dalla Provincia stessa,
nelle  Aziende   Faunistico  Venatorie,   piani  di  assestamento
presentati dal concessionario. L'autorizzazione è subordinata al
parere favorevole  dell'INFS. Il prelievo può avvenire anche nel
caso di  terreno coperto  da neve.  Nei periodi  1 agosto - terza
domenica di  settembre e  1 febbraio  - 15  marzo il  prelievo è
consentito per  cinque giorni  la settimana escluso il martedì e
il venerdì.

ARTICOLO 8
(Deroghe)

1. La  Giunta regionale  può consentire, sulla base delle scelte
effettuate  nei   piani   faunistico-venatori   provinciali,   su
richiesta delle  Province, nel  primo giorno utile di settembre e
nella domenica successiva la caccia da appostamento all'alzavola,
al germano  reale, alla  marzaiola,  alla  tortora  (Streptopelia
turtur), al  colombaccio e  al merlo. Nei giorni di cui sopra, il
prelievo giornaliero  del colombaccio  non può superare i cinque
capi, del  merlo da  appostamento temporaneo  non può superare i
quattro capi  e per  i palmipedi non può superare i quattro capi
complessivi. La  Giunta  regionale  nell'atto  di  autorizzazione
individua gli  orari di  caccia e  i territori  ove  questa  può
essere  svolta,   nel  rispetto   dell'arco  temporale   di   cui
all'articolo 18  comma 2  della l.  157/1992. La Giunta regionale
può altresì  consentire, su richiesta delle Province, nei laghi
artificiali o  altre superfici allagate artificialmente la caccia
solo da appostamento fisso, all'alzavola, al germano reale e alla
marzaiola.

2. L'allenamento  e l'addestramento  dei cani  è  vietato  nelle
giornate di caccia autorizzate ai sensi del comma 1.

3. Nelle  aziende agrituristico-venatorie  ai sensi dell'articolo
16 della  L. 157/1992  è ulteriormente  consentito, nel rispetto
dei piani  di abbattimento  approvati dalle Province, il prelievo
delle seguenti  specie provenienti da allevamento: germano reale,
pernice  rossa,   starna,  quaglia,  lepre  e  ungulati  in  aree
recintate, fino  al  31  gennaio.  Per  gli  ungulati,  in  dette
aziende, il  prelievo venatorio  è consentito  a  partire  dalla
terza domenica di settembre e anche in caso di terreno coperto da
neve.

4. Le Province possono, sentiti i comitati di gestione degli ATC,
vietare la  caccia al  fagiano, fatta  eccezione per  le  aziende
faunistico-venatorie  e   agrituristico-venatorie,  nel   periodo
compreso tra il 1 ed il 31 gennaio.

CAPO IV
MODIFICA ALLA  LEGGE REGIONALE 12 GENNAIO 1994, N. 3 "Recepimento
della Legge  11 febbraio  1992, n.  157 "Norme  per la protezione
della fauna selvatica omeoterma e per il prelievo venatorio"

ARTICOLO 9
(Modifiche all'articolo 28 della LR 3/1994)

1. All'articolo  28 della  legge regionale 3/1994 dopo il comma 3
sono aggiunti i seguenti commi:

   "3 bis.  Non sono  considerati fissi, ai sensi dell'opzione di
   cui al  comma 3, gli appostamenti per la caccia agli ungulati,
   ai colombacci,  agli acquatici  nei  laghi  artificiali  e  di
   quelli installati  su superfici allagate di proprietà privata
   e gli appostamenti senza richiami vivi di cui all'articolo 14,
   comma 12 della legge 157/1992.
   
   3 ter.  In deroga alla forma di caccia in via esclusiva di cui
   alla lettera  b) del  comma 3  è consentito lo svolgimento di
   dieci giornate  annue di  caccia alla selvaggina migratoria da
   appostamento temporaneo  negli ATC  toscani a  partire  dal  1
   ottobre".
   
ARTICOLO 10
(Modifiche all'articolo 30 della LR 3/1994)

Il comma  5 dell'articolo  30 della  LR 3/1994  è sostituito dal
seguente:

   "5.  Il  calendario  venatorio  regionale  deve  contenere  le
   disposizioni relative  ai tempi,  ai giorni,  alle specie,  al
   numero dei  capi da  abbattere, ai  luoghi e  modi di caccia e
   alla durata della giornata venatoria."
   
ARTICOLO 11
(Modifiche all'articolo 34 della LR 3/1994)

1. L'articolo 34 della LR 3/1994 è sostituito dal seguente:

   "Art. 34 - Cattura e gestione dei richiami vivi e appostamenti
   
   1. La  detenzione di  uccelli di cattura, ai fini di richiamo,
   è consentita  solo per  le seguenti specie: allodola, cesena,
   tordo  sassello,   tordo  bottaccio,   merlo,   pavoncella   e
   colombaccio.
   
   2. Ogni  cacciatore può  detenere fino  a  dieci  uccelli  di
   cattura delle specie di cui al comma 1. I cacciatori che hanno
   optato per la forma di caccia in via esclusiva da appostamento
   fisso  possono   detenere  complessivamente  fino  a  quaranta
   uccelli di  cattura con  il limite massimo di dieci per ognuna
   delle specie di cui al comma 1.
   
   3. Il  numero massimo  di uccelli  da richiamo,  detenibili da
   ogni cacciatore,  compresi quelli  di  allevamento,  non  può
   superare le  venti unità.  Per i  cacciatori che hanno optato
   per la  forma di caccia in via esclusiva da appostamento fisso
   tale numero  è elevato  a 80 unità, di cui non più di 40 di
   cattura.
   
   4. Dalla  data di  entrata in  vigore della  presente legge, i
   richiami possono  essere tenuti  privi di  anello. Per la loro
   legittima detenzione  fa fede,  per i  richiami di cattura, la
   documentazione esistente  presso la Provincia e per i richiami
   di allevamento la documentazione propria del cacciatore.
   
   5. I cacciatori che detengono un numero di uccelli superiore a
   quanto fissato  ai commi  2 e 3 li mantengono in possesso fino
   ad esaurimento e, comunque non oltre il 31 dicembre 2008.
   
   6. Gli uccelli da richiamo, detenibili nelle qualità indicate
   ai commi  2 e 3 sono utilizzabili nel numero e nei modi di cui
   al  regolamento   regionale  del   21  febbraio   1995  n.   1
   (Regolamento degli appostamenti).
   
   7. Chi  intenda praticare  la caccia  con richiami  vivi fuori
   dalla Toscana  dovrà utilizzare richiami secondo la normativa
   propria della Regione ospitante.
   
   8. Le  Province autorizzano  gli appostamenti  a fini venatori
   secondo le norme del regolamento regionale 1/95.
   
   9. La  cattura di  uccelli da  richiamo  per  la  cessione  è
   disciplinata dal regolamento regionale del 21 febbraio 1995 n.
   4 (Regolamento  per la  cattura degli  uccelli da utilizzare a
   scopo richiamo).  Le Province  assegnano i  richiami catturati
   negli impianti  gestiti ai  sensi  del  regolamento  regionale
   4/1995 sulla base della documentazione in loro possesso.
   
ARTICOLO 12
(Modifiche all'articolo 41 della LR 3/1994)

1. L'articolo 41 della LR 3/1994 è sostituito dal seguente:

   "Art. 41 - (Allevamenti di fauna selvatica a fini alimentari)
   
   1.  Ai   fini  dello   sviluppo   di   attività   zootecniche
   alternative, anche per il recupero di potenzialità produttive
   in aree  marginali,  è  consentito  l'allevamento  di  specie
   selvatiche destinate all'alimentazione.
   
   2. Il  titolare dell'allevamento  a scopo alimentare è tenuto
   alla predisposizione di recinzioni o di altre strutture idonee
   ad evitare la fuoriuscita degli animali.
   
   3. La  costituzione degli  allevamenti a  fini  alimentari  è
   autorizzata dalla Provincia competente per territorio. Qualora
   l'allevamento sia  esercitato  dal  titolare  di  una  impresa
   agricola, questo è tenuto a darne semplice comunicazione alla
   Provincia.
   
   4. Il  titolare dell'allevamento  è  tenuto  a  riportare  su
   apposito registro  a pagine numerate e vistate dalla Provincia
   il movimento dei capi.
   
   5. Gli  animali allevati  a scopo  alimentare  possono  essere
   commercializzati anche in periodo di caccia chiusa.
   
   6. Ogni animale deve essere munito di contrassegno predisposto
   dal titolare  dell'allevamento e  approvato  dalla  Provincia;
   inoltre i  soggetti sono sottoposti a controllo dell'autorità
   sanitaria  secondo   le  vigenti   disposizioni   in   materia
   alimentare.
   
   7. Negli  allevamenti di fauna selvatica ai fini alimentari la
   caccia è  vietata. L'esercizio  di tale attività comporta la
   revoca dell'autorizzazione.
   
   8. Gli  allevamenti  a  scopo  alimentare  sono  segnalati  da
   tabelle recanti  la scritta  "Allevamento di fauna selvatica a
   fini alimentari"  conformi a  quanto indicato dall'articolo 26
   della presente legge.
   
   9. Le  Province possono  autorizzare  persone  nominativamente
   indicate dal  titolare dell'allevamento  per l'abbattimento di
   soggetti    ungulati,     diversamente    non    recuperabili.
   L'abbattimento  deve   essere  eseguito   alla  presenza   del
   personale di  vigilanza delle  Province o  di altre  pubbliche
   amministrazioni.".
   
CAPO V
NORME GENERALI

ARTICOLO 13
(Immissioni)

1. Nei  territori degli  ATC le  immissioni  di  selvaggina  sono
consentite dalla  data di  chiusura della  caccia alla  specie da
immettere fino  al 15 agosto di ciascun anno, fatta eccezione per
le strutture  di ambientamento  o zone  di rispetto appositamente
predisposte dove la caccia è vietata.

ARTICOLO 14
(Sanzioni)

1.  Per  le  violazioni  alle  norme  della  presente  legge  non
espressamente previste  dalla LR  3/1994 e  dalla l.  157/1992 si
applicano le  sanzioni di  cui alla  lettera q)  dell'articolo 58
della LR 3/1994.

2. Per  la mancata  riconsegna del tesserino venatorio si applica
una sanzione amministrativa da euro 5 a euro 30.

ARTICOLO 15
(Norma finale)

1. Per tutto quanto non previsto dalla presente legge, valgono le
disposizioni vigenti in materia.

2. La  Giunta regionale,  nell'attivazione degli  accordi di  cui
all'articolo 12  comma 3  del regolamento regionale 3 maggio 1996
n. 3 (Regolamento di accesso e gestione degli Ambiti territoriali
di caccia)  determina le  forme e  le modalità  di caccia tenuto
conto delle condizioni di reciprocità.

ARTICOLO 16
(Abrogazione)

1. La  legge regionale 26 giugno 2001 n. 27 (Calendario venatorio
2001- 2002) è abrogata.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 10 giugno 2002

Martini

La presente  legge è  stata approvata  dal  Consiglio  regionale
nella seduta del 5-6-2002.




CACCIA

