Disciplina  per  la  gestione  ed  il  controllo  del  potenziale
viticolo

Il Consiglio Regionale ha approvato il 19-6-2002
Il Presidente  della Giunta  Regionale promulga la seguente legge
regionale:

CAPO I
FINALITÀ E OGGETTO

ARTICOLO 1
(Finalità e oggetto)

1. La  presente legge  disciplina la  gestione e il controllo del
potenziale produttivo  viticolo ai sensi del Titolo II Capo I del
Regolamento (CE)  n. 1493/1999  del Consiglio  del 17 maggio 1999
relativo all'organizzazione comune del mercato vitivinicolo e del
Capo II del Regolamento (CE) n.1227/2000 della Commissione del 31
maggio  2000   che  stabilisce   modalità   d'applicazione   del
Regolamento 1493/1999.

2.  Le   disposizioni  contenute  nella  presente  legge  non  si
applicano alle  superfici vitate  di estensione  inferiore alle 2
are  per   conduttore  e   le  cui   produzioni  sono   destinate
esclusivamente al consumo familiare.

CAPO II
POTENZIALE PRODUTTIVO VITICOLO

ARTICOLO 2
(Schedario del potenziale produttivo viticolo)

1.  Ogni   superficie  vitata  è  soggetta  ad  iscrizione  allo
schedario viticolo  e susseguente  aggiornamento  ai  fini  della
predisposizione   dell'inventario   del   potenziale   produttivo
viticolo di cui all'articolo 16 del Regolamento (CE) 1493/1999 ad
esclusione  delle   superfici  inferiori   alle  10  are  le  cui
produzioni ottenute  sono  destinate  esclusivamente  al  consumo
familiare. Lo schedario viticolo è tenuto dalle Province.

2. L'iscrizione  della superficie  vitata allo schedario viticolo
costituisce presupposto  inderogabile per procedere ad interventi
sul  potenziale  produttivo  viticolo  ed  accedere  alle  misure
strutturali e  di mercato  ai sensi  della normativa comunitaria,
nazionale e regionale.

3. Ogni  variazione relativa  ad una  superficie vitata  iscritta
allo schedario  è soggetta a dichiarazione entro 60 giorni dalla
sua realizzazione.

4. Ogni  trasferimento nella  titolarità o  nella conduzione  di
superfici  vitate  è  soggetta  a  comunicazione  da  parte  del
proprietario  o  conduttore  subentrante,  entro  60  giorni  dal
trasferimento della titolarità o dell'immissione in possesso.

5.  La   Giunta  regionale,   definisce  le   modalità  tecnico-
procedurali per la gestione dello schedario.

ARTICOLO 3
(Realizzazione delle superfici vitate)

1. Qualsiasi  nuovo impianto  o reimpianto di superfici vitate è
subordinato ad autorizzazione della Provincia rilasciata a fronte
di un  diritto di impianto o reimpianto, salvo quanto indicato al
comma 2, nel rispetto di quanto previsto dal Capo I Titolo II del
Regolamento (C.E.)  1493/99, dal  Capo II  del  Regolamento  (CE)
1227/2000 e dalle disposizioni regionali.

2. Le autorizzazioni all'impianto di superfici vitate destinate a
sperimentazione viticola sono rilasciate dalla Regione.

3.  La   Giunta  regionale,   definisce  le   modalità  tecnico-
procedurali per  il rilascio delle autorizzazioni di cui ai commi
1 e 2.

ARTICOLO 4
(Piani triennali di adeguamento delle superfici vitate per i vini
a Denominazione di Origine)

1. L'ampliamento  delle superfici  destinate alla  produzione  di
vini a  Denominazione di Origine è consentito sulla base di atti
di pianificazione triennali adottati dalle Province.

2. In  caso di  vini a Denominazione di Origine ricadenti su più
Province, ciascuna Provincia adotta gli atti di pianificazione di
cui al  comma 1  di  propria  competenza  previa  intesa  tra  le
Province  interessate.   In  mancanza  di  tale  intesa  ciascuna
Provincia provvede  comunque all'adozione  degli atti  di propria
competenza.

3. Gli  atti di pianificazione sono adottati previa concertazione
con   le   associazioni   di   produttori   vitivinicoli   e   le
organizzazioni professionali  agricole e  cooperative, sentiti  i
Consorzi di tutela.

4. Il  Consiglio regionale  emana le  direttive generali  per  la
pianificazione   provinciale    e   definisce   i   criteri   per
l'assegnazione delle  superfici di  cui al  comma 1  alle aziende
agricole interessate.

CAPO III
REGOLARIZZAZIONE DELLE SUPERFICI VITATE IMPIANTATE ABUSIVAMENTE

ARTICOLO 5
(Regolarizzazione delle  superfici vitate impiantate abusivamente
dal 1 aprile 1987 al 1 settembre 1998)

1. I  vigneti impiantati o reimpiantati abusivamente dal 1 aprile
1987, data  di entrata  in vigore  del Regolamento  (CEE) 822/87,
fino al  1 settembre 1998 possono essere regolarizzati su domanda
del conduttore ai sensi del Regolamento (CE) 1493/1999 articolo 2
paragrafi 3, 4, 5 e 6.

2. Le  domande di  regolarizzazione delle superfici vitate di cui
al comma  1 devono indicare in base a quale lettera del paragrafo
3 dell'articolo  2 del  Regolamento (CE) 1493/1999 si richiede la
regolarizzazione e  sono presentate  dal conduttore  del  vigneto
alla Provincia competente.

3. La  Provincia competente  concede la regolarizzazione entro il
31 luglio  2002 nel  rispetto di  quanto previsto dall'articolo 2
del Regolamento  1493/1999 (CE),  dall'articolo 2 del Regolamento
(CE) 1227/2000 e dalle disposizioni regionali.

4.  I   soggetti  che   ottengono  la   regolarizzazione  di  cui
all'articolo  2   paragrafo  3  lett.  a)  del  Regolamento  (CE)
1493/1999 devono  versare una  somma pari  a  30  Euro  per  ogni
decara, o  frazione di  decara, della superficie interessata alla
regolarizzazione.

5.  I   soggetti  che   ottengono  la   regolarizzazione  di  cui
all'articolo  2   paragrafo  3  lett.  c)  del  Regolamento  (CE)
1493/1999 devono versare una somma pari a:

a) 250  Euro per  decara, o  frazione di decara, della superficie
   interessata, nel  caso in  cui l'impianto sia stato realizzato
   in  terreni   ubicati  al  di  fuori  delle  zone  previste  e
   delimitate per  la produzione  di vini di qualità prodotti in
   regioni  determinate  (vqprd),  o,  se  ricadente  nelle  zone
   previste e  delimitate per  la produzione  di vini di qualità
   prodotti in regioni determinate, la composizione ampelografica
   dello stesso  non ne  consenta  l'iscrizione  ad  un  albo  di
   produzione;

b) 500  Euro per  decara, o  frazione di decara, della superficie
   interessata, nel  caso in  cui l'impianto sia stato realizzato
   in terreni  ubicati in  zone  previste  e  delimitate  per  la
   produzione di vini di qualità prodotti in regioni determinate
   (vqprd) e  la  sua  composizione  ampelografica  sia  tale  da
   consentirne l'iscrizione ad un albo di produzione.

6.  L'accoglimento   della  domanda  di  regolarizzazione,  e  la
conseguente    regolarizzazione,    comportano    automaticamente
l'iscrizione nello schedario di cui all'articolo 1.

ARTICOLO 6
(Regolarizzazione  dei  vigneti  impiantati  anteriormente  al  1
aprile 1987)

1.  Sono   da  considerarsi   regolari  i  vigneti  impiantati  o
reimpiantati contravvenendo  alle norme  vigenti anteriormente al
Reg. (CEE)  822/87, iscritti  allo schedario viticolo entro il 31
luglio 2002 attraverso la dichiarazione delle superfici vitate.

CAPO IV
VIGILANZA E SANZIONI

ARTICOLO 7
(Vigilanza e controllo)

1. Le  funzioni di  vigilanza e  controllo sull'osservanza  delle
disposizioni di  cui alla presente legge, compresa l'applicazione
delle sanzioni, sono esercitate dalle Province.

2. Il  procedimento di applicazione delle sanzioni amministrative
è disciplinato  dalla legge  regionale 28  dicembre 2000 n. 81 "
Disposizioni in materia di sanzioni amministrativa".

3. Alle  sanzioni comminate  in misura  fissa non  si applica  il
pagamento in  misura ridotta  di cui all'articolo 8 comma 4 della
Legge Regionale 81/2000.

ARTICOLO 8
(Sanzioni amministrative pecuniarie)

1.  In   caso  di   omessa  o   ritardata   presentazione   della
dichiarazione delle  superfici vitate  dopo  il  termine  del  31
dicembre 2001 stabilito dal Decreto Ministeriale 26 luglio 2000 e
successive modificazioni  si applica  la sanzione  amministrativa
pecuniaria di  60 Euro  per decara,  o frazione  di decara, della
superficie vitata  da iscrivere  allo schedario.  La sanzione  è
ridotta a  un terzo  nel caso  in cui  il ritardo non superi i 30
giorni.

2. Il  conduttore, le  cui superfici  dichiarate differiscono  in
misura superiore  al 10  per cento, sia in eccesso che in difetto
rispetto alla  effettiva superficie vitata aziendale, è soggetto
alla sanzione  amministrativa pecuniaria di 40 Euro per decara, o
frazione  di  decara,  della  superficie  di  differenza  fra  la
superficie dichiarata e la superficie effettiva.

3. È soggetto alla sanzione amministrativa pecuniaria di 20 Euro
per decara,  o frazione  di decara,  della superficie  vitata, il
conduttore che  non proceda  alla dichiarazione  delle variazioni
del potenziale  viticolo  di  cui  all'articolo  2  comma  3.  La
sanzione è  ridotta a  un terzo  nel caso  in cui il ritardo non
superi i 30 giorni.

4. È  soggetto alla  sanzione amministrativa  pecuniaria di  200
Euro il  conduttore subentrante che non effettui la comunicazione
di cui  all'articolo 2  comma 4  nei  termini  ivi  indicati.  La
sanzione è  ridotta a  un terzo  nel caso  in cui il ritardo non
superi i 30 giorni.

5. È  soggetto alla  sanzione amministrativa  pecuniaria di  250
Euro per  decara, o  frazione di decara, della superficie vitata,
per ogni  anno di  mancato avvio  alla distillazione dei prodotti
ottenuti  dalle  superfici  interessate,  chiunque  realizzi  una
superficie vitata  senza l'autorizzazione  di cui  all'articolo 3
comma 1.

6. È  soggetto alla sanzione pecuniaria di Euro 60 per decara, o
frazione di  decara, chiunque  realizzi una  superficie vitata, a
fronte di  un diritto  di impianto  o reimpianto valido, senza la
prescritta autorizzazione,  fermo  rimanendo  il  rispetto  delle
norme che disciplinano la realizzazione delle superfici vitate.

7. È  soggetto alla  sanzione amministrativa  pecuniaria di  100
Euro chiunque  realizzi senza  la prescritta  autorizzazione  una
superficie vitata  inferiore alle 10 are e le cui produzioni sono
destinate esclusivamente al consumo familiare.

8. È  soggetto alla  sanzione amministrativa  pecuniaria di  250
Euro per  decara, o  frazione di decara, della superficie vitata,
per ogni  anno di  mancato avvio  alla distillazione dei prodotti
ottenuti dalle  superfici interessate  chiunque abbia  realizzato
abusivamente una  superficie vitata  dal 1  settembre 1998  al 31
luglio 2000.

ARTICOLO 9
(Estirpazione   delle    superfici   vitate    e    distillazione
obbligatoria)

1. Chiunque realizzi una superficie vitata senza l'autorizzazione
di  cui   all'articolo  3,  oltre  al  pagamento  della  sanzione
amministrativa pecuniaria  di cui  all'articolo  8  comma  5,  è
soggetto all'obbligo di estirparla.

2. Chiunque  abbia realizzato  una superficie vitata abusivamente
nel periodo compreso fra il 1 settembre 1998 ed il 31 luglio 2000
oltre al  pagamento della  sanzione amministrativa  pecuniaria di
cui all'articolo 8 comma 7 è soggetto all'obbligo di estirparla.

3. Dopo  il 31  luglio 2002  alle superfici  vitate  abusivamente
impiantate anteriormente  al 1  settembre 1998 che non sono state
regolarizzate ai  sensi degli articoli 5 e 6 si applica la misura
dell'estirpazione prevista  dall'articolo 4  comma 3  del decreto
legge 7  settembre 1987  n. 370  convertito con  legge 4 novembre
1987 n. 460.

4. Dal momento in cui diviene definitivo il provvedimento con cui
è stata  ingiunta l'estirpazione del vigneto i prodotti ottenute
dalle  uve   raccolte  dai   vigneti  soggetti   all'obbligo   di
estirpazione possono  essere messi  in circolazione  soltanto  se
destinati alla distillazione.

5. Ove il trasgressore non esegua l'estirpazione della superficie
entro il  termine indicato dalla Provincia, quest'ultima provvede
alla rimozione  degli impianti  ponendo a carico del trasgressore
la relativa spesa.

6. Il  conduttore la  cui domanda di regolarizzazione, presentata
ai sensi  dell'articolo 5  comma 1 della presente legge, è stata
respinta, è  tenuto ad  inviare alla  distillazione il  prodotto
ottenuto dalle  uve provenienti dalle zone interessate dalla data
di presentazione della domanda di regolarizzazione fino alla data
in cui  tale domanda  è respinta o, in alternativa, a pagare una
sanzione di  importo pari  al 30  per cento del valore di mercato
del vino  ottenuto da  uve provenienti  dalle zone  interessate a
partire dalla  data di presentazione della domanda fino alla data
in cui  la domanda  è respinta. Il valore di mercato assunto per
il calcolo  della sanzione  è determinato  dalla provincia sulla
base dei prezzi medi correnti.

7. Per  la quantificazione  delle partite  di vino da destinare a
distillazione obbligatoria  si fa  riferimento ai  vini  ottenuti
dalle uve prodotte dal vigneto abusivo. In ogni caso la quantità
unitaria minima di vino da destinare a distillazione è calcolata
in base alla produzione media aziendale delle ultime tre campagne
vitivinicole antecedenti  quella in cui è emessa l'ordinanza con
cui  si  ingiunge  l'estirpazione  del  vigneto.  Il  vigneto  si
considera  in   produzione  a   partire  dalla   terza   campagna
vitivinicola successiva a quella di impianto o reimpianto

CAPO V
NORME FINALI E TRANSITORIE

ARTICOLO 10
(Abrogazioni e norme transitorie)

1. La  legge regionale  20 marzo  2000 n.  27 (Disciplina  per la
realizzazione di superfici vitate) è abrogata.

2. Ai  fini della  regolarizzazione sono  valide tutte le domande
già presentate  ai sensi della deliberazione di Giunta regionale
del 27 novembre 2000 n. 1230.

3. La  deliberazione della  Giunta reg. 1230/2000 rimane efficace
per tutte le parti non in contrasto con la presente legge.

4.  La  sanzione  di  cui  all'articolo  8  comma  2  si  applica
successivamente al primo aggiornamento dello schedario.

5. Fino  al 31  luglio 2002  nei confronti  di coloro  che  hanno
impiantato abusivamente  una superficie vitata anteriormente al 1
settembre  1998   non  si  applica  la  misura  dell'estirpazione
prevista dall'articolo  4 comma  3 del  decreto legge 7 settembre
1987 n.  370 convertito  con legge  4 novembre  1987 n.  460, e i
procedimenti    relativi     all'applicazione    della     misura
dell'estirpazione rimangono sospesi.

ARTICOLO 11
(Entrata in vigore)

1. La  presente legge  entra in  vigore il giorno successivo alla
sua pubblicazione sul Bollettino Ufficiale della Regione Toscana.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 20 giugno 2002

Passaleva
(incaricato con DPGR n. 132 el 22.05.2000)

La presente  legge è  stata approvata  dal  Consiglio  regionale
nella seduta del 19-6-2002.




PRODOTTI AGRICOLI

