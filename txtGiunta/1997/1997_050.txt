Tutela delle risorse genetiche autoctone.

Il Consiglio Regionale ha approvato il 6-5-1997
Il Commissario del Governo ha apposto il visto il 31-5-1997
Il Presidente  della Giunta  Regionale promulga la seguente legge
regionale:

ARTICOLO 1

1. La  Regione Toscana,  nell'ambito delle  politiche di sviluppo
rurale,  tutela   le  risorse   genetiche,  animali  e  vegetali,
originarie del  proprio territorio,  limitatamente  alle  specie,
razze, varietà,  popolazioni, cultivar  ecotipi e  cloni  per  i
quali abbia  riconosciuto l'esistenza  di un  interesse  generale
alla tutela  stessa, dal  punto di vista economico, scientifico o
culturale.

2. Le  specie, razze,  varietà, popolazioni, ecotipi, cultivar e
cloni che  fanno parte  delle  risorse  genetiche  tutelate  sono
iscritte in  appositi Repertori  regionali,  tenuti  dall'Agenzia
Regionale per lo Sviluppo e l'Innovazione in Agricoltura (ARSIA).

3.  Possono   essere  considerate  autoctone,  iscrivibili  negli
appositi Repertori  regionali, anche  specie, razze,  varietà  e
cultivar di  origine  esterna,  introdotte  da  lungo  tempo  nel
territorio della  regione ed integrate tradizionalmente nella sua
agricoltura e/o  nel suo  allevamento, nonché  tutte le  specie,
razze, varietà, cultivar, popolazioni ed ecotipi derivanti dalle
precedenti per selezione massale sulla base di scelte fenotipiche
oltre quelle già autoctone ma attualmente scomparse in Toscana e
conservate in  orti botanici,  allevamenti o centri di ricerca in
altre regioni o paesi.

ARTICOLO 2

1. La  Giunta regionale,  entro sei mesi dalla data di entrata in
vigore della  legge, determina  le modalità  ed  i  criteri  per
l'istituzione e  la tenuta dei Repertori regionali, tenendo conto
dei seguenti principi generali:

a) ogni  Repertorio regionale  è  organizzato  con  criteri  che
   tengano  conto  delle  caratteristiche  tecniche  di  analoghi
   strumenti  eventualmente  esistenti  a  livello  nazionale  ed
   internazionale, in  modo da renderlo quanto possibile omogeneo
   e confrontabile con gli stessi;
b) l'iscrizione ai Repertori è a cura dell'ARSIA, sulla base del
   parere favorevole  espresso da  apposite Commissioni  tecnico-
   scientifiche, costituite  dalla Giunta regionale, che provvede
   anche a  determinarne la  composizione;  l'ARSIA  fornisce  il
   supporto operativo  dei propri  uffici per il funzionamento di
   dette Commissioni;
c) l'iscrizione  al Repertorio  avviene a  seguito di  iniziativa
   d'ufficio  dell'ARSIA,   ovvero  su   proposta  della   Giunta
   regionale, di  Enti scientifici, Enti pubblici, Organizzazioni
   private e singoli cittadini;
d) il  proponente l'iscrizione  si assume  l'onere di  fornire la
   documentazione  storico-tecnico-scientifica   prevista   dalle
   modalità di  iscrizione e  quella ritenuta  necessaria  dalla
   competente Commissione,  salvo i casi in cui l'ARSIA, ritenute
   sussistenti  motivazioni   di   interesse   pubblico,   valuti
   l'opportunità di acquisirla direttamente.

ARTICOLO 3

1. La  Regione esercita  la propria  attività  di  tutela  delle
risorse genetiche autoctone:

a) favorendo  le iniziative,  pubbliche  o  private,  tendenti  a
   preservare   le    biodiversità   autoctone    esistenti,   a
   ricostituire e  a diffonderne la conoscenza ed il rispetto, e,
   nel caso  di razze,  cultivar, popolazioni,  ecotipi  e  cloni
   utilizzati  economicamente,   a   diffonderne   l'uso   ed   a
   valorizzarne i prodotti;
b) assumendo   direttamente  iniziative  volte  alla  tutela,  al
   miglioramento ed alla valorizzazione di tali risorse.

2.  La   Regione,  mediante   appositi  programmi   d'intervento,
stabilisce le  attività e  le iniziative  che ritiene necessario
attivare ed  incentivare,  determina  i  criteri  di  accesso  ai
benefici, la  misura degli  incentivi e  le relative modalità di
attuazione.

3. La  Regione, nell'ambito dei programmi di intervento di cui al
precedente comma  2, può  sostenere le  spese  di  impianto,  di
conservazione  e   di  funzionamento  di  raccolte  di  materiale
genetico  autoctono   istituite  nel   territorio  regionale,   a
condizione che  il beneficiario  dei finanziamenti  regionali  si
impegni, tramite  convenzione, a  trasferire  la  proprietà  del
materiale raccolto e conservato alla Regione medesima.

ARTICOLO 4

1. Agli  oneri di spesa derivanti dalla attuazione della presente
legge si provvede:

- per  l'anno 1997  mediante la  seguente variazione di bilancio,
  per analogo importo di competenza e di cassa:

- spese in diminuzione

Capitolo 50000
 Fondo globale finanziamento spese adempimento
 funzioni normali (spese correnti - artt. 38-87
 LR 6.5.77 n. 28)
                                                 Lire 100.000.000

Capitolo 50060
 Fondo globale finanziamento spese ulteriori
 programmi di sviluppo (spese d'investimento
 artt. 38-87 LR 6.5.77 n. 28)
                                                 Lire 300.000.000

- spese di nuova istituzione

Capitolo 20472
 Interventi di tutela,  miglioramento e
 valorizzazione delle risorse genetiche
 autoctone vegetali
                                                 Lire 100.000.000

Capitolo 20474
 Interventi di tutela,  miglioramento e
 valorizzazione delle risorse genetiche
 autoctone animali (LR art. 3)
                                                 Lire 300.000.000

- per  gli  anni  successivi  mediante  le  leggi  che  approvano
  annualmente il bilancio regionale.

La presente  Legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.
Firenze, 16 luglio 1997

CHITI

La presente legge è stata approvata dal Consiglio Regionale il 6
Maggio 1997 ed è stata vistata dal Commissario del Governo il 31
Maggio 1997.  Si procede alla promulgazione ai sensi dell'art. 1,
c. 4  della Legge  Regionale n.  91/1996, vista  la comunicazione
della Commissione  dell'UE in  data 13 Giugno 1997 pervenuta, per
il tramite  della Rappresentanza Permanente d'Italia presso l'UE,
in data 11.07.1997.



FAUNA

