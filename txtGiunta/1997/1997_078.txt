LR 31  Agosto  1994,  n.  70  "Nuova  disciplina  in  materia  di
formazione professionale"  e LR  27 Luglio 1989, n. 45 "Norme per
l'esercizio   di    funzioni   in    materia   di    orientamento
professionale." Modifiche.

Il Consiglio Regionale ha approvato il 30-9-1997
Il Commissario del Governo ha apposto il visto il 24-10-1997
Il Presidente  della Giunta  Regionale promulga la seguente legge
regionale:

Capo I
MODIFICHE DELLA LR 31 AGOSTO 1994, N. 70

ARTICOLO 1

L'art.  9  della  Legge  regionale  31  agosto  1994,  n.  70  è
sostituito dal seguente:

   "Art. 9
   (Agenzie formative)

   1. Ai sensi della presente legge, sono da considerarsi agenzie
   formative  gli   organismi  finalizzati  allo  svolgimento  di
   compiti ed  all'esercizio di funzioni in materia di formazione
   professionale.

   2. Sono agenzie formative:

   a) i  centri di formazione professionale e gli altri organismi
      costituiti dalle  Province per  l'esercizio delle  funzioni
      inerenti la  formazione professionale, anche congiuntamente
      ad altre  attività,  e  con  la  partecipazione  di  altri
      soggetti pubblici e privati;
   b) gli  enti   e  gli  organismi  pubblici  aventi  specifiche
      finalità di formazione;
   c) gli   enti,   comunque    denominati,      costituiti    da
      organizzazioni  rappresentative,   a  livello  nazionale  o
      regionale,  dei   lavoratori  dipendenti,   dei  lavoratori
      autonomi, degli  imprenditori e  del movimento cooperativo,
      ed altri  enti  costituiti  senza  scopo  di  lucro  ed  in
      possesso dei requisiti di cui al comma 4;

   3. Le  Province possono  stipulare apposite convenzioni per lo
   svolgimento  di   corsi  di  formazione  professionale  con  i
   soggetti di  cui  al  comma  due,  lett.  b)  e  c).  Analoghe
   convenzioni   possono    essere   stipulate   dalla   Regione,
   nell'ambito  delle  competenze  ad  essa  riservate  ai  sensi
   dell'art. 17.

   4. A tal fine i soggetti di cui alla lett. c) devono possedere
   i seguenti requisiti:

   a) perseguire      specifiche    finalità    di    formazione
      professionale;
   b) disporre di adeguate strutture materiali e organizzative, e
      di idonee  risorse umane  e professionali,  al  fine  della
      ottimale realizzazione degli interventi programmati.

   5. Salve le ipotesi disciplinate dai precedenti commi, Enti ed
   imprese che vi abbiano interesse, assumono il ruolo di Agenzie
   formative limitatamente  ad interventi rivolti al personale di
   appartenenza,   ed    a   quelli    direttamente   finalizzati
   all'inserimento  lavorativo   degli   stessi   nella   propria
   organizzazione aziendale, sulla base di accordi sindacali."

ARTICOLO 2

L'art. 10 della LR 70/1994 è sostituito dal seguente:

   "Art. 10
   (Corsi riconosciuti  e  assenso  agli  Enti  pubblici  per  lo
   svolgimento di attività volontaria di formazione)

   1. I  corsi realizzati  da soggetti diversi da quelli indicati
   all'art. 9  possono essere  riconosciuti purchè conformi alla
   programmazione regionale.

   2. I soggetti richiedenti il riconoscimento devono:

   a) avere    tra    i    propri    fini  quelli  di  formazione
      professionale;
   b) disporre   di    strutture,    capacità  organizzative  ed
      attrezzature idonee ai corsi da riconoscere;
   c) applicare  gli  indirizzi  della  programmazione  didattica
      regionale per  quanto riguarda  lo svolgimento dei corsi, i
      requisiti di  ammissione degli  allievi ed  i requisiti del
      personale insegnante;
   d) indicare   l'ammontare   della   retta  richiesta  ad  ogni
      allievo, al  fine di  valutarne la congruità ai costi medi
      degli interventi pubblici dello stesso tipo;

   3.  L'assenso   agli  Enti  pubblici  per  lo  svolgimento  di
   attività  volontarie  di  formazione  professionale,  di  cui
   all'art. 41,  comma 3,  del DPR  24 luglio  1977, n.  616,  è
   concesso alle condizioni previste dal comma 2, lett. a) e b)."

ARTICOLO 3

L'art. 13 della LR 70/1994 è sostituito dal seguente:

   "Art. 13
   (Beni acquisiti o prodotti nell'ambito degli interventi)

   1. I  beni acquisiti  o prodotti  nell'ambito degli interventi
   effettuati dalle  agenzie formative  di cui  all'art. 9  e dal
   soggetto di cui all'art. 17 bis entrano a far parte secondo le
   rispettive  competenze,   del  patrimonio   disponibile  della
   Regione o delle Province.

   2. I  beni acquisiti  o prodotti  nell'ambito degli interventi
   formativi realizzati  da soggetti  diversi da quelli di cui al
   comma 1,  se finanziati con contributo pubblico, entrano a far
   parte  secondo   le  rispettive   competenze,  del  patrimonio
   disponibile  regionale  o  provinciale,  qualora  non  vengano
   alienati entro  il termine  previsto per  la presentazione del
   rendiconto. Sono  fatti salvi  i beni  di consumo  e quelli di
   modico valore.

   3. Le entrate finanziarie, a qualunque titolo realizzate nello
   ambito ed  in connessione  con gli interventi formativi di cui
   ai commi  precedenti devono  essere evidenziate  dal  soggetto
   attuatore nella  rendicontazione. Esse, qualora non siano già
   state  considerate   in  sede  di  approvazione  del  progetto
   finanziato, sono detratte dal finanziamento assegnato".

ARTICOLO 4

1. La  lett. c)  del comma  3 dell'art.  14 della  LR 70/1994  è
sostituita come segue:

   "c) gli     indirizzi    dell'attività     di    ricerca    e
       sperimentazione, anche  con  riferimento  ai  rapporti  di
       collaborazione con  istituti pubblici  e privati  e con il
       soggetto individuato ai sensi del successivo art. 17 bis."

2. Al  comma 4 dell'art. 14 della LR 70/1994, nella parte finale,
dopo "17" e prima di "20", si aggiunge: "17 bis".

ARTICOLO 5

1. Il  comma 2  dell'art. 15 della LR 70/1994, è sostituito come
segue:

   "2.  Lo   schema  di  programma  indica  altresì  le  riserve
   finanziarie finalizzate  agli interventi di diretta competenza
   regionale, distintamente articolate:

   a) per  le iniziative  da attuarsi in rapporto con il soggetto
      individuato ai  sensi dell'art.  17 bis  o  nell'ambito  di
      convenzioni con enti e istituzioni pubbliche;
   b) per  quelle relative  a progetti da attuarsi su proposta di
      altri soggetti, pubblici e privati;
   c) per  quelle connesse  ad esigenze  straordinarie ed urgenti
      direttamente finalizzate all'occupazione."

ARTICOLO 6

1. Dopo  l'art. 17 della LR 70/1994, è inserito il seguente art.
17 bis:

   "Art. 17 bis
   (Interventi sperimentali e innovativi)

   1. Il  Consiglio regionale,  nel quadro  della  programmazione
   triennale disciplinata  dall'art.  14  della  presente  legge,
   individua gli  ambiti  di  intervento  nei  quali  si  ritiene
   opportuno procedere alla sperimentazione, nelle forme e con le
   modalità previste  nei commi seguenti, di specifici prototipi
   formativi a carattere innovativo.

   2. La  sperimentazione di  cui al  comma 1  è affidata  ad un
   soggetto  altamente   qualificato  che   garantisca  l'apporto
   integrato delle seguenti componenti:

   a) agenzie formative;
   b) imprese    o    consorzi    o    associazioni  di  imprese,
      specificamente  qualificate   negli  ambiti  di  intervento
      interessati;
   c) Università  o singole  Facoltà, Dipartimenti  o  Istituti
      Universitari.

   3. La  Giunta regionale  affida la  sperimentazione di  cui al
   comma 1 al soggetto di cui al comma 2, da individuarsi, previa
   pubblicazione  di   apposito  bando  ai  sensi  delle  vigenti
   normative nazionali e comunitarie; i rapporti tra la Regione e
   detto soggetto sono disciplinati da apposita convenzione."

ARTICOLO 7

1. La  lett. c)  del comma  3 dell'art.  18 della  LR 70/1994  è
sostituita come segue:

   "c) affidandone   la   realizzazione,   nell'ambito      delle
       convenzioni a  tal fine stipulate, al soggetto individuato
       ai sensi dell'art. 17 bis della presente legge."

ARTICOLO 8

1. L'art. 6 della LR 70/1994 è abrogato.

2. Fino  al  31  dicembre  1997  restano  operanti  i  Centri  di
interesse regionale  già disciplinati  dall'abrogato art.  6, ed
operanti alla data di entrata in vigore della presente legge.

3. La  Regione, fino  e non oltre il termine fissato dal comma 2,
potrà procedere  ad affidare  al C.I.R. Ulteriori interventi, in
conformità con  il vigente  Piano  regionale  triennale  per  la
formazione professionale.

Capo II
MODIFICHE DELLA  LR 17  LUGLIO 1989, N. 45 "NORMA PER L'ESERCIZIO
DI FUNZIONI IN MATERIA DI ORIENTAMENTO PROFESSIONALE"

ARTICOLO 9

L'art. 3 della LR 17 luglio 1989, n. 45 è così sostituito:

   "Art. 3
   (Piano regionale triennale per l'orientamento)

   1. Il  Consiglio regionale,  su proposta  della Giunta e sulla
   base delle  determinazioni del Programma regionale di sviluppo
   e  degli   altri  strumenti  della  programmazione  regionale,
   sentite le  Provincie e  i soggetti  maggiormente interessati,
   approva  il   Piano  regionale  triennale  per  l'orientamento
   professionale.

   2. Il  Piano regionale  indica gli  obiettivi e  le  strategie
   dell'intervento regionale  e le  risorse  che  si  prevede  di
   destinare.

   3. Il Piano triennale stabilisce in particolare:

   a) gli  obiettivi e  le priorità  relative alle  tipologie di
      intervento;
   b) le    metodologie  e  gli  strumenti  da  attivare  per  il
      conseguimento degli obiettivi;
   c) i  criteri e  gli strumenti essenziali per il monitoraggio,
      la valutazione e il controllo dei risultati dell'attività;
   d) i  criteri  per    la  localizzazione    delle    strutture
      territoriali per l'orientamento di cui all'art. 6;
   e) le  modalità di coordinamento fra gli interventi regionali
      di cui all'art. 1, comma 2;
   f) i  criteri generali di raccordo con i soggetti territoriali
      pubblici e  privati che operano nell'ambito delle finalità
      della presente legge;
   g) i  criteri, anche in fasce percentuali, per la ripartizione
      e l'impiego  delle risorse  finanziarie in  relazione  agli
      obiettivi indicati;
   h) le   risorse   finanziarie  finalizzate alla  realizzazione
      degli interventi regionali.

   4. Il  Piano triennale  può contenere ulteriori prescrizioni,
   indirizzi e  direttive rivolte  alla Giunta  regionale e  alle
   Province in  relazione  alle  rispettive  competenze  previste
   dalla presente  legge per  la formazione  e  l'attuazione  del
   programma di attività di cui all'art. 4.

   5. La  Giunta regionale  può proporre  al Consiglio eventuali
   aggiornamenti annuali del Piano triennale da approvarsi con le
   procedure di cui al comma 1."

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 29 Ottobre 1997

CHITI

La presente  legge è  stata approvata dal Consiglio regionale il
30-9-1997 ed  è stata vistata dal Commissario del Governo il 24-
10-1997.



FORMAZIONE

