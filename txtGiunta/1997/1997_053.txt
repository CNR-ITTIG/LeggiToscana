Sperimentazione di programmi di sviluppo integrato nell'ambito di
sistemi economici locali.

Il Consiglio Regionale ha approvato il 1-7-1997
Il Commissario del Governo ha apposto il visto il 29-7-1997
Il Presidente  della Giunta  Regionale promulga la seguente legge
regionale:

ARTICOLO 1
(Finalità e oggetto)

1. Al  fine  di  favorire  la  partecipazione  delle  istituzioni
territoriali, delle parti sociali e degli altri soggetti pubblici
e privati  alla elaborazione  ed attuazione  degli  strumenti  di
programmazione,  con   specifico  riferimento  alle  esigenze  di
sviluppo delle  comunità locali, la presente legge disciplina il
concorso della  Regione Toscana  alla elaborazione  ed attuazione
sperimentale di programmi di sviluppo integrato (PLS) nell'ambito
di sistemi economici locali (SEL), con l'obiettivo di contribuire
all'incremento dei livelli occupazionali.

2. La sperimentazione è attuata nei Sel individuati dalla Giunta
regionale in  conformità delle  tipologie previste nel programma
regionale di sviluppo (PRS).

ARTICOLO 2
(Contenuti e caratteristiche dei Pls)

1. I  Pls consistono  in un complesso organico di interventi o di
azioni tra  loro integrati o correlati, rilevante per lo sviluppo
complessivo del  Sel. Gli  interventi e  le azioni  rispondono  a
requisiti  di   fattibilità  e   di   immediata   eseguibilità,
condizionabili esclusivamente  alla disponibilità  dei  relativi
finanziamenti.

2. I  Pls sono formati mediante procedimenti di concertazione tra
enti locali,  parti sociali,  altri soggetti  pubblici e  privati
interessati o comunque coinvolti.

3. I  pls indicano  il soggetto  anche esterno  ai  partecipanti,
designato ad  assumere il  compito di  coordinamento  complessivo
dell'attuazione del programma.

ARTICOLO 3
(Indirizzi procedurali e modalità di definizione)

1. La  sperimentazione oggetto  della presente  legge è promossa
entro il  31 luglio  1997, in  ciascun Sel  individuato ai  sensi
dell'art. 1,  comma 2,  dalla Provincia,  che invita i Comuni, le
Comunità  montane,   le  parti  sociali  e  gli  altri  soggetti
potenzialmente  interessati,  di  cui  all'art.  2,  comma  2,  a
concorrere all'elaborazione  e alla proposizione degli interventi
e delle azioni.

2. La  fase di  promozione si  conclude con  la redazione  di  un
protocollo preliminare  contenente gli  elementi  essenziali  del
Pls. Il  documento è  sottoscritto tra gli enti locali, le parti
sociali, gli  altri soggetti  pubblici e  privati  interessati  o
comunque  coinvolti   negli   interventi,   che   si   dichiarino
disponibili  a   concorrervi   con   l'apporto   di   risorse   e
disponibilità espressamente finalizzate.

3. Il protocollo preliminare costituisce il quadro di riferimento
per il  processo di  concertazione tra  i soggetti  che lo  hanno
sottoscritto, volto  alla elaborazione  e definizione del Pls. La
fase di  concertazione è attivata, coordinata ed assistita dalla
Provincia, anche nel caso in cui essa vi partecipi direttamente.

4. Il  Pls, è  definito  entro  il  30  settembre  1997  con  la
stipulazione  di   una  convenzione  tra  i  soggetti  che  hanno
partecipato alla  sua formazione  e che  con essa  si impegnano a
concorrere alla sua attuazione.

ARTICOLO 4
(Concorso della Regione)

1. La  Regione concorre alle sperimentazioni di cui agli articoli
precedenti mediante  l'erogazione di  contributi per l'attuazione
dei Pls.

2. La  Giunta regionale  determina entro  il 15  luglio  1997  le
modalità procedurali per l'applicazione della presente legge.

ARTICOLO 5
(Assegnazione dei finanziamenti)

1. Le  convenzioni di cui all'art. 3, comma 4, sono inviate dalle
Province alla Giunta regionale entro il 30 settembre 1997.

2. I  contributi di  cui all'art.  4 sono assegnati dal Consiglio
regionale,  su   proposta  della   Giunta,  sulla   base  di  una
istruttoria  effettuata  da  un  nucleo  tecnico  di  valutazione
nominato dalla Giunta medesima, tenendo conto dei requisiti della
fattibilità e  della eseguibilità,  nonchè dei  criteri  della
ricaduta sull'occupazione  e della  compartecipazione delle parti
nell'attuazione dei progetti.

3. Per  l'istruttoria del PLS il nucleo tecnico di valutazione è
integrato  da   un   rappresentante   tecnico   della   Provincia
interessata, senza diritto di voto.

4. Il  nucleo tecnico  di valutazione  conclude l'istruttoria  di
competenza entro  il 31  ottobre 1997  ed il  Consiglio regionale
delibera, su proposta della Giunta, entro il 20 novembre 1997.

ARTICOLO 6
(Norma finanziaria)

1.  Al  finanziamento  degli  interventi  previsti  dall'art.  4,
stabilito in  complessive L. 4.000.000.000=, si provvede mediante
le seguenti  variazioni nella  parte seconda "Spesa" del bilancio
di previsione per l'anno 1997:

- di nuova istituzione:

  capitolo 06900
   "Spese di  investimento per  la sperimentazione
   di programmi  di sviluppo integrato nell'ambito
   di sistemi economici locali. (art. 4 LR 53/97)
                                                   4.000.000.000=
- in diminuzione:

  capitolo 50060
   "Fondo globale  finanziamento  spese  ulteriori
   programmi di sviluppo"                         4.000.000.000=

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente ai sensi e per gli effetti
dell'art. 28  dello Statuto  e dell'art.  127 della  Costituzione
entra in vigore il giorno stesso della sua pubblicazione.

Firenze, 30 luglio 1997

CHITI

La presente  legge è  stata approvata dal Consiglio regionale il
1.7.97 ed  è  stata  vistata  dal  Commissario  del  Governo  il
29.7.97.



ECONOMIA
FINANZIAMENTI

