Disciplina della professione di guida ambientale.

Il Consiglio Regionale ha approvato il 1-7-1997
Il Commissario del Governo ha apposto il visto il 28-7-1997
Il Presidente  della Giunta  Regionale promulga la seguente legge
regionale:

Capo I
NORME DI ESERCIZIO

ARTICOLO 1
(Oggetto)

1. La  presente legge,  in attuazione dell'art. 11 della legge 17
marzo 1983,  n. 217 "Legge quadro per il turismo e interventi per
il potenziamento  e la  qualificazione  dell'offerta  turistica",
disciplina  l'esercizio  dell'attività  professionale  di  guida
ambientale.

ARTICOLO 2
(Definizione delle attività)

1. è  guida ambientale  chi, per professione, accompagna persone
singole o  gruppi assicurando  la necessaria  assistenza tecnica,
nella visita di ambienti naturali, anche antropizzati, allo scopo
di illustrarne:  gli elementi,  le  caratteristiche,  i  rapporti
ecologici, il  legame con  la storia e le tradizioni culturali, e
di fornire,  inoltre, elementi  di  educazione  ambientale.  Sono
esclusi  quei   percorsi  che   richiedono,  comunque,  l'uso  di
attrezzature e tecniche alpinistiche.

2. A  seconda  dell'ambiente  e  dei  mezzi  con  i  quali  viene
esercitata l'attività,  la guida  ambientale assume  le seguente
connotazioni, di seguito dette "specialità":

a) escursionistica;
b) equestre;
c) subacquea.

3. Le  guide ambientali,  nell'ambito della  loro  qualificazione
professionale, collaborano:

a) con  la Regione  e gli  Enti locali  per la difesa e la tutela
   degli ambienti  naturali, in  special modo per il mantenimento
   della rete escursionistica della Toscana;
b) con gli enti preposti alla promozione del turismo;
c) con   le  istituzioni  scolastiche  per  affiancare  il  corpo
   insegnante  nelle   iniziative  e   programmi  di   educazione
   ambientale.

ARTICOLO 3
(Requisiti per l'esercizio dell'attività)

1. Per  l'esercizio della  professione è  necessario il possesso
dei seguenti requisiti:

a) cittadinanza  italiana o  di altro  Stato  membro  dell'Unione
   Europea o  permesso di  soggiorno ai  sensi del DL 30 dicembre
   1989, n. 416, convertito in L. 28 febbraio 1990 n. 39;
b) maggiore età;
c) diploma di maturità;
d) abilitazione    all'esercizio  della  professione,  conseguita
   mediante   la    frequenza   dei   corsi   di   qualificazione
   professionale  di   cui  al   successivo  articolo   7  ed  il
   superamento dei relativi esami, ovvero abilitazione conseguita
   in  altra   Regione  italiana   o  Stato   membro  della   UE,
   abilitazione tecnica  di accompagnatore  di media  montagna di
   cui all'art. 22 della L. 2 gennaio 1989, n. 6;
e) idoneità    psico-fisica    all'esercizio  della  professione
   attestata  da  certificato  rilasciato  dalla  Azienda  unità
   sanitaria locale del Comune di residenza;
f) assenza  di condanne  penali  che  comportino  l'interdizione,
   anche temporanea  dall'esercizio della  professione, ai  sensi
   degli articoli  19, 29  e 30  del Codice Penale, salvo che non
   sia intervenuta la riabilitazione;
g) non avere a proprio carico posizioni contrastanti con le norme
   in materia di prevenzione della criminalità mafiosa;
h) stipula  di una polizza assicurativa di responsabilità civile
   a  copertura   dei  rischi   derivanti  alle   persone   dalla
   partecipazione alle visite.

2. Per  l'esercizio della  professione di  guida ambientale nella
"specialità"  prescelta  l'interessato  presenta  al  Comune  di
residenza  una   denuncia  di   inizio  di  attività,  ai  sensi
dell'articolo 19  della legge  7 agosto  1990, n. 241, così come
modificato dalla  legge 24  dicembre 1993,  n. 537, e della LR 20
gennaio 1995,  n. 9, attestante l'esistenza dei presupposti e dei
requisiti previsti dalla presente legge.

3. Il  Comune, accertata  l'esistenza dei presupposti e requisiti
di legge,  provvede, ai  fini della  tutela dell'utente  e  della
pubblicità, al rilascio di una tessera di riconoscimento e di un
distintivo nelle forme stabilite dalla Giunta regionale.

4. Per  il proseguimento  dell'attività, ogni  tre anni le guide
ambientali  devono   presentare  al   Comune  di   residenza   il
certificato di  idoneità psico-fisica  di cui  al comma 1, lett.
e), il  rinnovo della  polizza assicurativa  di cui  al  comma  1
lettera h)  e l'attestato  di frequenza  dell'apposito  corso  di
aggiornamento di  cui all'articolo 9. Il Comune accerta d'ufficio
la permanenza degli altri requisiti.

5. Nel  caso di  cambiamento di  residenza, il  Comune che  abbia
ricevuto la  comunicazione di  inizio dell'attività  trasferisce
gli atti relativi a questa al nuovo Comune di residenza.

ARTICOLO 4
(Esenzioni dall'obbligo  della comunicazione  e rapporti  con  le
guide di parco)

1. Le  guide alpine-maestri  di alpinismo  e gli  aspiranti guide
alpine iscritte  negli appositi  albi professionali  regionali di
cui all'articolo  12 della  LR 25  novembre 1996,  n. 83  possono
esercitare la professione di guida ambientale escursionistica.

2. Le guide di parco o di riserva naturale di cui all'articolo 21
della LR 11 aprile 1995, n. 49, possono esercitare la professione
di guida ambientale nella specialità attinente.

3. I  corsi di  formazione per guida di parco di cui all'art. 21,
comma 3,  della LR  11 aprile  1995, n.  49, devono  garantire la
conoscenza generale dell'intero territorio regionale.

4. L'Ente  gestore di  Parco o  riserva naturale  può rilasciare
alle guide  ambientali abilitate ai sensi della presente legge il
titolo di  guida di parco ovvero valutare la formazione acquisita
dalle guide ambientali ai fini dell'esonero parziale dai corsi di
formazione di  cui all'art. 21, comma 3, della LR 11 aprile 1995,
n. 49.

5. Il  Corpo Forestale  dello Stato, nel rispetto della normativa
statale, può all'interno del parco essere coinvolto in attività
di guida  ambientale, a  titolo non  oneroso,  esclusivamente  in
occasioni di  rappresentanza o  di collaborazione con le guide di
parco.

ARTICOLO 5
(Registro regionale delle guide ambientali)

1. Presso la Giunta regionale è tenuto ed aggiornato, ai fini di
pubblicità e  statistica,  il  registro  regionale  delle  guide
ambientali, suddiviso nelle singole specialità.

2. Sul  registro, di  cui al  comma  1,  sono  annotati  i  dati,
comunicati dal  Comune, relativi  agli esercenti la professione e
ai provvedimenti assunti.

3. Entro  il 28  febbraio di  ogni anno, il Comune trasmette alla
Giunta regionale gli elenchi riepilogativi delle guide ambientali
in attività,  sulla base di un'apposita scheda predisposta dalla
Giunta regionale stessa.

ARTICOLO 6
(Esercizio dell'attività  da parte  di cittadini  autorizzati da
altre Regioni o Stati membri della UE)

1. Possono  esercitare l'attività di guida ambientale in Toscana
i cittadini  italiani o  di  altri  stati  membri  della  UE  non
residenti in  Toscana  che  risultano  autorizzati  all'esercizio
dell'attività  ai   sensi  della  legislazione  dello  Stato  di
appartenenza o della legislazione regionale in materia.

Capo II
INTERVENTI DI FORMAZIONE PROFESSIONALE

ARTICOLO 7
(Corsi di qualificazione, aggiornamento e specializzazione)

1.  La   Provincia,   quale   ente   delegato   alla   formazione
professionale, organizza  corsi di  qualificazione professionale,
di aggiornamento  e di  specializzazione per guide ambientali, ai
sensi della LR 31 agosto 1994, n. 70 "Nuova disciplina in materia
di  formazione   professionale".  Tali   corsi   possono   essere
organizzati anche  mediante convenzione  con enti ed associazioni
competenti nei settori di cui alla presente legge.

ARTICOLO 8
(Corsi di qualificazione)

1. I  corsi di  qualificazione devono  assicurare  la  formazione
tecnico-pratica e  teorica della  guida ambientale  nella singola
specialità.  Tali   corsi  si   concludono  con   un  esame   di
abilitazione e il rilascio del relativo attestato.

2. L'ammissione  ai corsi  di qualificazione per guida ambientale
è subordinata  al superamento di una prova attitudinale teorico-
pratica,  espletata   secondo  le   modalità   stabilite   dalla
Provincia.

ARTICOLO 9
(Corsi di aggiornamento)

1. I  corsi di aggiornamento sono obbligatori ed hanno, di norma,
per oggetto  le stesse  materie dei corsi di qualificazione. Tali
corsi si concludono con il rilascio di un attestato di frequenza.

2. La  guida ambientale  che si  trovi  nella  impossibilità  di
frequentare il  corso di  aggiornamento periodico obbligatorio, a
causa di  malattia od  altro comprovato motivo di forza maggiore,
fatto salvo  l'accertamento dell'idoneità  psico-fisica  di  cui
all'articolo 3,  comma 4,  è tenuta  a frequentare  il corso  di
aggiornamento   immediatamente    successivo   alla    cessazione
dell'impedimento.

ARTICOLO 10
(Corsi di specializzazione)

1. I  corsi di  specializzazione sono finalizzati all'ampliamento
delle  competenze  e  all'approfondimento  delle  conoscenze;  in
particolare, comprendono  l'acquisizione di nuove tecniche, l'uso
di mezzi e la specializzazione su porzioni di territorio.

2. I  corsi di  specializzazione sono riservati a coloro che già
esercitano  l'attività   di  guida  ambientale.  Tali  corsi  si
concludono con  un esame e con il rilascio del relativo attestato
di specializzazione.

3. Sono  specializzazioni della guida ambientale escursionistica:
la "mountain  bike" e  la canoa.  è specializzazione della guida
ambientale escursionistica  e  della  guida  subacquea  lo  "swim
trekking".  La   Giunta  regionale,  con  proprio  provvedimento,
individua ulteriori  specializzazioni  al  fine  di  adeguare  la
professione al  mercato della domanda ed integra il provvedimento
di cui all'art. 11, comma 1.

ARTICOLO 11
(Modalità e contenuti dei corsi)

1. La Giunta regionale, sentiti i soggetti competenti nei settori
di cui  alla presente  legge, determina  in dettaglio  le materie
oggetto dei  corsi di  qualificazione, di  specializzazione e  di
aggiornamento, il  numero delle  ore, le modalità di accesso, la
quota parte di spesa a carico dei partecipanti ai corsi.

2.  Nel  provvedimento  di  cui  al  comma  1,  sono  determinati
eventuali casi  di parziale  esonero dalla frequenza dei corsi di
qualificazione e  dalle relative prove attitudinali di ammissione
per i soggetti che dimostrino di avere già acquisito le relative
conoscenze teoriche o tecnico-pratiche.

3. L'esame finale dei corsi di qualificazione è sostenuto avanti
ad una apposita commissione di esame nominata dalla Provincia che
provvede all'attuazione dell'intervento formativo. La commissione
di esame è così composta:

- un  dirigente   della  Provincia  che  svolge  le  funzioni  di
  Presidente;
- cinque esperti nelle materie oggetto del corso.

Per ogni  membro della  commissione, ad eccezione del Presidente,
è nominato  un  membro  supplente,  che  sostituisce  il  membro
effettivo in  caso di dimissioni. Ai componenti la commissione si
applica il disposto dell'articolo 11, comma 7, della LR 31 agosto
1994, n. 70.

Capi III
OBBLIGHI, VIGILANZA E SANZIONI

ARTICOLO 12
(Obblighi professionali)

1. Le  guide ambientali  hanno l'obbligo  di  prestare  aiuto  al
cliente in  difficoltà e  di tenere  comportamenti tali  da  non
pregiudicare l'incolumità altrui, nonchè di prestare la propria
opera di soccorso.

2.  Le   guide  ambientali   devono  garantire   lo   svolgimento
dell'escursione nella  massima sicurezza  per  i  propri  clienti
adeguando la  progressione alle effettive capacità degli stessi,
secondo le  norme deontologiche  richiamate nell'ambito dei corsi
di formazione professionale.

ARTICOLO 13
(Pubblicità dei compensi professionali)

1. Il  materiale pubblicitario  e informativo  delle  prestazioni
professionali deve contenere i relativi prezzi.

2. è vietato applicare prezzi superiori a quelli pubblicizzati.

ARTICOLO 14
(Vigilanza  e   controllo.  Accertamento   delle   violazioni   e
irrogazione delle sanzioni)

1. L'attività di vigilanza e controllo è esercitata dai Comuni.
Le  sanzioni   pecuniarie  sono  applicate  dal  Comune  nel  cui
territorio è stata accertata la violazione.

2. L'accertamento delle violazioni e l'irrogazione delle sanzioni
pecuniarie di  cui alla presente legge sono effettuati secondo la
legge 24 novembre 1981, n. 689 e la LR 12 novembre 1993, n. 85, e
successive modificazioni.

3. I  proventi delle  sanzioni pecuniarie previste dal successivo
articolo 15 sono introitati dal Comune competente.

ARTICOLO 15
(Sanzioni)

1. L'esercizio delle attività professionali di cui alla presente
legge, svolto  da soggetti  non  autorizzati,  è  soggetto  alla
sanzione amministrativa da L. 1.000.000 a L. 5.000.000.

2. Chiunque,  per lo  svolgimento di  una propria  attività,  si
avvalga di  persone non  autorizzate è  soggetto  alla  sanzione
amministrativa da L. 1.000.000 a L. 5.000.000.

3. Chiunque  contravvenga al divieto di cui all'art. 13, comma 2,
è soggetto  alla sanzione  amministrativa da  L.  500.000  a  L.
2.500.000.

4. Chiunque contravvenga al disposto di cui all'art. 13, comma 1,
è soggetto  alla sanzione  amministrativa da  L.  100.000  a  L.
500.000.

ARTICOLO 16
(Sospensione e divieto di prosecuzione dell'attività)

1. L'esercizio  della professione  è sospeso  dal Comune  per un
periodo  da  uno  a  sei  mesi  in  caso  di  reiterazioni  delle
violazioni di cui all'art. 15, comma 3.

2. Fatto  salvo il  caso previsto  dall'articolo 9,  comma 2, nel
caso  di   mancata  presentazione  della  documentazione  di  cui
all'articolo 3, comma 4, l'esercizio della professione è sospeso
fino alla  presentazione della documentazione e, comunque, per un
periodo massimo  di tre  anni. Decorso  tale termine  massimo, il
Comune vieta la prosecuzione dell'attività.

3. La  prosecuzione dell'attività  è  impedita  nelle  seguenti
ulteriori ipotesi:

a) qualora  l'interessato perda  uno dei  requisiti richiesti per
   l'iscrizione;
b) qualora  l'attività sia stata già sospesa ai sensi del comma
   1  del   presente  articolo   per  due  volte  ed  esistano  i
   presupposti per una terza sospensione;
c) qualora   non   ci   sia  stata  l'osservanza  degli  obblighi
   professionali di cui all'art. 12.

4.  In   caso  di   sospensione   o   divieto   di   prosecuzione
dell'attività, sono  ritirati la  tessera di riconoscimento e il
distintivo di cui all'art. 3, comma 3.

ARTICOLO 17
(Norme transitorie e finali)

1.  In  sede  di  prima  attuazione  della  presente  legge  sono
organizzati dalle  Province corsi  di qualificazione con esame di
abilitazione finale,  nelle specialità previste dall'articolo 2,
riservato a coloro che, anche privi di diploma di maturità:

a) abbiano  svolto in Toscana, per un periodo non inferiore a due
   anni nell'ultimo  quinquennio, attività  di cui alla presente
   legge, documentate fiscalmente;
b) abbiano  conseguito, nell'ultimo  decennio, la  qualificazione
   professionale in  corsi organizzati  dalla Regione Toscana per
   profili attinenti le specialità previste;
c) siano  in possesso  di  attestato  di  qualifica  di  guida  o
   accompagnatore o  istruttore nella  specialità rilasciato  da
   una delle Federazioni sportive nazionali riconosciute dal CONI
   oppure dal C.A.I.

2. La  Giunta Regionale,  entro 90  giorni dall'entrata in vigore
della presente  legge, sentiti  i soggetti competenti in materia,
determina le  discipline oggetto  dei corsi  di qualificazione di
cui al  comma 1, il numero delle ore, le modalità di svolgimento
dei  corsi,  le  modalità  di  accertamento  dei  requisiti  per
l'ammissione, la  quota parte  di spesa a carico dei partecipanti
ed emette un apposito bando.

3. I  soggetti di  cui al  comma 1,  lettera  a),  che  intendono
esercitare l'attività di guida ambientale e sono in possesso dei
requisiti di cui all'articolo 3, comma 1, lettere a), b), e), f),
g),  h)   presentano  domanda   di   iscrizione   al   corso   di
qualificazione e  comunicano  al  Comune  di  residenza  l'inizio
dell'attività ai  sensi del  presente articolo.  Al termine  del
corso, superato l'esame di abilitazione, tali soggetti comunicano
al  Comune   di  residenza  il  possesso  del  requisito  di  cui
all'articolo 3, comma 1, lettera d).

4. I  nomi degli  ammessi ai corsi di cui al comma 1, lettera a),
sono pubblicati  sul  BURT.  I  Comuni  vietano  la  prosecuzione
dell'attività  dei   soggetti  che   non  figurano   nell'elenco
pubblicato.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 30 luglio 1997

CHITI

La presente  legge è  stata approvata dal Consiglio regionale il
1.7.97 ed  è  stata  vistata  dal  Commissario  del  Governo  il
28.7.97.



TUTELA AMBIENTALE

