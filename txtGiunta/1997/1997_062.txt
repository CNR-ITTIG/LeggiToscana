Sostegno alle imprese radiotelevisive e all'editoria locale.

Il Consiglio Regionale ha approvato il 16-7-1997
Il Commissario del Governo ha apposto il visto il 31-7-1997
Il Presidente  della Giunta  Regionale promulga la seguente legge
regionale:

ARTICOLO 1
(Finalità ed oggetto della legge)

1.  La   Regione,  allo  scopo  di  agevolare  la  più  completa
espressione  delle   esigenze  e  delle  istanze  presenti  nella
società toscana,  favorisce il più ampio pluralismo del sistema
informativo  ed   editoriale  sostenendo   la  qualificazione   e
valorizzazione delle  imprese di  informazione  locale,  scritta,
radiotelevisiva o con altre tecnologie, operanti nella Regione.

2. Al medesimo scopo la Regione svolge attività di sostegno alle
iniziative  editoriali,   anche  multimediali,   operanti   nella
Regione, per la qualificazione e l'ammodernamento del settore.

ARTICOLO 2
(Soggetti beneficiari)

1. Gli interventi della presente legge sono destinati ai soggetti
iscritti nell'elenco regionale delle imprese radiotelevisive e di
editoria locale  di cui all'art. 3, che si impegnano a rispettare
tutti i  codici deontologici  dell'informazione,  la  "Carta  dei
doveri  del   giornalista",  la   "Carta  di  Treviso"  a  tutela
dell'infanzia.

2. I benefici previsti dalla presente legge non si applicano:
a) alle imprese radiotelevisive che superino i limiti di utilizzo
   dei tempi  di trasmissione  dedicati alla  pubblicità e/o  ad
   offerte fatte  direttamente al pubblico, stabiliti dall'art. 8
   della legge 6 agosto 1990, n. 223, e successive modificazioni;
b) alle imprese editrici di pubblicazioni che utilizzino più del
   cinquanta per cento dei propri spazi per inserzioni e messaggi
   pubblicitari e/o per offerte fatte direttamente al pubblico.

ARTICOLO 3
(Elenco regionale  delle imprese  radiotelevisive e  di  editoria
locale)

1. è  istituito presso  il "Comitato  regionale per  il servizio
radiotelevisivo",  che   assume  la  denominazione  di  "Comitato
regionale per  il servizio  radiotelevisivo e  l'informazione  ed
editoria    locale",    l'elenco    regionale    delle    imprese
radiotelevisive e di editoria locale.

2. L'elenco,  aggiornato  almeno  annualmente  dal  Comitato,  è
pubblicato sul  Bollettino Ufficiale  della Regione.  In sede  di
prima  applicazione,   l'elenco  è   formato  entro   tre   mesi
dall'entrata in vigore della presente legge.

3. L'elenco è suddiviso in tre sezioni:

a) elenco delle imprese radiotelevisive;
b) elenco delle imprese che editano stampa periodica;
c) elenco delle altre imprese editrici.

4. Hanno  titolo all'iscrizione  nell'elenco, purchè aventi sede
legale in Toscana:

a) emittenti  radiotelevisive di  carattere locale  abilitate  ad
   operare  in  base  alla  normativa  vigente,  che  abbiamo  la
   redazione principale  in Toscana,  una  diffusione  prevalente
   nell'ambito  regionale   e  che   trasmettano  quotidianamente
   notizie sulla  realtà  istituzionale,  sociale,  economica  e
   culturale della Toscana;
b) emittenti   per   la   radiodiffusione  sonora   a   carattere
   comunitario in  ambito locale  che trasmettano quotidianamente
   notizie sulla  realtà  istituzionale,  sociale,  economica  e
   culturale della Toscana;
c) editori   di   pubblicazioni  periodiche  offerte  in  vendita
   pubblica o in abbonamento con almeno nove numeri all'anno, che
   per  contenuti,   diffusione  e   sede  redazionale  risultino
   finalizzate  all'informazione   sulla  realtà  istituzionale,
   sociale, economica e culturale della Toscana;
d) agenzie  di informazione quotidiana che pubblichino almeno 150
   notiziari all'anno di informazione locale o regionale;
e) editori  di pubblicazioni, anche multimediali, prevalentemente
   relative alla  realtà sociale,  economica e  culturale  della
   Toscana, che abbiano pubblicato almeno cinque titoli l'anno in
   vendita pubblica o in abbonamento;
f) editori  di quotidiani aventi diffusione locale e comunque con
   tiratura non  superiore a  15.000  copie  offerti  in  vendita
   pubblica o in abbonamento;
g) consorzi ed altre forme associative costituiti dai soggetti di
   cui alle  lettere precedenti  per la  gestione di strutture di
   servizi comuni.

5. L'istanza  per l'iscrizione nell'elenco deve essere presentata
dal titolare o dal legale rappresentante del soggetto richiedente
e deve essere corredata da:

a) documentazione  attestante il  rispetto  degli  adempimenti  e
   degli  obblighi  relativi  agli  oneri  previdenziali  per  il
   personale dipendente o, comunque, utilizzato;
b) dichiarazione  sostitutiva di  atto notorio del titolare o del
   legale rappresentante relativa all'art. 2, comma 2;
c) bilancio aziendale relativo all'ultimo esercizio;
d) dichiarazione dell'attività svolta nell'anno precedente.

6.  L'atto   costitutivo,  per  le  società,  e  l'attestato  di
iscrizione nel  registro delle  imprese sono acquisiti di ufficio
dal  Comitato   regionale  per   il  servizio  radiotelevisivo  e
l'informazione ed editoria locale.

7. La  perdita accertata dei requisiti di cui al precedente comma
4 comporta  la cancellazione dall'elenco da parte del Comitato. A
tal fine  il Comitato  può richiedere  ai soggetti  iscritti  la
opportuna  documentazione   e  procedere   anche  d'ufficio  agli
opportuni accertamenti.

ARTICOLO 4
(Sostegno dell'innovazione tecnologica. Garanzia sussidiaria)

1. Fidi  Toscana S.p.A.  è autorizzata a concedere, nel rispetto
delle disposizioni  di legge  e statutarie  che  ne  disciplinano
l'attività,  la   propria  garanzia   sussidiaria  alle  imprese
iscritte nell'elenco di cui all'art. 3, a fronte di operazioni di
finanziamento e  di locazione  finanziaria per  gli  investimenti
relativi    all'acquisizione,     alla     ristrutturazione     e
all'innovazione delle  strutture dei  mezzi di  produzione  e  di
distribuzione.

2. Le direttive alla Fidi Toscana S.p.A. per la concessione della
garanzia sussidiaria  di cui  al comma  1, sono impartite secondo
quanto disposto dall'art 6, comma 1.

ARTICOLO 5
(Sostegno dell'innovazione tecnologica. Interventi contributivi)

1. La  Regione interviene finanziariamente in favore dei soggetti
iscritti  nell'elenco   di  cui   all'art.  3  a  sostegno  degli
investimenti relativi  all'acquisizione, alla ristrutturazione ed
all'innovazione delle  strutture e  dei mezzi  di produzione e di
distribuzione, con  preferenza ai  consorzi ed  alle altre  forme
associative di cui all'art. 3, comma 4, lettera g).

2. A  tal fine, la legge di bilancio determina la specifica quota
di finanziamento  per  gli  interventi  disposti  dalla  presente
legge.

3. I  contributi sono  erogati da  Fidi Toscana S.p.A. secondo le
procedure definite all'art. 6.

4. I  benefici non  possono, in  ogni  caso,  superare  per  ogni
singolo beneficiario  o intervento,  la misura  del "de  minimis"
definito dalla Unione Europea.

ARTICOLO 6
(Procedure)

1. La  concessione della  garanzia sussidiaria di cui all'art. 4,
comma 1,  e dei  contributi indicati  all'art.  5,  comma  1,  è
effettuata da  Fidi  Toscana  S.p.A.,  sulla  base  di  direttive
triennali emanate  dal  Consiglio  regionale  su  proposta  della
Giunta, contenenti:  gli obiettivi  ed i criteri volti a definire
le priorità  tra  le  tipologie  di  intervento;  l'entità,  le
modalità di  istruttoria, di  concessione e  di  erogazione  dei
contributi, nonchè  le procedure per la rendicontazione e per il
controllo della  loro  efficacia;  le  ipotesi  di  revoca  e  di
decadenza dei contributi.

2.  La  Giunta  regionale  presenta  al  Consiglio  regionale  la
proposta di  direttive di  cui al  comma 1,  entro trenta  giorni
dalla formazione dell'elenco previsto dall'art. 3.

3. Ai  fini di  cui ai  precedenti articoli  4  e  5,  la  Giunta
regionale costituisce specifici fondi presso Fidi Toscana S.p.A.

4. Il  Consiglio regionale  è informato annualmente dalla Giunta
regionale   sulle   determinazioni   di   Fidi   Toscana   S.p.A.
relativamente ai benefici di cui ai precedenti articoli 4 e 5.

ARTICOLO 7
(Formazione professionale)

1. I  programmi di  cui alla  LR 31  agosto 1994,  n.  70  "Nuova
disciplina in  materia  di  formazione  professionale"  prevedono
appositi   corsi    relativi   alle    qualifiche   professionali
maggiormente necessarie  alle imprese iscritte nell'elenco di cui
all'art. 3.

2.  Per  le  attività  di  cui  al  comma  1,  è  ricercata  la
collaborazione di  enti ed associazioni competenti nei settori di
cui alla presente legge.

ARTICOLO 8
(Ricerche e rilevazioni)

1. La  Giunta regionale  promuove, tramite il "Comitato regionale
per il  servizio radiotelevisivo,  per l'informazione ed editoria
locale"   ricerche   e   rilevazioni   della   diffusione   delle
pubblicazioni e  degli indici  di  ascolto  delle  emittenti,  di
intesa ed in collaborazione con gli editori di testate periodiche
e radiotelevisive.

ARTICOLO 9
(Copertura finanziaria)

1. Gli  incentivi finanziari  di cui  agli articoli  4 e  5  sono
erogati a decorrere dall'anno 1998.

2. Agli  oneri derivanti  dall'applicazione della  presente legge
decorrenti dall'esercizio  finanziario 1998, si fa fronte con gli
stanziamenti disposti dalla corrispondente legge di bilancio.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 4 agosto 1997

MARCUCCI
(Incaricata con DPGR 15/6/1995, n. 221)

La presente  legge è  stata approvata dal Consiglio regionale il
16.7.1997 ed  è stata  vistata dal  Commissario del  Governo  il
31.7.1997.



INFORMAZIONE
EDITORIA

