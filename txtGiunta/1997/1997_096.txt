Norme transitorie in materia di trasporto pubblico locale.

Il Consiglio Regionale ha approvato il 2-12-1997
Il Commissario del Governo ha apposto il visto il 23-12-1997
Il Presidente  della Giunta  Regionale promulga la seguente legge
regionale:

ARTICOLO 1
(Affidamento dei servizi)

1. Gli  enti concedenti  i servizi  di trasporto  pubblico locale
possono prorogare  le concessioni  in  atto  al  31.12.1997  fino
all'entrata in  vigore della  legge regionale  di riordino  delle
funzioni  in   materia  a  seguito  dell'emanazione  del  decreto
legislativo attuativo  dell'art. 4, comma 4, della legge 15 marzo
1997, n.  59 e,  comunque, non  oltre  il  31.12.1998.  Gli  enti
medesimi  possono  disporre,  anche  nel  corso  del  periodo  di
proroga, variazioni  in ordine alla percorrenza delle concessioni
sulla base dei provvedimenti di cui al presente articolo.

2. Regione,  province e comuni, ciascuno per i servizi di propria
competenza,  provvedono,  sulla  base  dei  costi  e  dei  ricavi
effettivi, ad  integrare con  un piano  economico  -  finanziario
annuale  di   gestione  gli  atti  di  concessione  e  gli  altri
provvedimenti in  base  ai  quali  sono  affidati  i  servizi  di
trasporto pubblico locale.

3. Ai  fini dell'ammissione  ai contributi regionali, la Regione,
per i  servizi di  propria competenza,  la Provincia ed i Comuni,
per tutti  i servizi  ricadenti nel  proprio bacino  di traffico,
stipulano un  accordo di servizio di durata annuale, comunque non
eccedente il 31.12.1998.

4.  Per  quanto  riguarda  i  bacini  di  traffico  l'accordo  è
stipulato fra  Provincia, Comuni  e tutte le aziende di trasporto
che eserciscono  i servizi  di competenza provinciale e comunale;
per quanto  riguarda i  servizi di competenza regionale l'accordo
è stipulato  fra Regione e tutte le aziende che eserciscono tali
servizi.

5. L'accordo  di servizio, in conformità con quanto stabilito ai
commi 2 e 3 della legge 10 aprile 1981, n. 151, deve garantire la
corrispondenza tra  i costi dei servizi e le risorse disponibili,
risultanti dall'insieme dei piani economico-finanziari annuali di
gestione, di  cui al  comma 2, sulla base della stima dei costi e
dei ricavi  effettivi  e  sulla  base  della  disponibilità  dei
contributi  regionali   e  delle   eventuali  risorse  aggiuntive
stanziate dagli enti locali, sia in veste di enti proprietari che
di enti concedenti.

6. La  Regione e  le Province  competenti, anche  in assenza  del
Programma regionale  dei servizi,  di cui  all'art.  8  della  LR
28.2.1984, n. 14, sulla base dei Piani di Bacino approvati, anche
per  singoli   servizi,  possono  procedere  all'affidamento  dei
servizi medesimi  attraverso le procedure di cui agli articoli 12
e 13  della LR 14/84, previa stipula di contratti di servizio, di
durata non  superiore a  tre anni,  in conformità ai principi ed
alle indicazioni  stabilite  dal  decreto  legislativo  attuativo
dell'art. 4,  comma 4,  della legge  15 marzo 1997, n. 59 qualora
emanato e comunque delle disposizioni vigenti in materia.

ARTICOLO 2
(Ammissione ai contributi regionali)

1.  Il   Consiglio  regionale  stabilisce  con  deliberazione  le
condizioni ed  i criteri  a cui la Giunta regionale e le Province
devono attenersi nella individuazione dei servizi da ammettere al
contributo regionale  per il  1998, nonché  gli schema  tipo del
piano  economico-finanziario,  dell'accordo  di  servizio  e  del
contratto di servizio.

2. Sulla  base dell'assegnazione  delle risorse  per l'anno 1998,
nonché della  deliberazione del  Consiglio regionale  di cui  al
comma 1, la Giunta regionale e le Province, rispettivamente per i
servizi di competenza regionale e per quelli di ciascun bacino di
traffico,  in  sede  di  stipula  dell'accordo  di  servizio  od,
eventualmente, del  contratto di  servizio, individuano i servizi
da ammettere al contributo regionale nell'anno medesimo.

3. La  Giunta regionale  e le  Province determinano il contributo
regionale sulla  base dei costi e dei ricavi effettivi risultanti
dai consuntivi  di gestione, dei costi economici standardizzati e
dei  ricavi   presunti,  stabiliti   dalla  Regione   negli  anni
pregressi, nonché delle specifiche condizioni ambientali e delle
caratteristiche  di   produzione  dei   servizi,  secondo  quanto
stabilito dalla  deliberazione del  Consiglio regionale di cui al
comma 1.

4. L'assegnazione  delle risorse  da  attribuire  ai  servizi  di
competenza regionale  ed a ciascuno dei bacini di traffico di cui
agli articoli  7 e  32 della LR 28.2.1984, n. 14 è stabilita con
apposita  norma   della  legge   regionale  recante  disposizioni
finanziarie per il finanziamento di provvedimenti di spesa per il
periodo 1998-2000.

ARTICOLO 3
(Modifica del  secondo comma dell'art. 3 della LR 18 maggio 1983,
n. 33)

1. Il secondo comma dell'art. 3 della LR 18 maggio 1983 n. 33, è
sostituito dal seguente:

   "Le Province,  d'intesa con i Comuni interessati, per esigenze
   di integrazione  tra servizio  extraurbano ed  urbano,  previa
   autorizzazione  della   Giunta  regionale,  possono  stabilire
   discipline tariffarie  diverse da  quelle della presente legge
   su  determinate  linee  o  tratti  di  linea.  La  domanda  di
   autorizzazione si intende accolta qualora non venga comunicato
   alla Provincia,  entro 30 giorni dall'inoltro della richiesta,
   il provvedimento di diniego."

ARTICOLO 4
(Modifica del comma 2 dell'art. 5 bis della LR 18 maggio 1983, n.
33)

1. Il  comma 2  dell'art. 5  bis della  LR 18 maggio 1983, n. 33,
aggiunto dalla  LR 21  aprile 1990,  n.  50,  è  sostituito  dal
seguente:

   "2. La  Giunta regionale  può autorizzare  le Amministrazioni
   provinciali  alla   istituzione  di   titoli  di  viaggio  con
   validità di area, aggiuntivi rispetto a quelli previsti dalla
   presente legge."

ARTICOLO 5
(Modifica della  lettera e)  al primo  comma, e  del quinto comma
dell'art. 11 della LR 18 maggio 1983, n. 33)

1. La  lettera e) del primo comma dell'art. 11 della LR 18 maggio
1983, n.  33, aggiunta  dall'art. 3 della LR 11 marzo 1992, n. 7,
è sostituita dalla seguente:

   "e)  altri   titoli  di  viaggio  determinati  nell'ambito  di
   categorie tariffarie  stabilite con deliberazione della Giunta
   regionale, unitamente alle relative tariffe minime".

2. Il quinto comma dell'art. 11 della LR 18 maggio 1983, n. 33 è
sostituito dal seguente:

   "Per i biglietti ed abbonamenti cumulativi di trasporti urbani
   con ferrovie statali od in concessione, o con altri servizi di
   trasporto pubblico  extraurbano,  possono  essere  autorizzate
   dalla Giunta  regionale anche tariffe diverse da quelle di cui
   all'articolo  precedente,   facendo  riferimento  al  percorso
   complessivo cui  il  biglietto  o  abbonamento  cumulativo  si
   riferisce."

ARTICOLO 6
(Modifiche dell'art.  18 bis  della LR  18 maggio  1983,  n.  33,
aggiunto dall'art. 5 della  LR 5 agosto 1993, n. 47)

1. Il  comma 1 dell'art. 18 bis della LR 18 maggio 1983, n. 33 è
sostituito dal seguente:

   "1. Le  violazioni  amministrative  previste  a  carico  degli
   utenti dei  servizi di  trasporto sono accertate e contestate,
   ai sensi  della legge  24 novembre 1981, n. 689, dal personale
   delle aziende  di trasporto a ciò espressamente incaricato. A
   tal fine  ogni azienda  segnala all'ente delegato concedente o
   alla Regione,  qualora concedente  del servizio,  i  nomi  dei
   propri dipendenti  incaricati  del  controllo  predetto.  Essi
   debbono essere  muniti di apposito documento di riconoscimento
   rilasciato  dall'azienda.  Restano  ferme  le  competenze  dei
   soggetti  cui   sono  attribuiti   poteri  di  accertamento  e
   contestazione di  illeciti  amministrativi  in  base  a  leggi
   vigenti."

2. Il  comma 3 dell'art. 18 bis della LR 18 maggio 1983, n. 33 è
sostituito dal seguente:

   "3. Qualora non sia effettuato il pagamento in misura ridotta,
   l'agente  che  ha  accertato  l'inadempimento  deve  inoltrare
   rapporto completo  di processo verbale di accertamento a prova
   delle eseguite  notificazioni  al  direttore  dell'azienda  di
   trasporto pubblica  o privata  che gestisce  il servizio nello
   svolgimento del  quale è avvenuta l'inadempienza dell'utente,
   o ,  in caso  di servizi  gestiti in economia, al responsabile
   del competente servizio dell'ente, ai sensi dell'art. 18 della
   legge 24  novembre 1981,  n. 689, il soggetto destinatario del
   rapporto è  competente ad  emettere l'ordinanza - ingiunzione
   al termine  di procedure  conformi a  disposizioni di  cui  ai
   commi  1   e  2   del  medesimo   articolo,  che  regolano  la
   partecipazione   degli   interessati   al   procedimento   per
   l'emissione dell'ordinanza - ingiunzione."

3. Il  comma 4 dell'art. 18 bis della LR 18 maggio 1983, n. 33 è
sostituito dal seguente:

   "4. I  proventi delle  sanzioni amministrative  applicate agli
   utenti dei servizi di trasporto, sia nel caso di riscossione a
   seguito di  pagamento in  misura ridotta,  che  di  ordinanza-
   ingiunzione,  sono   devoluti   interamente   all'azienda   di
   trasporto".

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata urgente ai sensi dell'art. 28 dello
Statuto e  dell'art. 127  della Costituzione  entra in  vigore il
giorno stesso della sua pubblicazione.

Firenze, 24 Dicembre 1997

Fontanelli
(Incaricato con DPGR 22.12.1997, n. 393)

La presente legge è stata approvata dal Consiglio regionale il 2
Dicembre 1997  ed è stata vistata dal Commissario del Governo il
23 Dicembre 1997.



TRASPORTI

