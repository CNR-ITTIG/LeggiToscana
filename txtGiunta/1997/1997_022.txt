Finanziamenti   regionali    per    l'esercizio    di    funzioni
amministrative delegate  o comunque trasferite dalla Regione agli
Enti Locali e finanziamenti regionali aventi natura di contributi
straordinari agli  enti locali:  classificazione  nei  bilanci  e
rendicontazione delle spese.

Il Consiglio Regionale ha approvato il 26-2-1997
Il Commissario del Governo ha apposto il visto il 15-3-1997
Il Presidente  della Giunta  Regionale promulga la seguente legge
regionale:

ARTICOLO 1
(Oggetto e finalità della legge)

1. La  presente legge, in attuazione dei vigenti principi volti a
promuovere  il   programmato  uso  delle  risorse  e  il  massimo
coordinamento   della    finanza    pubblica,    disciplina    la
classificazione dei bilanci, le modalità di rendicontazione e le
forme di controllo in ordine ai finanziamenti regionali assegnati
agli enti  locali per  l'esercizio di  attività  e  di  funzioni
amministrative a  tali enti  delegate o comunque trasferite dalla
Regione, nonchè a titolo di contributi straordinari.

ARTICOLO 2
(Classificazione nei bilanci)

1. Gli enti locali, nell'ambito del vigente ordinamento contabile
disciplinato  dalla   legge  statale,   curano  l'iscrizione  dei
finanziamenti regionali  di cui  all'art. 1  nelle risorse  delle
categorie di  entrata e negli interventi delle funzioni e servizi
di spesa del proprio bilancio di previsione.

2.  Le  risorse  totali  iscritte  nelle  previsioni  di  entrata
pareggiano con  le corrispondenti  spese, e  ciascuna risorsa  è
attribuita alla funzione, servizi e interventi tenuto conto della
destinazione dei  finanziamenti stabiliti  dalla Regione  con  le
relative leggi e con gli atti di assegnazione.

ARTICOLO 3
(Vincolo di destinazione)

1. Gli  enti locali sono tenuti a rispettare, nella utilizzazione
dei finanziamenti  di cui  alla  presente  legge,  le  specifiche
destinazioni risultanti  dalle leggi  regionali di  delega  o  di
trasferimento di  funzioni, nonchè  i criteri,  le priorità e i
termini, indicati  in conformità  agli atti della programmazione
regionale,  risultanti   dai  provvedimenti   della  Regione   di
assegnazione o di riparto.

2. è  comunque fatto divieto agli enti locali di disporre storni
dei fondi di cui all'art. 2.

ARTICOLO 4
(Rendiconti)

1. Gli  enti locali,  entro 60  giorni  dalla  scadenza  di  ogni
esercizio finanziario, trasmettono alla Giunta regionale presso i
vari dipartimenti  competenti per  materia il rendiconto riferito
all'esercizio scaduto,  per  ciascuno  degli  interventi  di  cui
all'art. 2.

2.  Il   rendiconto  è   redatto,  per   le  funzioni  delegate,
sull'apposito quadro  analitico allegato  al modello  "Conto  del
Bilancio" approvato  con Decreto  del Presidente della Repubblica
31 gennaio 1996 n. 194.

3. Per  le funzioni attribuite e per i contributi straordinari, i
rendiconti sono  redatti  su  separati  quadri  analitici  aventi
schema analogo  a quello per le funzioni delegate di cui al comma
precedente.

4. I  rendiconti di  cui al comma 2 e 3, oltre alla dimostrazione
contabile  della  spesa,  documentano  i  risultati  ottenuti  in
termini di efficienza ed efficacia dell'intervento.

5. Oltre  ai rendiconti  di cui  ai commi  precedenti e  a quelli
indicati nel successivo art. 7 stabiliti dalle disposizioni dello
Stato e  della Unione  Europea, non è dovuta da parte degli enti
locali la presentazione di altri rendiconti.

ARTICOLO 5
(Controlli ispettivi)

La Giunta  regionale,  allo  scopo    di  acquisire  i  necessari
elementi di  conoscenza sulla  gestione dei  finanziamenti di cui
alla presente  legge,  può  richiedere  agli  enti  locali  ogni
ulteriore documentazione eventualmente occorrente e può inoltre,
per giustificati  motivi, disporre  specifici controlli ispettivi
presso gli stessi enti locali.

ARTICOLO 6
(Sanzioni)

1. La mancata trasmissione della documentazione di cui all'art. 4
in ordine  ai finanziamenti  regionali assegnati agli enti locali
per l'esercizio  di attività e di funzioni amministrative a tali
enti   delegate    o   comunque    trasferite,   comporta,   fino
all'adempimento  dei  relativi  obblighi,  la  sospensione  della
erogazione da parte della Regione di ogni ulteriore finanziamento
allo stesso titolo.

2. La  erogazione dei  finanziamenti di  cui al  precedente comma
può  inoltre   essere  interrotta,  con  Decreto  del  Dirigente
competente per  materia, per  il periodo  in esso contestualmente
stabilito, nel  caso di  inosservanza dei vincoli di cui all'art.
3.

3. L'inosservanza del termine per la presentazione del rendiconto
dei contributi  straordinari ai  sensi dell'art.  112 del Decreto
Legislativo  25   febbraio  1995  n.  77  comporta  l'obbligo  di
restituzione del contributo straordinario assegnato.

ARTICOLO 7
(Normative statali e comunitarie)

1.  Per   gli  interventi  ai  quali  concorra  il  finanziamento
congiunto o disgiunto dello Stato e della Unione Europea, e per i
quali  le  disposizioni  in  materia  facciano  già  obbligo  di
monitoraggio finanziario  e di rendicontazione, non vi è obbligo
di presentare  alla Regione i rendiconti stabiliti dalla presente
legge, a  meno  che  i  finanziamenti  non  si  configurino  come
contributi straordinari  per i  quali sussista  l'obbligo di  cui
all'art. 112 del decreto legislativo 25 febbraio 1995 n. 77.

ARTICOLO 8
(Esclusioni)

1. La  presente legge  non si  applica ai finanziamenti regionali
agli enti  locali per  il personale  e per  gli oneri  aggiuntivi
inerenti  l'esercizio   delle  funzioni   delegate   o   comunque
trasferite.

ARTICOLO 9
(Abrogazione e norme transitorie)

1. La  LR 13  dicembre 1993 n. 92 è abrogata, fatto salvo quanto
stabilito dai commi 2 e 3 del presente articolo.

2. I  rendiconti per  i quali sussista l'obbligo di presentazione
nell'anno 1997  sono  redatti  ai  sensi  dell'art.  4  della  LR
13/12/1993 n. 92 con i modelli a tal fine predisposti.

3. Gli  enti locali  che si  avvalgono per l'esercizio 1997 della
proroga di  applicazione del decreto legislativo 25 febbraio 1996
n. 77, presenteranno i rendiconti del 1998 relativi all'esercizio
1997 secondo  le modalità  specificate al  comma 2  del presente
articolo.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 20 marzo 1997

MARCUCCI
(Incaricata con DPGR 15/6/1995 N. 221)

La presente  legge è  stata approvata dal Consiglio regionale il
26-2-1997 ed  è stata vistata dal Commissario del Governo il 15-
3-1997.



ENTI TERRITORIALI
ATTRIBUZIONI DELEGHE

