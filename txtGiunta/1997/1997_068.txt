Norme sui porti e gli approdi turistici della Toscana.

Il Consiglio Regionale ha approvato il 23-7-1997
Il Commissario del Governo ha apposto il visto il 6-8-1997
Il Presidente  della Giunta  Regionale promulga la seguente legge
regionale:

Capo I
IL PIANO REGIONALE DEI PORTI E  DEGLI APPRODI TURISTICI

ARTICOLO 1
(Finalità)

1.  La  Regione  Toscana  in  conformità  agli  indirizzi  della
programmazione regionale  definiti dal  PRS. ed in relazione alle
particolari esigenze  della nautica  da diporto  e delle connesse
attività produttive e del turismo, predispone il Piano Regionale
dei Porti e degli Approdi turistici (PREPAT).

2. Tale atto, coordinandosi per quanto attiene le prescrizioni di
carattere territoriale  con gli  atti di programmazione Regionale
(PIT) ai  sensi della  LR 16  gennaio 1995,  n.  5,  indirizza  e
disciplina   la   realizzazione,   la   ristrutturazione   e   la
riqualificazione dei  porti e degli approdi turistici, marittimi,
fluviali e lacuali di interesse regionale e locale.

ARTICOLO 2
(Porti ed approdi turistici)

1. Ai  fini della  presente legge  si considerano porti turistici
quelli dotati  di attrezzature  e di  impianti destinati  in  via
permanente all'ormeggio, alla manutenzione, alaggio e rimessaggio
di  imbarcazioni   da  diporto,   nonchè  delle   infrastrutture
necessarie e  complementari  al  soddisfacimento  delle  esigenze
degli utenti.

2. Si considerano approdi turistici quelli costituiti da opere ed
impianti idonei  alla ricettività  delle  unità  da  diporto  e
sprovvisti parzialmente  o totalmente delle infrastrutture di cui
al comma precedente.

3. Si  considerano approdi  turistici anche  le  specifiche  aree
portuali di  cui alla  lettera e), comma terzo, dell'art. 4 della
legge 28.1.1994, n. 84.

ARTICOLO 3
(Contenuti)

1. IL PREPAT contiene:
a) l'individuazione  dell'ambito territoriale  di  localizzazione
   dei porti  e degli  approdi turistici  e la relativa normativa
   d'indirizzo;
b) l'indicazione  dei ruoli  dei  singoli  porti  ed  approdi  in
   relazione alle specifiche capacità ricettive e di sviluppo;
c) le norme tecniche per i piani regolatori portuali in ordine ai
   tipi di  opere, di attrezzature e di servizi da realizzare nei
   porti e negli approdi.

ARTICOLO 4
(Formazione ed approvazione)

1. Il  PREPAT è  approvato dal  Consiglio regionale  su proposta
della Giunta regionale.

2. Per la formulazione della proposta di cui al comma precedente,
la Giunta  regionale, entro  180 gg. dall'entrata in vigore della
presente legge,  sentite le  rappresentanze economiche e sociali,
elabora un  progetto di  piano che  trasmette alle  Province,  ai
Comuni interessati  nonchè alle  Autorità marittime  e portuali
competenti.

3. Entro  90 gg.  dalla trasmissione, la Giunta regionale convoca
una  conferenza  di  programmazione  alla  quale  partecipano  le
Province,  i  Comuni  interessati  e  le  Autorità  Marittime  e
Portuali competenti  e provvede,  entro i successivi 90 gg., alla
formazione definitiva della proposta di piano.

ARTICOLO 5
(Procedure di raccordo con il Piano di Indirizzo territoriale)

1.  Qualora   il  Piano   Regionale  o  sue  variazioni  contenga
prescrizioni di  carattere territoriale  non previste  o difformi
dal PIT  si applica  il disposto  di cui  al comma 11 dell'art. 7
della LR 16 gennaio 1995, n. 5.

ARTICOLO 6
(Validità)

1. Il  PREPAT ha validità a tempo indeterminato ed è sottoposto
a verifica da parte del Consiglio regionale ogni 5 anni.

2.  Le   variazioni  al  PREPAT  sono  predisposte  dalla  Giunta
regionale  e   approvate  dal   Consiglio  regionale  secondo  le
procedure individuate all'art. 4 per quanto compatibili.

Capo II
I PIANI REGOLATORI PORTUALI

ARTICOLO 7
(Definizione)

1. Il  PREPAT si attua attraverso piani regolatori per ognuno dei
porti e degli approdi turistici.

2. I  piani regolatori  portuali consistono in programmi di opere
da  realizzare   in  ambito   portuale  per   le  funzioni  e  le
specializzazioni che lo scalo marittimo è chiamato a svolgere.

3. Non  possono essere  realizzati porti od approdi turistici che
non siano inseriti nel PREPAT.

4. La  realizzazione delle  opere resta  soggetta  a  concessione
edilizia rilasciata in conformità al piano regolatore portuale.

5. L'attuazione delle previsioni contenute nel PREPAT è comunque
preceduta dalla  predisposizione di uno studio di fattibilità da
sottoporre all'assenso  congiunto da  parte di  tutti i  soggetti
competenti  e   diversamente  coinvolti   nelle  varie  fasi  dei
procedimenti propedeutici  all'atto conclusivo  di rilascio della
concessione demaniale  ed edilizia, con le modalità indicate nel
PREPAT.

ARTICOLO 8
(Conformità agli strumenti urbanistici)

1. Le  previsioni dei  piani regolatori dei porti e degli approdi
turistici non  possono contrastare  con gli strumenti urbanistici
vigenti.

2. La  variante degli strumenti urbanistici per la localizzazione
del porto,  ove necessaria,  è preventivamente  approvata con le
procedure della legge regionale 16 gennaio 1995, n. 5.

ARTICOLO 9
(Approvazione)

1. Il piano regolatore dei porti e degli approdi turistici di cui
all'art. 2, 1 e 2 comma, è approvato dal Comune interessato, con
le procedure  di cui  ai commi  da 4 a 8 dell'art. 30 della LR 16
gennaio 1995,  n. 5,  previa intesa  con l'Autorità  Marittima o
Portuale laddove istituita.

2. Ove il PREPAT riconosca un interesse di carattere unitario per
l'approvazione del  piano regolatore  portuale  e  dell'eventuale
variante, si  applica il  procedimento dell'accordo  di programma
promosso dalla  Regione, ai  sensi della  LR 3 settembre 1996, n.
76.

3. Gli  approdi turistici di cui al terzo comma dell'art. 2 della
presente legge  sono adottati  e approvati  ai sensi  dell'art. 5
della legge 28 gennaio 1994 n. 84.

<Capo III> Pubblicato sul BURT come CAPO II
NORME FINALI

ARTICOLO 10
(Integrazione)

1. Alla  lettera f)  del comma 2 dell'art. 40 della LR 16 gennaio
1995, n. 5, è aggiunto, in fine il seguente alinea:
   "- varianti  per i  piani regolatori  dei porti di cui alla LR
   68/97."

ARTICOLO 11
(Abrogazione)

1. è abrogata la LR 9 agosto 1979, n. 36.

2.  Fino   all'approvazione  del   PREPAT,   si   assumono   come
prescrittivi i  contenuti di pianificazione urbanistica del Piano
di Coordinamento  dei porti ed approdi turistici di cui alla LR 9
agosto 1979  n. 36 ed i piani regolatori portuali con l'eventuale
variante sono  approvati  con  il  procedimento  dell'accordo  di
programma promosso  dalla Regione  ai sensi  della LR 3 settembre
1996, n. 76.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 11 agosto 1997

MARCUCCI
(Incaricata con DPGR 15.6.97, N. 221)

La presente  legge è  stata approvata dal Consiglio regionale il
23 luglio 1997 ed è stata vistata dal Commissario del Governo il
6 agosto 1997.



TRASPORTI NAVALI

