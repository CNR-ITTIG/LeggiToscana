Salvaguardia e  valorizzazione delle  attività rurali  in via di
cessazione.

Il Consiglio Regionale ha approvato il 28-1-1997
Il Commissario del Governo ha apposto il visto il 28-2-1997
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  Regione Toscana,  nel quadro  degli interventi  volti alla
tutela e  allo sviluppo dell'ambiente rurale, promuove azioni per
salvaguardare, ripristinare,  valorizzare e  divulgare i processi
produttivi e  le attività dell'agricoltura e del mondo rurale in
generale,  di   particolare  interesse   storico,  etnografico  e
culturale, minacciati dal rischio di cessazione e scomparsa.

2. In particolare rientrano tra tali processi ed attività quelli
di produzione e trasformazione dei prodotti agricoli e forestali,
di allevamento,  e tutte  le attività  e i  servizi  connessi  e
complementari  all'agricoltura,  nonché  le  strutture  ad  essi
collegate.

ARTICOLO 2
(Compiti della Regione)

1. Per  il perseguimento delle finalità della presente legge, la
Regione:

a) istituire  l'elenco regionale  dei processi  produttivi, delle
   attività rurali e delle strutture ad essi collegate a rischio
   di cessazione e scomparsa, di cui all'art. 5;
b) predispone  un   programma  di  interventi  ed  aiuti  per  le
   attività di  cui al punto a) secondo quanto previsto all'art.
   6;
c) provvede  alla diffusione  e alla divulgazione didattica anche
   mediante apposite pubblicazioni.

2. Nell'ambito  del piano  della formazione  professionale di cui
alla LR  31 agosto 1994 n. 70, la Regione può sostenere apposite
iniziative   volte    all'organizzazione   di   corsi   formativi
finalizzati alle attività di cui alla presente legge.

ARTICOLO 3
(Tipologia degli interventi)

1. Gli  interventi e  gli aiuti  di cui  all'art. 2, primo comma,
lettera b) sono rivolti in particolare:

a) al  ripristino   ed    al    mantenimento  delle  strutture  e
   attrezzature utilizzate;
b) al sostegno dei redditi degli addetti;
c) alla promozione e valorizzazione delle produzioni ottenute;

ARTICOLO 4
(Censimento e catalogazione)

1. La  Giunta regionale,  entro sessanta  giorni dall'entrata  in
vigore della  presente legge,  presenta al Consiglio regionale la
proposta di  deliberazione contenente  i criteri  e gli indirizzi
tecnici per  l'effettuazione del censimento e della catalogazione
delle attività,  dei processi  e delle  strutture  di  cui  alla
presente legge.  Il Consiglio regionale provvede all'approvazione
entro i successivi quarantacinque giorni.

2. Entro  sessanta giorni  dalla data  di pubblicazione  sul BURT
dell'atto di  cui al primo comma e sulla base dei criteri e degli
indirizzi tecnici  ivi contenuti,  le Province e, per i territori
montani,  le  Comunità  montane,  su  segnalazione  dei  Comuni,
provvedono ad un primo censimento e catalogazione e trasmettono i
dati relativi alla Giunta regionale.

3. La  Giunta regionale  nei successivi  trenta giorni istituisce
l'elenco di cui all'art. 5.

4.  Successivamente  al  primo  censimento  e  catalogazione,  le
Province e  le Comunità montane, anche su richiesta dei soggetti
interessati  oltre   che  su  segnalazione  dei  Comuni,  possono
aggiornare in  ogni tempo  i dati  e  gli  elementi  da  inserire
nell'elenco regionale.

ARTICOLO 5
(Elenco regionale)

1. La  Giunta regionale  istituisce  l'elenco  regionale  in  cui
vengono registrati  e  catalogati  i  processi  produttivi  e  le
attività dell'agricoltura  e dell'ambiente rurale di particolare
interesse storico, etnografico e culturale minacciati dal rischio
di  cessazione   o  scomparsa,   nonché  le  strutture  ad  essi
collegate.

2. L'elenco è formato sulla base delle risultanze e dei dati che
emergono dal censimento e dalla catalogazione di cui all'art. 4.

3. L'iscrizione  nell'elenco è  disposta con  atto della  Giunta
regionale, previa  verifica  della  corrispondenza  dei  dati  da
iscrivere ai criteri e agli indirizzi tecnici di cui all'art. 4 e
alle finalità della presente legge.

4.  La   Giunta  regionale   dà  comunicazione   all'interessato
dell'avvenuto inserimento del processo produttivo, dell'attività
e della struttura nell'elenco regionale.

ARTICOLO 6
(Programma annuale di interventi ed aiuti)

1. Entro  il primo trimestre di ogni anno il Consiglio regionale,
su proposta  della Giunta  da presentarsi  entro il  31  gennaio,
approva il programma annuale di interventi e di aiuti relativo ai
processi produttivi,  alle attività  rurali  ed  alle  strutture
collegate, inseriti nell'elenco regionale di cui all'art. 5.

2. Nel  programma sono  contenute le  tipologie di  intervento da
perseguire nell'anno  di riferimento,  fra quelle di cui all'art.
3.

3. Il  programma   annuale  stabilisce  altresì  i  criteri,  le
entità e  le modalità di erogazione degli aiuti in relazione ad
ogni singola tipologia.

4. La  concessione  degli  aiuti  può  essere  subordinata  alla
stipula di  apposita convenzione  tra l'interessato  e la  Giunta
regionale che  definisca specifici  obblighi, impegni e modalità
in ordine all'esercizio dell'attività tutelata.

5.  Il   primo  programma  annuale  è  approvato  dal  Consiglio
regionale, su  proposta della  Giunta, entro novanta giorni dalla
costituzione dell'elenco regionale di cui all'art. 5.

ARTICOLO 7
(Presentazione delle domande di aiuto)

1. Le  domande per  accedere agli aiuti previsti dal programma di
cui all'art.  6 sono presentate alla Regione secondo le modalità
e nei tempi previsti da apposito bando da pubblicarsi sul BURT.

ARTICOLO 8
(Competenze professionali specifiche)

1. Al  fine di  elaborare  i  criteri  e  gli  indirizzi  tecnici
necessari al  censimento ed  alla catalogazione  delle attività,
dei processi  e delle  strutture di  cui alla  presente legge, la
Giunta  regionale   può  avvalersi   di  specifiche   competenze
professionali rinvenibili presso le Università toscane, Istituti
di ricerca, Enti ed Aziende regionali operanti nella materia.

2. L'attività dei soggetti di cui al primo comma può riguardare
anche:

a) le  iniziative di  divulgazione e  lo svolgimento di attività
   didattiche di cui all'art. 2, comma 1, lett. c);
b) la  selezione delle  domande di  finanziamento  presentate  ai
   sensi dell'art. 7;
c) la  normativa  tecnica  di  deroga  relativa  alle  condizioni
   strutturali ed igienico-sanitarie di cui all'art. 9.

ARTICOLO 9
(Deroghe)

1. Il Consiglio regionale, successivamente alla prima istituzione
dell'elenco regionale  di cui  all'art. 5,  approva la disciplina
specifica, comprendente, altresì, le modalità per il controllo,
in ordine  alle deroghe  alla normativa  regionale relativa  alle
condizioni   strutturali    ed    igienico-sanitarie,    riferite
esclusivamente alle  attività ed  ai processi  considerati e  in
quanto strettamente necessarie a rendere possibile lo svolgimento
delle attività e dei processi tutelati dalla presente legge.

ARTICOLO 10
(Norma finanziaria)

1. Agli  oneri relativi  all'applicazione della presente legge si
provvederà con legge di bilancio.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetta di osservarla e farla
osservare come legge della Regione Toscana.

Firenze, 5 marzo 1997

CHITI

La presente  legge è  stata approvata dal Consiglio regionale il
28 Gennaio  1997 ed  è stata vistata dal Commissario del Governo
il 28 Febbraio 1997.



AGRICOLTURA
CULTURA
FINANZIAMENTI

