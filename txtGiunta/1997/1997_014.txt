Disciplina delle aperture di credito per il pagamento delle spese
regionali.

Il Consiglio Regionale ha approvato il 28-1-1997
Il Commissario del Governo ha apposto il visto il 24-1-1997
Il Presidente  della Giunta  Regionale promulga la seguente legge
regionale:

TITOLO I
APERTURE DI CREDITO

ARTICOLO 1
(Oggetto)

Le norme  della presente  legge  disciplinano  la  materia  delle
aperture di  credito di  cui agli artt. 119, 120 e 121 della LR 6
maggio 1977, n. 28.

ARTICOLO 2
(Apertura di credito)

Il dirigente di servizio competente per materia, dispone aperture
di credito,  sia in conto competenza sia in conto residui, presso
la Tesoreria  Regionale a  favore di  dipendenti, che assumono la
denominazione di funzionari delegati per il pagamento delle spese
di seguito indicate:

a) spese  fisse ed  indennità non  prestabilite in  somma carta,
   indennità di missione e di trasferimento;
b) spese  da farsi  in occorrenze  straordinarie per  le quali il
   pagamento debba essere immediato;
c) spese  per le  quali le leggi regionali autorizzano l'apertura
   di credito;
d) spese  che, ai  sensi delle  leggi regionali,  sono di  natura
   provveditoriale ed economale;
e) spese  che, ai  sensi  della  legislazione  vigente,  sono  da
   eseguirsi in economia.

ARTICOLO 3
(Autorizzazione dell'apertura di credito)

L'atto che  autorizza l'apertura  di credito contiene le seguenti
indicazioni:

a) l'oggetto dell'intervento;
b) l'ammontare  dell'apertura di credito, l'esercizio finanziario
   ed il capitolo di bilancio di imputazione;
c) la  piazza sulla  quale  l'apertura  di  credito  deve  essere
   accesa;
d) il   dipendente regionale designato quale funzionario delegato
   per la  gestione delle spese per le quali è stata autorizzata
   l'apertura di credito ed il suo sostituto.

ARTICOLO 4
(Ordini di accreditamento)

1. Le  aperture di  credito, autorizzate  in conformità a quanto
previsto  dall'Art.  3,  sono  disposte  a  nome  dei  funzionari
delegati mediante  ordini di  accreditamento presso  il tesoriere
regionale. Detti  ordini  vengono  emessi  a  cura  del  servizio
preposto del  dipartimento competente  con le  modalità previste
dall'Art. 114 della LR 65/1977, n. 28.

2. L'ordine di accreditamento contiene i seguenti elementi:

a) numero del mandato di pagamento;
b) esercizio dal quale si riferisce l'ordine;
c) numero del capitolo di bilancio;
d) imputazione ai residui od alla competenza;
e) nominativo del funzionario delegato;
f) piazza di pagamento;
g) oggetto della spesa;
h) ammontare dell'accreditamento;
i) estremi dal provvedimento di cui al precedente Art. 3.

3.  L'ordine  di  accreditamento  costituisce  autorizzazione  al
funzionario delegato per l'emissione sulla tesoreria regionale di
ordinativo di pagamento ovvero di buoni di prelevamento, previsti
dal  successivo   Art.  5,   fino  a   concorrenza   dell'importo
dell'ordine di accreditamento.

4. Gli  ordinativi di  pagamento nonché  i  buoni  di  pagamento
emessi dal  funzionario, debitamente quietanzati dai beneficiari,
vanno ad  estinguere progressivamente  l'apertura  di  credito  e
costituiscono quietanza  dell'ordinativo  di  pagamento  relativo
all'apertura di credito stessa.

5. In sede di chiusura dell'esercizio finanziario in cui è stato
emesso l'ordine  di accreditamento, ovvero alla presentazione del
rendiconto, il tesoriere comunica, per ciascun accreditamento, le
somme pagate nell'esercizio.

6. Gli  ordini di  accreditamento emessi  sia in conto competenza
che in  conto residui rimasti in tutto od in parte inestinti alla
chiusura dell'esercizio  possono essere trasportati interamente o
per la parte inestinta all'esercizio successivo, su richiesta del
funzionario delegato.

ARTICOLO 5
(Impiego delle somme accreditate)

1.   Il    funzionario   delegato,    nell'ambito   delle   somme
accreditategli, a  seguito di  apertura di  credito,  effettua  i
pagamenti mediante:

a) buoni  di prelevamento  in contanti  a proprio  favore  per  i
   pagamenti diretti,  nei  limiti  strettamente  necessari  alle
   esigenze di  pagamento  di  spesa  di  minimo  ammontare  o  a
   carattere urgente;
b) mediante  ordinativi  di  pagamento  intestati  ai  creditori,
   pagabili dal  tesoriere regionale  ed estinguibili nelle forme
   previste dall'art.  118, secondo  e terzo  comma, della  LR  6
   maggio 1977, n. 28.

2. Gli  ordini al  tesoriere di  pagare le  somme al  funzionario
delegato, nell'ipotesi  di cui  al precedente punto a), ovvero ai
creditori nell'ipotesi  di cui  al precedente punto b), sono dati
mediante mandati  sottoscritti dal  funzionario  delegato  o  dal
sostituto dello stesso indicato ai sensi dell'art. 3 lett. d.

3. I mandati di pagamento contengono:

a) il numero unico progressivo;
b) esercizio cui si riferisce il pagamento;
c) capitolo di bilancio;
d) imputazione alla competenza od ai residui;
e) indicazione dell'Istituto tesoriere;
f) indicazione  del beneficiario  o dei  beneficiari, nel caso di
   ordinativi collettivi;
g) causale del pagamento;
h) importo  totale netto in lettere e cifre e l'importo lordo con
   l'indicazione delle eventuali ritenute;
i) la quietanza;
l) luogo e data di emissione.

4. I  pagamenti di  cui al primo comma sono registrati a cura del
funzionario   delegato    in   apposito    giornale-mastro.    Le
registrazioni dovranno essere cronologiche al fine di riscontrare
immediatamente, per  ogni pagamento,  la  disponibilità  residua
sull'apertura di credito.

ARTICOLO 6
(Aumento, integrazione e diminuzione dell'apertura di credito)

1. Con  il procedimento  previsto agli artt. 3 e 4 della presente
legge possono  essere  disposti  aumenti  ed  integrazioni  della
originaria  apertura  di  credito  in  relazione  alle  effettive
esigenze di pagamento da parte del funzionario delegato.
2. Con  procedimento analogo  possono  essere  altresì  disposte
diminuzioni dell'apertura di credito.

ARTICOLO 7
(Compiti della Tesoreria)

Le modalità  ed i  tempi di  pagamento dei  mandati da parte del
tesoriere regionale  sono quelli indicati nel capitolato speciale
che disciplina il servizio di tesoreria.

TITOLO II
SPESE PER IL FUNZIONAMENTO DEGLI UFFICI DEI SERVIZI REGIONALI

ARTICOLO 8
(Gestione delle  spese per il funzionamento degli uffici e per il
pagamento di competenze accessorie al personale)

Nel Centro  Direzionale, nell'ufficio  del Comitato  Regionale di
Controllo, nonché negli uffici regionali decentrati, la gestione
delle spese  concernenti il  funzionamento  degli  uffici  ed  il
pagamento di  competenze accessorie  del  personale  può  essere
affidata ad  un dipendente regionale, che assume la denominazione
di funzionario  delegato, mediante  apertura di  credito  in  suo
favore di fondi necessari.

ARTICOLO 9
(Funzionari  delegati   degli  uffici   statali  trasferiti,  del
Comitato Regionale di Controllo)

1. I  funzionari delegati  dell'ufficio del Comitato Regionale di
Controllo e  degli Uffici regionali decentrati, nell'ambito delle
aperture di  credito  autorizzate  ai  sensi  dell'Art.  3  della
presente legge,  eseguono il  pagamento delle spese che, ai sensi
delle normative regionali vigenti, sono da considerarsi di natura
provveditoriale ed  economale o  da eseguirsi  in  economia,  nel
limite di valore in esse indicati.

2. I  predetti funzionari  delegati possono  emettere  ordinativi
diretti di  esecuzione per  le spese  di cui  al comma  1  previa
richiesta  alle   ditte  interessate   di  più  preventivi,  ove
possibile.

3. Il  limite di  spesa di  cui al  comma 1  può altresì essere
superato per  l'assunzione di  spese aventi  prezzi amministrati,
tariffari o  contrattualmente predeterminati  ed  è  annualmente
aggiornato   sulla   base   della   variazione   di   percentuale
verificatasi fra  gli  indici  generali  dei  prezzi  al  consumo
dall'intera collettività nazionale relativi al mese di settembre
dell'ultimo anno.

ARTICOLO 10
(Funzionario delegato del Centro Direzionale)

1. La  aperture di credito a favore del funzionario delegato, del
Centro Direzionale sono disposte per il pagamento:

a) delle  spese   da    eseguirsi    in  economia  o  conseguenti
   l'espletamento delle  competenze in  materia di provveditorato
   ed economato;
b) di  competenze accessorie  al personale  previste dalle  leggi
   vigenti;
c) delle  indennità di  missione e  rimborso spese di viaggio al
   Presidente ed  ai componenti  la Giunta  prevista dalla  LR 31
   gennaio 1972, n. 3 e successive modificazioni;
d) delle  spese relative  a fornitura  di beni  e servizi  per il
   funzionamento  del   centralino,  del  parco  macchine  e  del
   servizio di portierato;
e) delle  spese per il cerimoniale e di quelle di rappresentanza,
   ivi comprese  quelle di  cui al  fondo istituito con LR 42 del
   28.7.76.

2. Le iniziative di spesa di cui al precedente comma sono assunte
con  ordinativo   del  dirigente   responsabile  della  struttura
competente per  materia nell'ambito  delle aperture  di credito o
dallo  stesso   funzionario  delegato   del  Centro   Direzionale
allorquando sia  indispensabile l'immediato  pagamento e trattasi
di spese discendenti da contratti e aventi prezzi   amministrati.

3. Lo  stesso dirigente provvede altresì alla liquidazione della
spesa ordinata.

TITOLO III
NORME GENERALI

ARTICOLO 11
(Anticipazione di somme)

1. Il funzionario delegato, nell'ambito delle aperture di credito
disposte in suo favore, può anticipare somme al Presidente ed ai
componenti  la   Giunta  ed   a  dipendenti   regionali  per   la
effettuazione di  minute spese  d'ufficio o  altre spese  per  le
quali sia  richiesto l'immediato  pagamento, nonché per spese di
missione o  trasferta che,  in relazione alla loro destinazione o
durata, comportino gravosi esborsi per gli interessati.

2.  Le   somme  anticipate   sono  integralmente  recuperate  dal
funzionario delegato in sede di liquidazione delle relative spese
debitamente documentate.

ARTICOLO 12
(Trasmissione dei rendiconti e termini per la trasmissione)

1. Il  funzionario delegato  trasmette al  servizio preposto  del
dipartimento competente  il  rendiconto  delle  spese  sostenute,
distintamente per  ciascun capitolo  di bilancio,  sia  in  conto
competenza che  in conto  residui, entro 60 giorni dalla scadenza
dell'esercizio finanziario dal completo utilizzo dell'apertura di
credito, a  da quando viene meno per qualsiasi causa la qualifica
di funzionario delegato.

2. Quando  i rendiconti non sono presentati nel termine di cui al
primo comma,  e ciò  non dipenda  da cause di forza maggiore, al
funzionario   delegato,   indipendentemente   dai   provvedimenti
disciplinari e  dal  giudizio  della  Corte  dei  Conti  a  norma
dell'art. 31 della legge 19.5.1976, n. 335, può essere applicata
una pena  pecuniaria stabilita annualmente dalla Giunta in misura
non superiore a L. 1.000.000.

3. Quanto  previsto dal  comma precedente  si applica  anche agli
agenti incaricati della riscossione.

ARTICOLO 13
(Contenuto dei rendiconti)

I rendiconti, compilati su apposito modello contengono i seguenti
elementi:

a) gli  estremi dei  provvedimenti con cui sono stati autorizzati
   l'apertura  di  credito,  eventuali  aumenti,  integrazioni  o
   diminuzioni;
b) gli estremi dell'ordine di accreditamento;
c) l'entità dei fondi amministrati, costituiti anche dalle somme
   residuali risultanti dal precedente rendiconto;
d) l'elencazione  dei pagamenti  effettuati, distinguendo  quelli
   eseguiti mediante  buoni di  prelevamento da quelli effettuati
   mediante ordinativi di pagamento;
e) riepilogo  generale dal  quale risulti il saldo contabile alla
   data di scadenza del rendiconto.

ARTICOLO 14
(Riscontro dei rendiconti e responsabilità)

1. Il  servizio preposto  del dipartimento  competente  esegue  i
riscontri contabili  dei rendiconti e le occorrenti registrazioni
nelle proprie scritture.

2. Qualora  dai riscontri  di cui  al primo comma siano ravvisati
irregolarità  nella   tenuta   dei   conti   o   carenza   nella
documentazione giustificativa  delle  spese  lo  stesso  servizio
restituisce il  rendiconto al  funzionario delegato  con invito a
provvedere entro  un congruo  termine e comunque non oltre trenta
giorni.

3. In caso di inosservanza del termine di cui al secondo comma si
applica al  funzionario delegato  la disposizione  dell'Art.  12,
secondo comma.

4. Il  funzionario delegato  è personalmente  responsabile delle
spese e delle regolarità di pagamenti disposti ed eseguiti.

5. Decorso  il termine  di cui  all'Art. 12,  la Giunta Regionale
individua quali  rendiconti, oltre  ai controlli contabili di cui
al  primo   comma,  devono   essere  sottoposti   alla  revisione
definitiva dal servizio preposto del dipartimento competente.

6. Con il riscontro contabile positivo si intende dato di scarico
al funzionario delegato delle somme rendicontate.

7.  Nel  caso  che  il  rendiconto  sia  sottoposto  a  revisione
definitiva ai  sensi del  precedente comma  4,  il  discarico  al
funzionario  delegato   delle  somme  rendicontate  e  sottoposto
all'esito positivo della revisione medesima.

ARTICOLO 15
(Rinvio alla normativa statale. Abrogazione di norme)

1. Per  quanto non espressamente previsto dalla presente legge si
applicano le  norme di  cui al  RD 18  novembre 1923,  n. 2440  e
successive modifiche ed integrazioni, e dal RD 23 maggio 1924, n.
827 e  successive modifiche  ed integrazioni,  se  ed  in  quanto
applicabili.

2. Con l'entrata in vigore della presente legge è abrogata la LR
4 dicembre  1978, n.  73 e  successive modificazioni,  nonché le
altre disposizioni  legislative  incompatibili  con  la  presente
legge.

La presente  legge è  pubblicata sul  Bollettino Ufficiale della
Regione. È  fatto obbligo  a chiunque  spetti di  conservarla  e
farla osservare come legge della Regione Toscana.

Firenze, 28 Febbraio 1997

CHITI

La presente  legge è  stata approvata dal Consiglio regionale il
28 Gennaio  1997 ed  è stata vistata dal Commissario del Governo
il 24 Febbraio 1997.



ENTE REGIONE
BILANCIO

