Contributo straordinario  all'Autorità  portuale  di  Marina  di
Carrara per  la sistemazione della "Banchina Taliercio" del porto
di Marina di Carrara.

Il Consiglio Regionale ha approvato il 23-7-1997
Il Commissario del Governo ha apposto il visto il 5-8-1997
Il Presidente  della Giunta  Regionale promulga la seguente legge
regionale:

ARTICOLO 1

1.  Al   fine  di   realizzare  il   miglioramento   dell'assetto
infrastrutturale del  Porto di Marina di Carrara nel quadro delle
iniziative   volte    alla   reindustrializzazione   della   Zona
Industriale Apuana,  è concesso all'Autorità Portuale di Marina
di  Carrara   il  finanziamento,   fino  ad   un  massimo  di  L.
1.600.000.000=, per la realizzazione del progetto di sistemazione
della banchina "Taliercio" nel porto di Marina di Carrara.

2. Il  finanziamento di cui al comma precedente sarà corrisposto
con le seguenti modalità:

- Il  50% dell'importo  complessivo del progetto, rideterminato a
  seguito del  ribasso d'asta,  dopo  la  stipula  del  contratto
  d'appalto;
- L'ulteriore  40% a  presentazione degli  stati  di  avanzamento
  lavori;
- Il  10%  residuo  dopo  la  presentazione  del  certificato  di
  collaudo.

3. Con atto della Giunta Regionale vengono definite le modalità,
i tempi,  i criteri  di rendicontazione  della spesa,  di cui  al
comma 2 dell'art. 1.

ARTICOLO 2

1. All'onere derivante dalla presente legge è fatto fronte con i
fondi di  cui al  cap. 33045  che viene  istituito  nel  Bilancio
preventivo del 1997 con la variazione di cui al successivo comma.

2. Allo  stato di  previsione della  parte spesa del bilancio del
corrente esercizio  sono apportate  le  seguenti  variazioni  per
analogo importo di competenza e cassa:

In diminuzione

Cap. 50060
   "Fondo   globale    finanziamento   spese   per
   ulteriori  programmi   di  sviluppo  (spese  di
   investimento art. 38-87 LR 6.5.77 n. 28)      L. 1.600.000.000

Di nuova istituzione

Cap. 33045
   "Contributo     straordinario     all'Autorità
   Portuale di  Marina di Carrara per sistemazione
   della banchina Taliercio del porto di Marina di
   Carrara                                       L. 1.600.000.000

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 11 agosto 1997

MARCUCCI
(Incaricata con DPGR 15.6.95, N. 221)

La presente  legge è  stata approvata dal Consiglio regionale il
23 luglio 1997 ed è stata vistata dal Commissario del Governo il
5 agosto 1997.



TRASPORTI NAVALI

