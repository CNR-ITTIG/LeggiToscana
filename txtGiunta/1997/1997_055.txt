Interventi per la promozione di una cultura di pace.

Il Consiglio Regionale ha approvato l' 1-7-1997
Il Commissario del Governo ha apposto il visto il 29-7-1997
Il Presidente  della Giunta  Regionale promulga la seguente legge
regionale:

ARTICOLO 1
(Finalità ed oggetto della legge)

1.  La   Regione  Toscana   riconosce  nella   pace  un   diritto
fondamentale degli uomini e dei popoli in coerenza con i principi
costituzionali  che  sanciscono  il  ripudio  della  guerra  come
strumento di  offesa alla  libertà degli altri popoli e mezzo di
risoluzione delle controversie internazionali.

2. Al  fine di  promuovere una  cultura ispirata  ai valori della
pace e del riconoscimento dei diritti dell'uomo, la Regione attua
interventi diretti  e contribuisce  al sostegno  di iniziative di
educazione della  comunità scolastica  e  di  aggiornamento  del
personale docente,  oltre che  di idonee  iniziative e  attività
culturali orientate  alla sensibilizzazione, sui temi della pace,
quali indagini,  ricerche, incontri, manifestazioni ed ogni altra
iniziativa conforme alle finalità della presente legge.

ARTICOLO 2
(Destinatari)

1. Sono destinatari dei contributi regionali:

a) le  Province, i  Comuni, le  Circoscrizioni  di  decentramento
   comunale, le Comunità Montane;
b) i  Provveditorati agli  Studi,  la  Sovrintendenza  Scolastica
   Regionale, l'Istituto  Regionale di Ricerca, Sperimentazione e
   Aggiornamento Educativi (IRRSAE), le Istituzioni scolastiche;
c) le Università degli Studi e gli Istituti di Ricerca;
d) le  Associazioni e i Comitati costituiti ai sensi di legge che
   per statuto  svolgano attività  di educazione  alla pace e di
   sensibilizzazione contro la guerra.

ARTICOLO 3
(Piano di indirizzo)

1. Il piano di indirizzo per la promozione di una cultura di pace
contiene una  introduzione generale  di analisi  del settore e di
verifica  del  piano  precedente  e  due  parti,  rispettivamente
dedicate agli  interventi dei  soggetti destinatari di contributi
ed ai progetti di interesse regionale attuati dalla Regione.

2.  La   prima  parte  del  piano  di  indirizzo,  relativa  agli
interventi dei soggetti destinatari dei contributi, comprende:
gli obiettivi specifici che si intendono perseguire; le tipologie
degli interventi;  la ripartizione  delle risorse  sulla base  di
tipologie di  intervento, secondo  criteri individuati  dal piano
stesso; le  priorità ed  i criteri  di valutazione  e  selezione
delle domande;  le procedure  e le  modalità  di  accesso  e  di
utilizzo dei  contributi; i  vincoli del concorso finanziario dei
soggetti destinatari  dei contributi;  le  disposizioni  relative
alla rendicontazione  e le  modalità di  verifica dei  risultati
conseguiti: le ipotesi di revoca e di decadenza dei contributi.

3. La  seconda parte del piano di indirizzo, relativa ai progetti
di interesse regionale, comprende:
gli obiettivi  specifici che si intendono perseguire; i contenuti
dei progetti;  la ripartizione  delle risorse  finanziarie tra  i
progetti; le metodologie di verifica dei risultati.

ARTICOLO 4
(Procedure di formazione e approvazione del piano di indirizzo)

1. La  Giunta regionale, sentito il Comitato di Consulenza di cui
all'art. 6  della  presente  legge  ed  effettuate  le  opportune
consultazioni, predispone  la proposta di piano e la trasmette al
Consiglio regionale  entro il 30 settembre dell'anno precedente a
quello di inizio del periodo di riferimento.

2. Il  piano di  indirizzo viene  approvato con deliberazione del
Consiglio regionale entro il 31 dicembre successivo.

3. Il  piano di  indirizzo ha  validità triennale  e può essere
oggetto  di  aggiornamento  annuale  con  le  medesime  procedure
previste per la sua approvazione.

ARTICOLO 5
(Procedure di attuazione del piano di indirizzo)

1.  Le   funzioni  amministrative  di  attuazione  del  piano  di
indirizzo sono  svolte dalla  Giunta regionale,  che vi  provvede
secondo quanto  stabilito dall'art.  11 della  legge regionale  7
novembre 1994, n. 81, e successive modificazioni.

2. I  provvedimenti amministrativi  di riparto e assegnazione dei
contributi   regionali    vengono   adottati   secondo   scadenze
predeterminate dal  piano di indirizzo di cui all'art. 3, sentito
il Comitato di Consulenza di cui al successivo art. 6.

ARTICOLO 6
(Comitato di Consulenza)

1. è  costituito il  Comitato di  Consulenza della Regione nelle
materie oggetto della presente legge.

2. Il  Comitato, presieduto dal Presidente della Giunta regionale
o da  un suo delegato, è composto da sei esperti individuati tra
eminenti  personalità  distintesi  per  la  loro  attività  nei
diversi campi interessati dalle iniziative della presente legge.

3. I  componenti del  Comitato sono  nominati dal  Presidente del
Consiglio regionale, tenendo conto delle diverse aree culturali e
delle differenze in genere.

4. Il Comitato dura in carica tre anni.

5. Per  la validità  delle sedute  è prevista  la  presenza  di
quattro componenti.

6. Le  decisioni  sono  assunte  con  il  voto  favorevole  della
maggioranza degli intervenuti.

7. Le  funzioni di  segreteria del Comitato sono assicurate dalle
strutture della Giunta regionale.

8. Ai  componenti del  Comitato compete  il rimborso  delle spese
sostenute  per   la  partecipazione   alle  sedute,   secondo  il
trattamento economico  di  missione  previsto  per  il  personale
regionale di qualifica dirigenziale. Tale rimborso spetta qualora
il soggetto  interessato sia  residente  in  un  comune  distante
almeno dieci chilometri dal comune ove la riunione si svolge.

ARTICOLO 7
(Giornata per la pace. Conferenza regionale della pace)

1.  Il   10  dicembre   di  ogni   anno,  data   in  cui  ricorre
l'anniversario dell'approvazione  della "Dichiarazione universale
dei diritti  dell'Uomo" da  parte dell'Assemblea  generale  delle
Nazioni Unite,  è individuata  come  Giornata  per  la  pace  in
Toscana.

2.  In   occasione  della  Giornata  per  la  pace  il  Consiglio
regionale, su  proposta  della  Giunta  regionale  e  sentito  il
Comitato di  cui al precedente art. 6, realizza idonee iniziative
volte a  ricordare il  significato della  ricorrenza in relazione
alla promozione e salvaguardia della pace e al riconoscimento dei
diritti umani.

3.  La  Giunta  regionale  organizza  annualmente  la  Conferenza
regionale della  pace, anche avvalendosi della collaborazione dei
soggetti indicati  all'art. 2  e del  Comitato di  cui all'art. 6
della presente legge.

ARTICOLO 8
(Sistema di documentazione)

1. Allo  scopo di  fornire ai  cittadini e  alle istituzioni ogni
informazione  e   documentazione  utile  al  perseguimento  delle
finalità  di  cui  alla  presente  legge,  la  Giunta  regionale
promuove e  sostiene il  "Sistema di  documentazione sulla Pace",
anche  in   collegamento  con   il  sistema   informativo   delle
biblioteche.

2. Ai fini di cui al comma 1, la Giunta regionale può avvalersi,
tramite specifiche  convenzioni, di  Enti locali,  di Istituti  e
Associazioni  operanti  nel  settore,  che  dispongano  di  fondi
documentari,  sedi   e  strumenti   idonei   all'allestimento   e
all'organizzazione  di   servizi  informativi  e  documentari  in
materia.

ARTICOLO 9
(Norma Finanziaria)

1.  Agli  oneri  derivanti  dalla  presente  legge,  a  decorrere
dall'anno 1998, si fa fronte con la legge di bilancio.

ARTICOLO 10
(Abrogazione)

1. La  legge regionale  19 luglio  1995, n. 78 "Interventi per la
promozione di una cultura di pace" è abrogata.

ARTICOLO 11
(Norma transitoria)

1. Gli  interventi relativi  all'anno 1997  continuano ad  essere
attuati secondo  le modalità  stabilite dalla legge regionale 19
luglio 1995,  n. 78.  Tali interventi  possono essere  fruiti dai
soggetti indicati all'art. 2 della presente legge.

2.  I  termini  di  presentazione  delle  domande  di  contributo
indicati agli  articoli 2, 3 e 7 della LR n. 78/95 sono unificati
alla data del 30 settembre 1997.

3. In  prima applicazione  della presente  legge la  proposta  di
piano di  indirizzo  è  presentata  dalla  Giunta  regionale  al
Consiglio entro  il 28  febbraio  1998.  Il  Consiglio  regionale
approva il piano di indirizzo entro il 31 marzo 1998.

ARTICOLO 12
(Entrata in vigore)

1. La  presente legge  entra in  vigore a  far data dal 1 gennaio
1998, ad  esclusione degli  articoli 2  (Destinatari) e 11 (Norma
transitoria).

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 30 luglio 1997

CHITI

La presente  legge è  stata approvata dal Consiglio regionale il
1.7.97 ed  è  stata  vistata  dal  Commissario  del  Governo  il
29.7.97.



DISARMO

