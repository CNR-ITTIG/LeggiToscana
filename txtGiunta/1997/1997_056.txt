Interventi sperimentali  di  prevenzione  per  la  riduzione  del
rischio sismico.

Il Consiglio Regionale ha approvato il 2-7-1997
Il Commissario del Governo ha apposto il visto il 28-7-1997
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1.  La  presente  legge  detta  la  disciplina  per  l'attuazione
dell'intesa di  programma stipulata  in data  5 marzo 1997 tra la
Regione Toscana  ed il Dipartimento della Protezione civile della
Presidenza del  Consiglio dei Ministri, ai sensi dell'articolo 15
- quinquies del decreto-legge 29 dicembre 1995, n. 560 convertito
in legge  26 febbraio  1996, n.  74, per l'avvio di interventi di
riduzione  del   rischio  sismico  nei  Comuni  della  Lunigiana,
Garfagnana e Media Valle del Serchio, anche quale sperimentazione
per una  legge regionale generale per la riduzione del livello di
rischio sismico  e dei  danni  attesi  sul  patrimonio  edilizio,
infrastrutturale e dei sistemi a rete.

ARTICOLO 2
(Riduzione del rischio sismico)

1. Per intervento di riduzione del rischio sismico, ai fini della
presente  legge,   si  intende   un  insieme   di  interventi  di
miglioramento  sismico   rispondenti  al  livello  di  protezione
definito dal  Dipartimento della  Protezione Civile  ai sensi  di
quanto previsto dall'intesa di programma di cui all'art. 1.

ARTICOLO 3
(Ambito territoriale di applicazione)

1. La  presente legge  si applica nei Comuni classificati sismici
compresi nell'area  della Lunigiana, Garfagnana e Media Valle del
Serchio.

2. Sulla  base degli  elementi tecnici  e  delle  valutazioni  di
rischio  elaborati   d'intesa  tra  la  Giunta  regionale  ed  il
Dipartimento  della   Protezione  civile,   la  Giunta  regionale
individua nell'ambito  dei Comuni di cui al comma 1, i Comuni ove
vengono attuati  gli interventi  sperimentali su  edifici di  cui
all'intesa   di   programma,   indicandone   contestualmente   le
priorità.

3.  Le   attività  concernenti   le  campagne  di  informazione-
formazione rivolte  ai cittadini e agli operatori del settore; la
cartografia  geologico-tecnica;   i  rilievi  dell'esposizione  e
vulnerabilità degli  edifici; la  sperimentazione di tecniche di
intervento di  miglioramento strutturale  di  cui  all'intesa  di
programma sono  attuate nel  complesso dei Comuni di cui al comma
1, sulla base di programmi approvati dalla Giunta regionale.

ARTICOLO 4
(Cofinanziamento)

1. Al  finanziamento delle  attività di  cui alla presente legge
possono concorrere  gli Enti locali interessati secondo modalità
definite dalla Giunta regionale.

2. La  Giunta regionale  promuove  iniziative  volte  al  sistema
bancario  e  al  sistema  imprenditoriale  al  fine  di  favorire
finanziamenti  aggiuntivi   e   complementari   agli   interventi
finanziati con la presente legge.

ARTICOLO 5
(Interventi sperimentali su edifici)

1. Possono  essere oggetto  degli interventi  sperimentali di cui
all'intesa di  programma  tutti  gli  edifici  a  prevalente  uso
residenziale compresi  nei Comuni indicati dalla Giunta regionale
ai sensi dell'art. 3, con precedenza per quelli privati.

2. Soggetti  beneficiari  sono  i  soggetti  pubblici  o  privati
proprietari dell'immobile,  con esclusione  dei  beneficiari  dei
contributi di  cui all'art. 5 del decreto-legge 29 dicembre 1995,
n. 560 convertito in legge 26 febbraio 1996, n. 74.

ARTICOLO 6
(Piano operativo degli interventi)

1. Nei  Comuni individuati  dalla Giunta  regionale e  sulla base
delle priorità  dalla medesima  determinate ai sensi dell'art. 3
la Giunta  regionale medesima  approva il  piano operativo  degli
interventi sperimentali su edifici.

2. Il  piano  operativo,  elaborato  in  raccordo  con  i  Comuni
interessati e  tenendo conto  delle  risorse  disponibili  e  con
riferimento  all'intera   durata  di   vigenza   dell'intesa   di
programma, determina le linee-guida degli interventi ivi compresi
i criteri  di economicità degli interventi stessi, e contiene in
particolare i  seguenti elementi per la gestione degli interventi
da parte dei Comuni:

a) le  modalità  per  l'individuazione  d'ufficio  delle  unità
   immobiliari, isolate o aggregate;
b) i  termini    entro  i quali  i  soggetti  beneficiari  devono
   impegnarsi alla concreta realizzazione degli interventi;
c) le  modalità di  concessione di  contributi anticipati  sulla
   progettazione esecutiva degli interventi;
d) le  modalità per  l'eventuale    progettazione  degli  uffici
   tecnici  regionali,   su  richiesta  dei  proprietari,  ed  in
   collaborazione con i professionisti;
e) le  modalità    di  assegnazione  dei  contributi  fino  alla
   concorrenza delle  disponibilità, sulla  base  delle  domande
   pervenute e ritenute meritevoli di approvazione;
f) le  modalità   di  predisposizione  e  di  presentazione  dei
   progetti, e  quelle per  l'apposizione del visto della Regione
   relativamente alla  corrispondenza del progetto alla normativa
   tecnica;
g) le  modalità   di  concessione    del  contributo,  al  netto
   dell'anticipazione per la progettazione, al termine dei lavori
   accertato dal Comune;
h) le modalità di rendicontazione.

3.  In   relazione  all'andamento   degli  interventi,  il  piano
operativo può essere rimodulato.

4.  La   Giunta  regionale  relaziona  annualmente  al  Consiglio
regionale sull'andamento  del  piano  operativo,  e  comunque  in
occasione di ogni sua rimodulazione.
La Giunta  regionale riferisce  annualmente anche al Dipartimento
della protezione civile.

ARTICOLO 7
(Importo dei contributi)

1. Per  la progettazione  esecutiva degli interventi sperimentali
su edifici è concesso, in via di anticipazione, un contributo in
conto capitale  fino al 50% del costo di progettazione e comunque
non superiore a lire due milioni per unità immobiliare.

2.  Per  la  progettazione  degli  interventi  facenti  parte  di
aggregati strutturali il contributo di cui al comma precedente è
concedibile  sulla   base  di  un  progetto  unico  per  l'intero
aggregato strutturale.

3. Per  la realizzazione degli interventi sperimentali su edifici
è concesso  un contributo  in conto  capitale fino  al 50% della
spesa ammessa  e comunque  non superiore a lire venti milioni per
unità immobiliare, al netto del contributo di cui al comma 1.

4. I  contributi di  cui al  presente articolo  sono  concedibili
anche quando  gli interventi  sono inseriti  in un  progetto più
ampio relativo all'immobile.

5. La  Giunta regionale  stabilisce le  modalità per il recupero
del contributo  di cui  al primo  comma, qualora la progettazione
finanziata con il contributo non venga eseguita in conformità al
piano di cui all'art. 6 e nei termini ivi indicati.

ARTICOLO 8
(Normativa tecnica/prezziario)

1. La  Giunta regionale  approva  il  prezzario  e  la  normativa
tecnica per  la progettazione, l'esecuzione ed il controllo degli
interventi sperimentali sugli edifici.

ARTICOLO 9
(Norma finanziaria)

1. Agli oneri derivanti dall'applicazione della presente legge si
fa fronte  con le  variazioni del  bilancio 1997  di cui al comma
successivo.

2. Al  bilancio di  previsione 1997  è  apportata,  per  analogo
importo, agli  stati di previsione della competenza e della cassa
della parte spesa, la seguente variazione:

Spese in diminuzione:

Cap. 50060
   Fondo  globale  finanziamento  spese  ulteriori
   programmi di  sviluppo (spese  di investimento)
   Artt. 38 e 87 LR 6.5.77 n. 28               L. 2.500.000.000.=

Spese di nuova istituzione:

Cap. 44225
   Attività  ed   indagini   a   supporto   degli
   interventi di  riduzione  del  rischio  sismico
   (Art. 3, 3 comma, LR n. 56/1997)            L. 1.000.000.000.=
Cap. 44230
   Contributi per la progettazione e realizzazione
   degli interventi  di miglioramento  strutturale
   antisismico (Art. 7 LR 56/97)              L. 1.500.000.000.=

3. Agli  interventi di  cui alla  presente legge saranno altresì
destinati i  finanziamenti vincolati  assegnati dallo  Stato  che
saranno iscritti  in bilancio  ai sensi  dell'art.  91  della  LR
6.5.77 n. 28 e successive modificazioni.

4. Agli  oneri per  gli esercizi  successivi si  farà fronte con
legge di  bilancio utilizzando  allo scopo  sia  i  finanziamenti
vincolati  di   cui  al   3  comma  assegnati  dallo  Stato,  sia
l'accantonamento di  L. 1.500.000.000= disposto, per l'anno 1998,
in corrispondenza del cap. 50060 sul bilancio pluriennale 1997/99
ai sensi dell'art. 7 della LR n. 3 del 15.1.97.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 30 luglio 1997

CHITI

La presente  legge è  stata approvata dal Consiglio regionale il
2.7.97 ed  è  stata  vistata  dal  Commissario  del  Governo  il
28.7.97.



PUBBLICHE CALAMITà

