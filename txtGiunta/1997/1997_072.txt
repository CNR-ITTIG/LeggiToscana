Organizzazione  e   promozione  di   un  sistema  di  diritti  di
cittadinanza e  di pari opportunità: riordino dei servizi socio-
assistenziali e socio-sanitari integrati.

Il Consiglio Regionale ha approvato il 16-9-1997
Il Commissario del Governo ha apposto il visto il 29-9-1997
Il Presidente  della Giunta  Regionale promulga la seguente legge
regionale:

TITOLO I
PRINCIPI ISPIRATORI E DISPOSIZIONI GENERALI

ARTICOLO 1
(Finalità)

1. La  Regione Toscana, con la presente legge, intende promuovere
e coordinare  gli  interventi  di  politica  sociale,  anche  con
apposite  reti   di  protezione   sociale,  attraverso   la  loro
integrazione con  quelli sanitari, con quelli relativi alla casa,
al  lavoro,  alla  mobilità,  alla  formazione,  all'istruzione,
all'educazione,  al  diritto  allo  studio,  alla  cultura,  alla
ricerca,  al   tempo  libero  e  a  tutti  gli  altri  interventi
finalizzati al  benessere della  persona ed  alla  prevenzione  e
rimozione delle condizioni di disagio sociale.

2. La  presente legge  detta norme in materia socio-assistenziale
per l'esercizio delle funzioni programmatorie e amministrative da
parte dei soggetti pubblici titolari.

3. In particolare, la presente legge disciplina:

a) la  programmazione e  l'organizzazione  dei  servizi  e  degli
   interventi socio-assistenziali svolti nella Regione nonchè le
   modalità per il loro coordinamento;
b) l'esercizio  delle funzioni amministrative di cui all'articolo
   118, comma 1, della Costituzione e relative a:

1. le  funzioni di  competenza degli  Enti locali  in  attuazione
delle disposizioni contenute nella legge 8 giugno 1990, n. 142;

2.  le   funzioni  amministrative  relative  ai  servizi  sociali
spettanti al  Comune ai  sensi dell'art. 9 della legge n. 142/90,
salvo quanto  espressamente attribuito  ad altri  soggetti  dalla
legge statale e regionale secondo le rispettive competenze;

3. la riorganizzazione della rete di protezione sociale regionale
per l'affermazione  dei diritti  sociali di  cittadinanza e della
responsabilità dei  soggetti  istituzionali  e  sociali  per  la
costruzione di una comunità solidale;

4. le  funzioni relative  all'autorizzazione  ed  alla  vigilanza
sulle istituzioni  pubbliche  e  private  che  operano  nell'area
socio-assistenziale;

5. ogni  altra funzione  in materia sociale attribuita o delegata
con leggi dello Stato alla Regione e agli Enti locali.

4. Per  i fini  di cui  ai precedenti  commi  il  sistema  socio-
assistenziale della  Regione si  informa ai principi del pieno ed
inviolabile rispetto  della libertà  e dignità  della persona e
dell'inderogabile dovere di solidarietà sociale, garantendo:

a) il   rispetto   dei  diritti  inviolabili  della  persona  con
   riferimento  anche   alle  esigenze   di  riservatezza   delle
   informazioni che  riguardano la  sua condizione  nel  rispetto
   della libera scelta dell'individuo;
b) l'eguaglianza  di opportunità a condizioni sociali e stati di
   bisogno differenti;
c) l'eguaglianza   di   opportunità   tra  uomo  e  donna  nella
   valorizzazione  della   differenza  di   genere  in  tutte  le
   espressioni della società;
d) il  mantenimento della  persona nel proprio ambiente di vita e
   di   lavoro,    considerando   il    ricorso   ad   interventi
   istituzionalizzati   come    misure   di    emergenza   e   di
   eccezionalità;
e) il diritto ad una maternità e paternità consapevole;
f) la libertà di scelta fra le prestazioni erogabili;
g) la  conoscenza dei percorsi assistenziali e l'informazione sui
   servizi disponibili;
h) l'accesso  e la  fruibilità delle  prestazioni in  tempi  che
   siano compatibili con i bisogni;
i) l'individuazione  del cittadino  come protagonista  e soggetto
   attivo  nell'ambito   dei   principi   di   solidarietà,   di
   partecipazione,   di    auto-organizzazione,   di    attività
   promozionali;
l) la valorizzazione e l'integrazione delle diverse culture.

ARTICOLO 2
(Il sistema socio-assistenziale e i suoi obiettivi)

1. Il  sistema socio-assistenziale della Regione è finalizzato a
realizzare una  rete di  protezione sociale, di opportunità e di
garanzie volte  al pieno  sviluppo umano  e  al  benessere  della
comunità, al sostegno dei progetti di vita delle persone e delle
famiglie.

2. La  Regione riconosce la particolare importanza dell'attività
dei soggetti del volontariato, della cooperazione sociale e degli
altri soggetti del privato sociale, delle reti anche informali di
persone  e   di  famiglie   favorendone  lo  sviluppo  attraverso
l'agevolazione  alla  partecipazione  e  al  perseguimento  delle
finalità stabilite dalla presente legge.

3. La  Regione  riconosce  il  ruolo  dei  soggetti  privati  che
svolgono attività  assistenziali, anche  a  fini  di  lucro,  in
conformità alle  disposizioni di  legge vigenti  in materia,  ed
utilizza il  loro  contributo  nell'ambito  della  programmazione
regionale e locale.

4.  La   Regione  incentiva   l'integrazione  dei   programmi  di
intervento promossi  da soggetti  pubblici e  privati in  reti di
servizio orientate  a  fornire  prestazioni  personalizzate  come
risposta a problemi omogenei.

5. In  particolare, il  sistema  socio-assistenziale  persegue  i
seguenti obiettivi:

a) il coordinamento e l'integrazione con i servizi sanitari quale
   metodo  obbligatorio   di   lavoro   tra   servizi   ed   Enti
   indipendentemente dalle diverse modalità di gestione, al fine
   di  assicurare  una  risposta  unitaria  alle  esigenze  della
   persona;
b) il    decentramento    sul  territorio  dei  servizi  e  degli
   interventi;
c) la prevenzione e l'individuazione precoce nonchè la rimozione
   delle  cause   di  ordine   economico,  culturale,  educativo,
   formativo,  ambientale   e  sociale  che  possono  determinare
   situazioni di bisogno e di disagio o fenomeni di emarginazione
   e di disadattamento;
d) la  promozione di  interventi formativi  e informativi  per la
   diffusione  della  consapevolezza  dei  diritti  della  donna,
   favorendo   anche   interventi   per   l'acquisizione   e   il
   potenziamento della  sua autonomia, per il suo inserimento nel
   mondo del lavoro e della formazione professionale;
e) l'erogazione di un omogeneo livello di prestazioni su tutto il
   territorio  regionale,  con  definizione  dei  livelli  minimi
   garantiti;
f) la  protezione e  la tutela sociale, anche in collegamento con
   la tutela  giuridica, dei soggetti incapaci di provvedere a se
   stessi quando  siano  assenti  oppure  in  via  di  fatto  non
   intervengano coloro  ai quali  dalla legge  è  affidato  tale
   compito;
g) la  realizzazione di  iniziative volte  al miglioramento della
   condizione umana,  ivi  compresa  l'istituzione  di  strutture
   permanenti;
h) la  valorizzazione  delle  capacità  e  delle  risorse  della
   persona  attraverso   attività   di   sostegno   e   supporto
   avvalendosi della  metodologia della relazione tra operatori e
   cittadini;
i) la  promozione e  la valorizzazione della partecipazione degli
   utenti, dei  cittadini e  delle formazioni  ed  organizzazioni
   sociali all'individuazione  delle istanze  emergenti  in  seno
   alla collettività  e degli  obiettivi  della  programmazione,
   nonchè alla  verifica  dell'efficacia  dei  servizi  e  degli
   interventi;
l) la  rilevazione e  l'impiego coordinato e programmato di tutte
   le  risorse  globalmente  disponibili  per  il  complesso  dei
   servizi e degli interventi.

6.  La  Regione  riconosce  il  ruolo  svolto  dalle  Istituzioni
Pubbliche di  Assistenza e  Beneficenza  (IPAB)  quali  strutture
eroganti servizi  socio-assistenziali, anche  a valenza sanitaria
ed educativa.

ARTICOLO 3
(Gli utenti)

1. Gli  interventi di  assistenza sociale  di cui  alla  presente
legge sono  rivolti ai  cittadini e  alle famiglie  residenti nel
territorio della  Regione Toscana che versino nelle condizioni di
disagio e rischio sociale, di sofferenza e di emarginazione.

2. Gli  interventi sono  rivolti anche  agli  stranieri  ed  agli
apolidi residenti  nel territorio  della Regione,  secondo quanto
previsto dalle leggi vigenti.

3. Tutte  le  persone  dimoranti  nel  territorio  della  Regione
Toscana hanno  comunque diritto  agli interventi  non differibili
alle condizioni e con i limiti previsti dalle normative vigenti e
secondo  le   procedure  del   piano  sociale   regionale  e  dei
regolamenti comunali.

4. Hanno  diritto agli  interventi e  alle  prestazioni  previsti
dalla presente  legge i  minori cittadini  italiani ed  i  minori
stranieri residenti e non residenti.

5. Nell'osservanza  dei principi  contenuti nella  legge 7 agosto
1990, n. 241 e nella LR 20 gennaio 1995, n. 9, la Regione Toscana
favorisce, sia  nella fase  della programmazione  che in  sede di
successiva erogazione  e di  verifica delle  prestazioni, la più
ampia  partecipazione   e  consultazione   dei  cittadini,  delle
organizzazioni  sindacali  a  livello  regionale  e  degli  altri
organismi sociali  presenti nel  territorio  quali  soggetti  per
migliorare la  crescita civica  e il  sistema socio-assistenziale
generale in  modo adeguato  alle esigenze  dei  singoli  e  della
collettività.

ARTICOLO 4
(Diritto all'informazione e interventi  di promozione sociale)

1. Il  cittadino utente del sistema sociale e assistenziale della
Regione ha diritto:

a) ad   essere    informato,  anche  da  parte  dei  responsabili
   individuati ai sensi dell'art. 4 della legge 7 agosto 1990, n.
   241 e  della LR  20 gennaio  1995, n. 9, sui propri diritti in
   rapporto   ai    servizi   di    assistenza   sociale,   sulla
   disponibilità  delle   prestazioni  socio-assistenziali,  sui
   requisiti per  l'accesso, sulle  possibilità di scelta, sulle
   condizioni e  sui requisiti  per accedere  alle prestazioni  e
   relative procedure,  nonchè sulle  modalità di  erogazione e
   delle prestazioni stesse;
b) ad   esprimere  il  consenso  sul  tipo  di  prestazione,  con
   particolare riferimento alle proposte di ricovero in strutture
   residenziali, salvo i casi previsti dalla legge;
c) ad   ottenere    che  le  modalità  di  organizzazione  e  di
   svolgimento dei  servizi garantiscano  in concreto lo sviluppo
   della personalità  nel pieno  rispetto della libertà e della
   dignità personale, nonchè dell'eguaglianza sostanziale;
d) ad  accedere e  a fruire  di tutte le prestazioni e di tutti i
   servizi di cui alla presente legge;
e) alla  riservatezza e  al segreto  professionale da parte degli
   operatori addetti ai servizi;
f) a  partecipare alla  scelta delle  prestazioni compatibilmente
   con  le   disponibilità  esistenti  nell'ambito  territoriale
   determinato per ciascun servizio socio-assistenziale;
g) ad essere garantito nella riservatezza e nella sua facoltà di
   presentare  osservazioni  ed  opposizioni  nei  confronti  dei
   responsabili  dei   servizi  e  dei  procedimenti  nonchè  ad
   ottenere le debite risposte motivate.

2. L'intervento di informazione riguarda:

a) attività  diretta  a  fornire  al  cittadino  informazioni  e
   consulenza per  la conoscenza  delle prestazioni  erogate  dai
   servizi;
b) attività  di informazione rivolta alla collettività o mirata
   ad offrire forme di conoscenza in termini di servizi e risorse
   disponibili a  gruppi omogenei,  anche attraverso lo strumento
   della "Carta dei servizi".

3. La Regione e gli Enti locali svolgono interventi di promozione
sociale che riguardano:

a) iniziative   volte   a   promuovere  il  coinvolgimento  della
   collettività  e  la  crescita  della  sensibilità  sui  temi
   sociali ed,  in particolare,  sui  problemi  della  condizione
   minorile, dei  soggetti  a  rischio  di  emarginazione,  delle
   persone anziane e delle persone disabili;
b) attività  di promozione e valorizzazione delle organizzazioni
   di  volontariato   nonchè  attività   di  promozione   della
   cooperazione.

4. Ai  fini di  cui al  comma 2,  i soggetti individuati ai sensi
della presente  legge  devono  attuare  interventi  e  azioni  di
informazione rivolti ai cittadini ed, in particolare, ai minori e
agli anziani  al fine  di favorire  la  piena  consapevolezza  in
relazione all'uso  di mezzi  di comunicazione  di  massa,  e  per
favorire l'accrescimento  di capacità  critiche  e  di  processi
cognitivi e culturali adeguati.

TITOLO II
SOGGETTI, PROGRAMMAZIONE E ORGANIZZAZIONE

Capo I
SOGGETTI ISTITUZIONALI

ARTICOLO 5
(La Regione)

1. La  Regione, nell'ambito  degli indirizzi  e  degli  obiettivi
generali della programmazione e con il concorso delle Istituzioni
pubbliche e  dei soggetti  privati, approva  il  piano  integrato
sociale regionale, di seguito denominato piano sociale regionale.

2. La Regione inoltre svolge le seguenti funzioni:

a) ripartisce  le risorse  del fondo  regionale per  l'assistenza
   sociale secondo  i criteri  e i  vincoli di  cui alla presente
   legge e per gli obiettivi del piano sociale;
b) coordina e verifica l'attuazione del piano sociale regionale;
c) promuove,  indirizza e  coordina il  sistema informativo quale
   strumento dell'Osservatorio  sociale regionale di cui all'art.
   64;

3. La  Regione, sentiti i Comuni interessati procede direttamente
alla realizzazione  di progetti  speciali di  interesse regionale
nel rispetto  dell'art. 4,  comma 2,  della LR 19 luglio 1995, n.
77, che abbiano caratteristiche di sperimentazione innovativa.

ARTICOLO 6
(La Provincia)

1. La  Provincia, nelle  materie di cui alla presente legge ed ai
sensi dell'art. 14, comma 2, della legge n. 142/90, concorre alla
elaborazione del  piano sociale  regionale.  In  particolare,  la
Provincia:

a) concorre alla definizione e all'attuazione dei piani zonali di
   assistenza sociale  approvati dall'Articolazione  zonale della
   Conferenza dei  Sindaci, al  fine di coordinare gli interventi
   di propria competenza;
b) partecipa   alle    sedute    delle  Conferenze  di  zona  per
   l'assistenza sociale di cui al successivo art. 12;
c) elabora    ed  attua  progetti  e  interventi  in  materia  di
   orientamento,  preformazione   e   formazione   professionale,
   inserimenti lavorativi  rivolti a  soggetti in  condizione  di
   disagio sociale;
d) elabora    progetti    integrati    nel  settore  sociale  per
   problematiche  riferite   ad  area   vasta,  con   particolare
   riferimento agli  strumenti di  cui al  Titolo IV  ''Politiche
   sociali integratè';
e) raccoglie  ed elabora  dati nell'ambito  dello sviluppo  e del
   potenziamento del sistema informativo sociale, nonchè cura la
   realizzazione   nell'ambito    provinciale   dell'Osservatorio
   sociale regionale di cui all'art. 64.

2. La  Provincia,  per  gli  interventi  di  propria  competenza,
partecipa alle  sedute dell'Articolazione zonale della Conferenza
di zona,  al fine  dell'adozione del  piano zonale  di assistenza
sociale di cui all'art. 11.

3. Per  l'esercizio delle  funzioni di  cui all'art.  5 del DL 18
gennaio 1993,  n. 9, convertito in legge 18 marzo 1993, n. 67, la
Provincia  stipula   apposite  convenzioni   con  i  Comuni,  che
gestiscono le  attività  conformemente  a  quanto  previsto  dal
successivo art.  7, anche in rapporto a quanto stabilito dalla LR
23 marzo 1994, n. 25.

4. Gli  interventi di  cui al  comma 1,  lett. c),  a favore  dei
soggetti   disabili   sono   attuati   sulla   base   del   piano
individualizzato di intervento conseguente all'accertamento della
condizione di  handicap ed  alla presa  in carico  da  parte  dei
soggetti socio-sanitari  che formulano  il  progetto  abilitativo
riabilitativo globale di cui all'art. 39.

ARTICOLO 7
(Il Comune)

1. Il  Comune è  l'ente titolare  delle funzioni  in materia  di
assistenza sociale.

2.  Il  Comune,  ai  fini  della  presente  legge,  gestisce  gli
interventi di  assistenza sociale  di propria competenza ai sensi
dell'art. 9  della legge  n. 142/90. In particolare, può gestire
il complesso degli interventi o i singoli settori in uno dei modi
seguenti:

a) in  forma diretta,  anche tramite gli strumenti previsti dalla
   legge 142/90;
b) in  associazione, con  uno, più  o tutti  i Comuni ricompresi
   nella stessa zona socio-sanitaria mediante convenzione, ovvero
   mediante la  costituzione di  consorzi ovvero attraverso tutte
   le altre  forme previste  dalla legge  n. 142/90  e successive
   modificazioni;
c) mediante  delega e  relativa  convenzione  all'Azienda  unità
   sanitaria   locale    competente   per    territorio,   previa
   associazione con  uno, più  o tutti i Comuni ricompresi nella
   stessa zona socio-sanitaria;
d) mediante  delega e relativa convenzione alla Comunità Montana
   nelle ipotesi di cui all'art. 8.
e) mediante    accordo    di  programma  con  la  Provincia,  per
   particolari servizi.

3.  Il  Comune,  ai  fini  della  presente  legge,  gestisce  gli
interventi di assistenza sociale, definiti da progetti recati dai
piani di  zona e  approvati ai  sensi dell'art.  11, comma  5,  e
sostenuti da finanziamenti regionali, in associazione con tutti i
Comuni ricompresi  nella stessa  zona  socio-sanitaria,  mediante
convenzione ovvero mediante la costituzione di consorzi, ai sensi
della legge  n. 142/90, e successive modificazioni, o altre forme
previste dalle  vigenti disposizioni  nel caso  in cui  il Comune
appartenga ad  una Comunità montana si applicano le norme di cui
all'art. 8, comma 2.

4. I  Comuni concorrono alla programmazione regionale mediante la
predisposizione e l'approvazione di proposte di programmi sociali
riferiti al  proprio territorio in cui sono ricompresi i progetti
di intervento.  In questi  ultimi possono confluire le iniziative
presentate o  concordate con  le Organizzazioni del volontariato,
del privato sociale, del privato e con le reti anche informali di
persone e famiglie che siano conformi al piano sociale regionale,
di seguito denominati anche soggetti attuatori.

5. La  Conferenza di zona di cui all'art. 12 valuta e seleziona i
programmi di  cui al  precedente comma  4 in sede di approvazione
del piano zonale di assistenza sociale di cui all'art. 11.

6. I  Comuni, per  l'erogazione dei  servizi,  nell'ambito  delle
risorse programmate,  possono convenzionarsi  con enti pubblici e
privati  ed   autorizzare  i   cittadini  alla   fruizione  delle
prestazioni e servizi di rete tramite appositi buoni-servizio. La
predetta  attività   deve  essere   disciplinata   da   apposito
regolamento comunale,  approvato entro  sei mesi  dall'entrata in
vigore della presente legge.

7.  I  Comuni  determinano  e  verificano  lo  svolgimento  delle
attività ad alta integrazione socio-sanitaria di cui al Titolo V
"Attività di  integrazione socio-sanitaria"  in forma  associata
nell'ambito della zona socio-sanitaria di cui all'art. 19.

8. I  Comuni,  per  la  realizzazione  dei  programmi  locali  di
attuazione dell'assistenza  e dell'integrazione  sociale, possono
avvalersi delle  IPAB secondo  quanto indicato  all'art. 21 e dei
soggetti iscritti  negli albi  relativi alle LLRR 26 aprile 1993,
n. 28,  11 agosto  1993, n. 54, 28 gennaio 1994, n. 13 e 9 aprile
1990, n.  36 rispettivamente  relative al volontariato, agli enti
ausiliari, alle  cooperative sociali,  all'associazionismo  e  di
altri soggetti  del privato  sociale riconosciuti idonei ai sensi
dell'art. 25.

9. I  Comuni possono  promuovere patti  territoriali coinvolgendo
sindacati, cooperative,  movimenti associativi per le costruzioni
di reti di solidarietà sociale.

10. I  Comuni, per  la gestione  del complesso  degli  interventi
nelle forme  di cui  al  comma  2,  valutano  la  sussistenza  di
un'adeguata  struttura   organizzativa  al   loro   interno   con
professionalità analoghe  a quelle  di cui  agli artt.  13 e  14
della LR 42/92, come modificati dalla LR 28 marzo 1996, n. 25.

ARTICOLO 8
(La Comunità Montana)

1. Alla  Comunità Montana, ove non attribuite all'Azienda unità
sanitaria locale,  sono delegate  le funzioni  amministrative  in
materia di  assistenza sociale,  quando esista totale coincidenza
tra i  Comuni che  compongono una  medesima Comunità Montana e i
Comuni ricompresi  in una  medesima zona socio-sanitaria e quando
tutti i  Comuni  in  questione  optino  per  una  gestione  delle
competenze in forma associata.

2. Le  funzioni amministrative  in materia  di assistenza sociale
sono altresì  delegate alla  Comunità montana  qualora una zona
socio-sanitaria sia  interamente ricompresa nel territorio di una
stessa Comunità Montana e tutti i Comuni in questione optino per
una gestione delle competenze in forma associata.

3. Nel  caso di  cui al  comma 1,  alla Comunità  Montana spetta
anche l'approvazione  del piano  zonale di  assistenza sociale di
cui all'art. 11.

Capo II
STRUMENTI E PROCEDURE DELLA PROGRAMMAZIONE

ARTICOLO 9
(Il piano integrato sociale regionale)

1.  Il  piano  sociale  regionale  è  l'atto  di  programmazione
settoriale  con  cui  la  Regione,  anche  con  riferimento  alle
priorità  individuate   dal  programma  regionale  di  sviluppo,
definisce, coordina  e razionalizza  le politiche  in materia  di
assistenza sociale,  favorendo l'integrazione  con gli interventi
di cui all'art. 1, comma 1. Con esso, in particolare, la Regione:

a) orienta  e indirizza  gli interventi  di competenza degli Enti
   locali,   al    fine   di    rendere   omogenei   ed   elevare
   progressivamente  gli   standard  delle   prestazioni   socio-
   assistenziali;
b) specifica e rende operativi i progetti di iniziativa regionale
   individuati dal programma regionale di sviluppo;
c) ripartisce e assegna le risorse finanziarie;
d) specifica  le forme  di raccordo  e di  integrazione  tra  gli
   interventi di  assistenza sociale  e quelli in campo sanitario
   ai sensi  del  Titolo  V  "Attività  di  integrazione  socio-
   sanitaria";
e) specifica  le forme  di integrazione  tra  gli  interventi  di
   assistenza  sociale  e  quelli  relativi  ai  settori  di  cui
   all'art. 28;
f) definisce  le procedure  e  individua  gli  strumenti  per  la
   valutazione degli  interventi, nonchè gli standard cui devono
   attenersi i soggetti erogatori dei servizi socio-assistenziali
   e socio-sanitari  per una generale tutela del cittadino, della
   famiglia e della collettività;
g) stabilisce  i criteri  generali per  la  determinazione  delle
   entità del  concorso da  parte degli  utenti al  costo  delle
   prestazioni;
h) individua  i livelli  minimi garantiti, stabilisce e specifica
   le modalità  di verifica  per il rispetto di applicazione sul
   territorio e  informa il piano all'obiettivo della omogeneità
   delle prestazioni;
i) definisce  gli  indirizzi  e  i  criteri  per  la  formazione,
   l'aggiornamento e  la riqualificazione  di tutti gli operatori
   impegnati nelle  attività sociali e nei servizi, individuando
   gli standard di qualificazione professionale degli stessi.

2.  Il  piano  comprende  due  distinte  sezioni,  corrispondenti
rispettivamente agli  interventi di  cui alle lettere a) e b) del
comma  1.  La  prima  sezione  dispone  in  ordine  alle  risorse
finanziarie recate  dal capitolo  di bilancio di cui all'art. 16,
comma 4.;  la seconda  sezione dispone  in  ordine  alle  risorse
finanziarie recate  dal capitolo  di bilancio di cui all'art. 16,
comma 2.

3. La  prima sezione  del piano,  relativa agli  interventi degli
Enti locali,  si articola  in  tre  parti  distinte,  denominate:
"programma finanziario",  "piano di  indirizzo", "dispositivo  di
piano",   rispettivamente    rivolte   alla    ripartizione   dei
finanziamenti,  alla   definizione  delle   norme   regolamentari
relative al  procedimento, alla specificazione degli obiettivi da
perseguire e delle relative priorità.

4. Il  programma  finanziario  consta  di  due  atti  di  riparto
annuali, definiti  in base  a parametri  oggettivi. Con  il primo
atto la  Regione ripartisce  e assegna  ai Comuni  una quota  non
superiore  al  cinquanta  per  cento  delle  risorse  recate  dal
bilancio regionale  per gli  interventi degli Enti locali; con il
secondo, la  Regione ripartisce  e assegna  alle Province  per le
attività di  cui all'art. 51, comma 3, ai Comuni, alle Comunità
Montane e alle Aziende unità sanitarie locali la quota rimanente
destinata al finanziamento dei progetti recati dai piani di zona,
approvati ai sensi dell'art. 11, comma 5.

5. Il piano di indirizzo comprende:

a) la  specificazione,  ai  sensi  dell'art.  17,  dei  parametri
   oggettivi in  base ai  quali  si  effettua  il  riparto  delle
   risorse di cui al precedente comma 4;
b) le  modalità, le  procedure e  i vincoli per l'elaborazione e
   l'adozione del  piano zonale  di assistenza  sociale  per  gli
   interventi di assistenza sociale, di cui all'art. 11;
c) le modalità e i criteri per la rendicontazione ai soggetti di
   cui al comma 4 da parte dei soggetti attuatori;
d) le  modalità e  i criteri per la rendicontazione alla Regione
   ai sensi della LR 20 marzo 1997, n. 22.

6. Il dispositivo di piano comprende:

a) la  definizione degli  indirizzi, degli  obiettivi generali  e
   delle priorità  da assumere  nell'elaborazione  dei  piani  e
   programmi da parte degli Enti locali;
b) l'indicazione  dei criteri  a cui  le conferenze  di  zona  si
   attengono in  sede di  approvazione dei  piani  zonali  e  dei
   progetti in essi contenuti;
c) la  definizione degli  indicatori per la verifica di efficacia
   degli interventi.

7. La seconda sezione del piano, relativa agli interventi diretti
della Regione di cui al comma 2 comprende:

a) la  specificazione dei  progetti di  iniziativa regionale,  in
   conformità alle  disposizioni della presente legge, a seguito
   della loro individuazione nel programma regionale di sviluppo;
b) la ripartizione, tra i progetti di cui alla precedente lettera
   a), delle  risorse finanziarie  per essi  recate dal  bilancio
   regionale;
c) le   forme  di  collaborazione,  da  definire  anche  mediante
   convenzioni o accordi di programma, con soggetti istituzionali
   e sociali  il cui  concorso è necessario per la realizzazione
   dei progetti;
d) le  metodologie per la valutazione e la verifica degli effetti
   di ciascun progetto nell'ambito territoriale interessato.

ARTICOLO 10
(Elaborazione ed approvazione del piano sociale regionale)

1. La  Giunta regionale,  sentita la Commissione regionale per le
politiche sociali  di cui  all'art.  63,  convoca  la  Conferenza
sanitaria regionale  integrata di  cui all'art.  13  che  esprime
parere obbligatorio sulla proposta di piano sociale regionale. La
Giunta regionale,  acquisiti tutti  gli atti  relativi, adotta il
piano sociale  regionale che è presentato al Consiglio regionale
per la  sua approvazione  entro tre  mesi dalla  sua scadenza. Il
piano ha  validità triennale  ed è a scorrere con aggiornamento
annuale.  Fino   all'entrata  in   vigore  dell'aggiornamento  è
prorogata l'efficacia del precedente.

2. Il piano consta di più atti distinti, presentati e deliberati
anche separatamente,  in corrispondenza  alla  sua  articolazione
definita ai sensi dell'art. 9, commi 2 e 3.

3. Il  Consiglio regionale,  su proposta  della  Giunta,  in  via
preventiva e  con cadenza  annuale,  definisce  le  modalità  di
raccordo generale  e di  integrazione del piano sociale regionale
con il  piano sanitario  regionale  e  con  gli  strumenti  della
programmazione settoriale.

4. Nel  rispetto dei  diritti di informazione e consultazione, la
Giunta regionale convoca le parti sociali ai fini di cui al comma
1.

ARTICOLO 11
(Il piano zonale di assistenza sociale)

1. Il  piano zonale  di assistenza  sociale è l'atto in cui sono
contenuti i  programmi e  i progetti  di intervento  dei  Comuni,
della  Provincia  e  degli  altri  soggetti  pubblici  o  privati
selezionati in sede di conferenza di zona di cui all'art. 12, con
il  quale  si  realizza  l'integrazione  tra  gli  interventi  di
assistenza sociale  e quelli  relativi ai settori di cui all'art.
28.

2.  Il  piano  individua  l'entità  dei  finanziamenti  messi  a
disposizione per  ciascun progetto dai Comuni o da altri soggetti
pubblici o  privati, di quelli messi a disposizione dalle Aziende
unità  sanitarie  locali  ai  sensi  del  DPCM  8  agosto  1985,
l'entità delle eventuali risorse regionali aggiuntive necessarie
alla completa  realizzazione dello  stesso progetto.  Per ciascun
progetto sono  inoltre  indicati  i  soggetti  attuatori  di  cui
all'art. 9,  commi 4  e  5  le  modalità  di  realizzazione  dei
progetti, gli  obiettivi che  si intendono perseguire, i tempi di
attuazione  e   i  parametri  di  verifica  dell'efficacia  degli
interventi.

3. I  finanziamenti regionali  sono assegnati  ai soggetti di cui
all'art. 9,  comma 4,  che provvedono  all'erogazione ai soggetti
attuatori  dei   progetti  approvati   con  il  piano  zonale  di
assistenza sociale.

4. La  mancata approvazione  del  piano  zonale  da  parte  della
Conferenza di zona di cui all'art. 12 inibisce la concessione dei
finanziamenti di cui al precedente comma 3.

5. Il piano zonale è approvato e trasmesso alla Giunta regionale
entro i  termini indicati  dal piano  sociale  regionale  a  cura
dell'Articolazione zonale  della Conferenza  dei Sindaci, sentite
le parti  sociali,  dopo  aver  verificata  la  congruità  e  la
coerenza con gli indirizzi del piano sociale regionale stesso.

6. Entro il medesimo termine di cui al comma 5, la Provincia può
trasmettere alla  Giunta regionale  propri pareri ed osservazioni
nell'ambito delle materie di competenza in merito al piano zonale
di assistenza sociale.

7. I  Comuni inseriti  in  zone  prevalentemente  appartenenti  a
provincia diversa  da quella  di giurisdizione  inviano  i  piani
zonali  di   assistenza  sociale  alle  Province  competenti  per
l'espressione del parere di cui al comma 6.

8. I  piani zonali  di assistenza  sociale  sono  trasmessi  alla
Conferenza dei  Sindaci competente  di cui  all'art. 6,  comma 3,
della LR 49/94 anche ai fini di un loro coordinamento con i piani
attuativi locali (PAL) ai sensi dell'art. 29, comma 3, della LR 2
gennaio 1995,  n. 1.  Tali piani  devono essere coordinati con le
previsioni delle attività sociali ad alta integrazione sanitaria
contenute nei  piani  attuativi  locali  (PAL),  approvati  dalla
stessa Conferenza  dei Sindaci,  sentita la  Provincia  ai  sensi
dell'art. 8, comma 2, della predetta LR 49/94.

ARTICOLO 12
(La Conferenza di zona per l'assistenza sociale modifiche alla LR
29 giugno 1994, n. 49)

1. Dopo  l'art. 6  della LR 29 giugno 1994, n. 49, è aggiunto il
seguente articolo 6 bis:

   "Art. 6 bis
   (Articolazione zonale  delle Conferenze  dei  Sindaci  per  il
   piano zonale di assistenza sociale)

   1. L'articolazione  zonale della Conferenza dei Sindaci di cui
   all'art.  6,   comma  5,  esercita  le  proprie  funzioni  per
   l'elaborazione e l'approvazione del piano zonale di assistenza
   sociale   di    cui   alla   legge   regionale   di   riordino
   dell'assistenza sociale.  A tale scopo, la Provincia partecipa
   alla articolazione zonale per l'integrazione con i programmi e
   gli interventi specifici di propria competenza.

   2. Ai  fini di cui al comma 1, il Regolamento della Conferenza
   dei Sindaci  di cui  all'art. 6,  comma 2, è integrato con la
   disciplina  concernente  il  funzionamento  dell'articolazione
   zonale e  le procedure  di approvazione  del piano  zonale  di
   assistenza sociale."

2. Il  comma 7  dell'art. 6  della LR  49/1994 è  sostituito dal
seguente:

   "7. L'Azienda  USL mette  a disposizione  idonei locali per le
   Conferenze dei  Sindaci e  le articolazioni  zonali di  cui al
   comma 5.  Le Conferenze  dei Sindaci  e le  loro Articolazioni
   zonali   sono   assistite   da   una   segreteria   incaricata
   dell'assistenza tecnica  ai  lavori  e  della  predisposizione
   dell'istruttoria  nonchè   degli  adempimenti  connessi  alle
   decisioni, alle relazioni, agli ordini del giorno e ai verbali
   delle riunioni.  Il personale  della  segreteria  è  messo  a
   disposizione dai  Comuni, dalle  Aziende USL  e, per quanto di
   loro competenza, dalle Province."

ARTICOLO 13
(Conferenza sanitaria  regionale integrata e modifiche all'art. 5
della LR 29 giugno 1994, n. 49)

1. Dopo  il comma  6 dell'art.  5 della LR 29 giugno 1994, n. 49,
sono aggiunti i seguenti commi 6 bis e 6 ter:

   "6 bis.  Ai fini della programmazione in materia di assistenza
   sociale, la  Conferenza sanitaria  di cui  al comma  6 espleta
   funzioni  consultive   esprimendo  pareri  sul  piano  sociale
   regionale, sui  criteri di  ripartizione delle risorse e sugli
   atti  riguardanti   l'alta  integrazione   socio-sanitaria.  I
   Presidenti delle  Province  partecipano  alla  Conferenza  per
   l'integrazione con  i programmi  e gli interventi specifici di
   loro competenza.

   6 ter.  La Conferenza sanitaria integrata esprime pareri anche
   riguardo alle proposte di legge e di regolamento nonchè sugli
   atti  di  programmazione  regionale  in  materia  sanitaria  e
   sociale.".

2. Il  Consiglio  regionale,  su  proposta  della  Giunta,  entro
novanta  giorni  dall'entrata  in  vigore  della  legge,  approva
modifiche al  regolamento di  cui all'art.  6, comma  5, della LR
49/1994, ai fini di cui al precedente comma 1.

ARTICOLO 14
(Definizione degli accordi di programma e delle convenzioni)

1. Al  fine di  costruire un sistema di responsabilità condivisa
fra soggetti  istituzionali e soggetti sociali, vengono stipulate
convenzioni o  accordi di programma, anche per singole gestioni e
sperimentazioni, ai  sensi degli  articoli 24 e 27 della legge n.
142/90.

2. Ferma  restando la  disciplina dettata  dalla LR  3  settembre
1996, n.  76, gli accordi di programma e le convenzioni di cui al
comma 1 devono contenere:

a) le  finalità, l'oggetto,  la  durata,  la  indicazione  delle
   risorse umane, finanziarie e strumentali da impiegare;
b) l'indicazione  del numero  degli operatori,  dei  volontari  e
   delle  loro   caratteristiche  professionali   con   specifica
   distinzione della qualifica eventualmente rivestita;
c) le forme di coordinamento tecnico dei servizi e di verifica in
   ordine all'attuazione degli interventi e ai risultati finali;
d) procedimenti di arbitrato;
e) interventi  surrogatori di eventuali inadempienze dei soggetti
   partecipanti.

3. Ai  fini della  conclusione degli  accordi  di  programma,  si
applica il procedimento previsto dall'art. 5 della LR 76/96.

ARTICOLO 15
(Incentivi per la forma associata tra Comuni)

1. Nella ripartizione dei contributi del fondo a parametro di cui
all'art. 9,  comma 4,  il  piano  sociale  regionale  prevede  di
riservare una  quota del  fondo compresa fra il dieci per cento e
il venti per cento per i Comuni che adottano la forma di gestione
associata, comunque  prevista dall'art.  7, comma  2, con tutti i
Comuni  ricompresi   nella  zona  socio-sanitaria  per  la  parte
prevalente dei servizi socio-assistenziali.

2. Per  ciascuno dei  Comuni, la  maggiorazione di cui al comma 1
non può  superare la  metà dell'importo  del fondo  a parametro
ordinario assegnato.

ARTICOLO 16
(Ripartizione del fondo regionale per l'assistenza sociale)

1. Il  fondo regionale per l'assistenza sociale viene determinato
annualmente con legge di bilancio.

2.  Una   quota  del  fondo  suddetto,  individuata  in  sede  di
aggiornamento  annuale   del  piano  regionale  di  sviluppo  non
superiore al  dieci per  cento, è riservata dalla Regione per le
seguenti finalità:

a) finanziare  progetti o  programmi innovativi e sperimentali di
   interesse regionale;
b) finanziare  progetti i  cui obiettivi  sono sorretti da fondi,
   programmi, bandi europei, nella logica del cofinanziamento;
c) finanziare studi e ricerche.

3. Alle singole Articolazioni zonali della Conferenza dei Sindaci
vengono attribuite  quote  del  fondo  finalizzate  a  conseguire
obiettivi   prioritari,   inseriti   in   progetti,   in   azioni
programmate, in  progetti-obiettivo e  in progetti  integrati  di
area, secondo  gli indirizzi regionali definiti dal piano sociale
regionale di cui all'art. 9 e dal programma regionale di sviluppo
in  connessione   con  quelli   del  piano  sanitario  regionale.
L'Articolazione zonale  della Conferenza  dei  Sindaci  indica  i
soggetti attuatori  di cui all'art. 7, commi 4 e 6, ai quali sono
erogate le quote attribuite.

4. Il  piano sociale regionale determina i criteri per il riparto
del fondo da assegnare ai Comuni di cui all'art. 9, comma 4.

ARTICOLO 17
(Criteri per la parametrazione del fondo)

1. I  parametri oggettivi in base ai quali la Regione effettua il
riparto delle  risorse di cui all'art. 9, comma 4, sono rivolti a
definire, oltre alla dimensione degli interventi e dei servizi in
atto, quella  dei bisogni di assistenza sociale rilevabili con le
analisi condotte  nell'ambito dell'Osservatorio sociale regionale
e in  base alle  indicazioni emerse  dai soggetti  titolari delle
funzioni.

Capo III
ORGANIZZAZIONE TERRITORIALE

ARTICOLO 18
(Le Aziende unità sanitarie locali)

1. Il  comma 2  dell'art. 2  della LR  49/94  è  sostituito  dal
seguente:

   "2.  Le   Aziende  unità  sanitarie  locali  provvedono  alla
   gestione:

   a) delle    attività    sanitarie,  ivi  comprese  quelle  di
      prevenzione  di  cui  all'art.  7  del  DLgs  n.  502/92  e
      successive modificazioni;
   b) delle  attività socio-assistenziali  a rilievo  sanitario,
      secondo   quanto    stabilito   dalla    legge    regionale
      sull'organizzazione e  promozione delle politiche sociali e
      sul riordino dei servizi socio-assistenziali;
   c) delle attività di assistenza sociale la cui gestione è ad
      esse attribuita,  in base  a delega  da  parte  degli  Enti
      locali, che  assicurano un finanziamento ai sensi dell'art.
      3, comma 3, del predetto decreto delegato.".

2. Ferma  restando la  titolarità delle  funzioni  di  carattere
sanitario  e  sociale  attribuite  rispettivamente  alle  Aziende
unità sanitarie locali e ai Comuni ai sensi delle vigenti norme,
attraverso gli  accordi di  programma di  cui all'art.  14  viene
stabilita la  gestione delle  attività di assistenza sociale che
integrano gli  interventi sanitari, di cui al Titolo V "Attività
di integrazione  socio-sanitaria", di  norma da  parte di tutti i
Comuni associati  della stessa  zona socio-sanitaria,  ovvero  da
parte dell'Azienda  unità sanitaria locale, secondo le modalità
di cui all'art. 19, comma 4.

ARTICOLO 19
(La zona socio-sanitaria)

1. La  zona socio-sanitaria è la sede in cui confluiscono i vari
momenti della  programmazione  delle  attività  sociali  gestite
dall'Azienda  unità   sanitaria  locale,   dai  Comuni  e  dalla
Provincia ed è la sede di:

a) elaborazione e predisposizione dei piani zonali;
b) progettazione integrata di sostegno di cui all'art. 28;

c) progettazione    dell'integrazione    socio-sanitaria  di  cui
   all'art. 37;
d) stesura dei protocolli operativi da demandare al coordinamento
   del distretto.

2. Nella  zona socio-sanitaria,  quale ambito territoriale di cui
alla LR  49/94 e alla LR 28/95, si realizza la gestione associata
degli interventi  sociali a  prevalente integrazione  sanitaria e
costituisce l'ambito di associazione tra i Comuni per la gestione
dei servizi socio-assistenziali.

3.  Ai  fini  delle  attività  di  integrazione  socio-sanitaria
previste del  piano  sanitario  regionale  e  dal  piano  sociale
regionale, l'Articolazione  zonale della  Conferenza dei Sindaci,
di cui  all'art. 12,  determina i  relativi  progetti,  alla  cui
elaborazione partecipa  l'Azienda unità  sanitaria locale,  e ne
verifica  l'attuazione.

4. La  zona socio-sanitaria  è l'ambito  territoriale nel  quale
l'Azienda unità  sanitaria locale,  tramite accordi di programma
ai sensi  dell'art.  14,  provvede  all'attuazione  dei  progetti
adottati ai  sensi del  comma 3  dall'Articolazione zonale  della
Conferenza dei  Sindaci,  garantendo  le  risorse  funzionali  in
termini  di   finanziamenti  e  di  personale  necessari  per  la
realizzazione  delle  attività  e  per  il  conseguimento  degli
obiettivi determinati ai sensi del comma 3.

5. All'attuazione dei progetti adottati dall'Articolazione zonale
della Conferenza  dei Sindaci possono provvedere altresì tutti i
Comuni associati  della stessa  zona  socio-sanitaria  attraverso
accordo di  programma con  l'Azienda unità  sanitaria locale  ai
sensi dell'art. 14.

6. La  Giunta regionale svolge annualmente verifiche sui progetti
finalizzati di cui ai commi 3, 4 e 5, e ne riferisce al Consiglio
regionale,  anche   per  l'adozione  di  eventuali  provvedimenti
conseguenti.

ARTICOLO 20
(Il distretto socio-sanitario)

1. Il  distretto socio-sanitario  è la  sede di  organizzazione,
integrazione ed  erogazione dei  servizi socio-sanitari  e socio-
assistenziali dei Comuni e delle Aziende unità sanitarie locali.

2.   La   gestione   complessiva   dell'attività   dei   servizi
sanitari/sociali/assistenziali sulla  base del  piano  zonale  è
assicurata a  livello del  distretto di  cui all'art. 3, comma 2,
della LR  49/94. I  servizi di  assistenza sociale  dei Comuni  e
delle Aziende  unità sanitarie  locali garantiscono  mediante il
distretto la  proposta dei  progetti integrati  di intervento, la
loro attuazione  e la presa in carico degli utenti e l'erogazione
delle prestazioni.

3.   Ai    fini   della    rilevazione,   della   valutazione   e
dell'organizzazione degli  interventi per  soddisfare  i  bisogni
socio-sanitari   emergenti    nel   territorio,   devono   essere
costituiti, presso  la sede  del distretto,  il  coordinamento  e
l'integrazione delle  prestazioni sanitarie  di primo livello con
le prestazioni  di assistenza sociale gestite dall'Azienda unità
sanitaria locale  e dai  Comuni, cui  concorrono i  medici di cui
all'accordo collettivo  nazionale per  la medicina  generale e la
pediatria, nel rispetto delle modalità previste dall'art. 71 del
DPR n. 484/96.

4.  Il   piano  zonale   definisce,  per  le  sedi  distrettuali,
l'organizzazione   dei    servizi   socio-assistenziali   gestiti
direttamente   dai   Comuni   e   l'erogazione   delle   relative
prestazioni. Il  piano zonale  prevede, altresì,  l'informazione
unica ai cittadini sulle modalità di accesso ai servizi sanitari
e sociali  anche attraverso l'uso del sistema del centro unico di
prenotazione (CUP).

5. Presso  ogni distretto  deve essere  costituito  l'Ufficio  di
coordinamento di  cui fanno  parte il  Coordinatore sanitario del
distretto, il  Coordinatore  sociale  per  le  attività  sociali
gestite dall'Azienda unità sanitaria locale.

6. In  deroga a  quanto previsto  dall'art. 15, comma 4, della LR
1/95, in  caso di  attività gestite  direttamente dal Comune, fa
parte  dell'Ufficio  di  coordinamento  del  distretto  anche  il
responsabile dei servizi socio-assistenziali nominato dal Comune.

7. Attraverso appositi accordi di programma i Comuni e le Aziende
unità  sanitarie   locali  possono   concordare  modalità   per
individuare un  unico coordinatore sociale referente per tutte le
attività sociali con valenza sanitaria e socio-assistenziali.

ARTICOLO 21
(Le Istituzioni Pubbliche di Assistenza e Beneficenza (IPAB))

1.  Nell'ambito   della   programmazione   dei   Comuni   e   del
coordinamento da  essi svolto  sul territorio,  sono definiti  il
concorso e  il coinvolgimento delle IPAB per l'integrazione delle
funzioni e  per l'utilizzo  delle risorse  umane, patrimoniali  e
strumentali  finalizzate   all'erogazione   di   servizi   socio-
assistenziali. Le  funzioni e  le risorse  delle IPAB,  svolte  e
utilizzate  nell'ambito  della  loro  autonomia  organizzativa  e
statutaria,  concorrono   alla  gestione   dei   servizi   socio-
assistenziali, socio-sanitari ed educativi che corrispondono alle
necessità dei Comuni.

2. Tutte  le funzioni  amministrative di cui all'art. 1, comma 1,
lett. a), del DPR 15 gennaio 1972, n. 9 concernenti le IPAB, già
disciplinate con  legge 17  luglio 1890,  n. 6972,  e  successive
modificazioni ed  integrazioni, nonchè  con relativi regolamenti
di esecuzione,  ad eccezione  di quelle  indicate  al  successivo
comma 5,  sono delegate  ai Comuni  nel cui  territorio  ha  sede
l'Istituzione.  In   particolare,  sono   delegate  le   funzioni
concernenti  la   vigilanza  ispettiva,   il  coordinamento,   la
sospensione o  lo scioglimento  di amministrazioni,  la nomina di
commissari, le  modifiche statutarie  escluse quelle  indicate al
successivo comma 4.

3. I  Comuni esercitano  la delega,  ai sensi  dell'art. 65 dello
Statuto  della  Regione  e  della  LR  19  luglio  1995,  n.  77,
attenendosi ai seguenti indirizzi:

a) i   provvedimenti  saranno  diretti  a  prevenire  e  superare
   l'isolamento e  l'emarginazione della persona ammessa a fruire
   delle prestazioni;
b) sarà  assicurato il coordinamento dell'attività degli enti e
   l'adattamento degli  statuti alla  disciplina contenuta  nella
   presente legge;
c) sarà  assicurato il  coordinamento  degli  interventi  svolti
   dalle IPAB  con gli  interventi sociali e sanitari attuati nel
   territorio;
d) i servizi delle IPAB saranno organizzati in modo da assicurare
   la loro  apertura a tutti i cittadini e la partecipazione alla
   loro gestione;
e) saranno   favorite  la  riconversione  e  l'utilizzazione  dei
   servizi e del patrimonio delle IPAB, secondo le finalità e le
   modalità d'intervento previste dalla presente legge.

4.  Sono   esercitate  direttamente  dalla  Regione  le  funzioni
disciplinate con legge n. 6972/1890 e successive modificazioni ed
integrazioni, nonchè  con i  relativi regolamenti  d'esecuzione,
concernenti  il  raggruppamento,  le  fusioni,  le  modificazioni
statutarie relative  alla mutazione dei fini ed alla composizione
dei consigli  di amministrazione,  le estinzioni. I provvedimenti
sono adottati con deliberazione del Consiglio regionale.

5. La  Regione esercita comunque il potere di iniziativa previsto
dall'art. 62  della legge  n.  6972/1890.  Tale  funzione  è  di
competenza della Giunta regionale.

6. è  fatto divieto agli Organi amministrativi delle IPAB aventi
sede nel  territorio regionale  di compiere  atti di alienazione,
trasformazione di  beni immobili  o di  titoli, o  di  costituire
diritti reali sugli stessi, di stipulare contratti di locazione o
di affitto  di durata  superiore a  quella minima  prevista dalla
legislazione vigente.  Sono escluse  dal vincolo le servitù e le
espropriazioni per cause di pubblico interesse.

7. In deroga al divieto di cui al comma 6 e secondo le competenze
previste dai  rispettivi Statuti,  i Comuni  ove la  IPAB ha sede
legale, acquisito  il parere  obbligatorio dei  Comuni nei  quali
sono  situati  i  beni  immobili,  possono  rilasciare  specifica
autorizzazione al  fine  di  garantire  servizi  essenziali  alla
continuità  operativa   dell'ente  ed   alla  realizzazione   di
programmi di  pubblico interesse  afferenti la  sfera dei servizi
sociali. L'autorizzazione è rilasciata previo accertamento dello
stato di  effettivo funzionamento  della IPAB  e della situazione
patrimoniale.

8.  Gli   Organi  amministrativi   delle  IPAB  aventi  sede  nel
territorio regionale,  per l'istituzione  di nuovi  servizi e per
l'adozione  delle   piante  organiche   del   personale,   devono
richiedere la relativa autorizzazione al Comune ove la IPAB ha la
sede legale.  Il Comune, acquisito il parere dei Comuni nei quali
sono  svolte   le  attività   prevalenti,  rilascia   specifiche
autorizzazioni al  fine  di  garantire  servizi  essenziali  alla
continuità  operativa   dell'ente  ed   alla  realizzazione   di
programmi di  pubblico interesse  afferenti la  sfera dei servizi
sociali. Lo  stato di  organizzazione dei  servizi  e  le  piante
organiche vigenti  delle IPAB  devono essere comunicate al Comune
per la  loro eventuale approvazione entro e non oltre centottanta
giorni dalla data di entrata in vigore della presente legge. Fino
all'approvazione  delle   piante  organiche   e  dello  stato  di
organizzazione  dei  servizi,  è  fatto  divieto  alle  IPAB  di
assumere  nuovo   personale  e   di  istituire   nuovi   servizi.
L'assunzione di  nuovo personale  nell'ambito dei  posti previsti
nelle vigenti  piante organiche non è soggetta ad autorizzazione
nei  limiti   degli  stanziamenti  approvati  e  delle  accertate
disponibilità di  bilancio. Le nuove assunzioni e lo stato delle
piante organiche devono essere comunque comunicate annualmente al
Comune per le opportune verifiche.

9. Gli  Organi amministrativi  delle IPAB nominano un Collegio di
revisori composto  da tre  membri, di cui almeno uno nominato dal
Comune in  cui ha  sede l'Istituzione,  se il  bilancio dell'ente
supera come  importo complessivo  il valore  di quattro miliardi.
Gli Organi  predetti nominano  un solo revisore se il bilancio è
inferiore al  valore di  quattro  miliardi,  ma  superiore  a  un
miliardo.

10. I revisori sono scelti tra gli iscritti al registro nazionale
dei revisori  contabili. I  Comuni  competenti  per  sede  legale
possono proporre  ai consigli  di amministrazione  di adottare il
Collegio dei revisori operante per i Comuni stessi.

11. Il controllo dei revisori contabili sull'attività della IPAB
si esercita attraverso l'accesso agli atti e documenti, nonchè a
mezzo di  un'attività di  collaborazione  con  il  consiglio  di
amministrazione  dell'Istituzione,   al  fine   di  garantire  la
regolarità contabile  e finanziaria  della  gestione  dell'ente.
Essi redigono  una relazione  sul conto  consuntivo, nella  quale
sono tenuti ad esprimere rilievi e proposte tendenti a conseguire
una migliore  efficienza,  produttività  ed  economicità  della
gestione.

12. Il  controllo sugli atti è esercitato dal Comitato Regionale
di Controllo  a norma dell'art. 50 della LR 7 luglio 1992, n. 31,
e successive modificazioni ed integrazioni.

13.  La   procedura  per   l'estinzione  delle   IPAB  è  quella
disciplinata dalla LR 31 dicembre 1982, n. 96.

14. Gli statuti delle IPAB possono prevedere un compenso a favore
dei componenti  gli organi  di amministrazione  in relazione alla
dimensione delle loro attività istituzionali.

TITOLO III
LE RETI DI PROTEZIONE SOCIALE

ARTICOLO 22
(Le famiglie)

1. La  Regione  valorizza  e  sostiene  il  ruolo  sociale  delle
famiglie,  come   parte  integrante  di  una  rete  informale  di
protezione sociale  e favorisce  lo sviluppo  di attività a tale
fine.

2.  La   Regione  finalizza   i  propri   interventi   verso   il
potenziamento delle  politiche di  sostegno alle  responsabilità
familiari, tenendo  conto dei bisogni, dei diritti e dei rapporti
fra i  singoli soggetti  nelle famiglie e fra famiglie e società
nel suo complesso.

3.  Il   piano  sociale  regionale  e  il  piano  sociale  zonale
contengono le forme di promozione e di realizzazione di specifici
progetti ed  iniziative nell'ambito  dei principi  stabiliti  dal
presente articolo ed, in particolare, volti a:

a) rimuovere    gli  ostacoli,  specie  di  carattere  abitativo,
   lavorativo e/o  economico, che  limitano la libertà di scelta
   dei giovani o rendono difficoltosa la formazione e lo sviluppo
   di nuove famiglie;
b) agevolare la sana e responsabile espressione della sessualità
   in un armonico sviluppo della persona;
c) sostenere l'alto valore personale e sociale della maternità e
   della paternità,  garantendo  il  diritto  alla  procreazione
   libera  e   consapevole  valorizzando   il   principio   delle
   corresponsabilità dei  genitori negli  impegni che riguardano
   la prole;
d) tutelare  la salute  di tutti i componenti delle famiglie, con
   particolare riguardo  alle  situazioni  che  possono  incidere
   negativamente sul benessere psico-fisico di ciascun soggetto;
e) promuovere  e sostenere  l'armonico sviluppo  delle  relazioni
   familiari  e   della  coppia,  nonchè  dei  rapporti  fra  le
   generazioni, specie fra genitori e figli;
f) garantire la parità uomo-donna e la piena realizzazione della
   donna nella società;
g) ridurre  le differenze  nelle condizioni di vita derivanti dal
   numero dei  figli o  dalla presenza  di particolari  stati  di
   bisogno;
h) promuovere  e sostenere  efficacemente  le  reti  primarie  di
   solidarietà;
i) favorire    la    solidarietà  tra  famiglie,  sostenendo  la
   diffusione dell'istituto dell'affidamento familiare;
l) promuovere  l'adozione nazionale  ed internazionale,  fornendo
   sostegni alle famiglie adottanti.

ARTICOLO 23
(Il volontariato)

1. In  conformità alle  disposizioni della LR 26 aprile 1993, n.
28, modificata  dalla LR  15 aprile  1996, n.  29,  e  successive
modificazioni, la  Regione riconosce  la funzione  dell'attività
del volontariato come espressione di partecipazione, solidarietà
e pluralismo  sociale. La  Regione favorisce l'apporto e l'azione
delle associazioni  di volontariato nella produzione di servizi e
prestazioni sociali rese alla collettività.

2.  Le   Province  e   i  Comuni   favoriscono  l'attività   del
volontariato mettendo  a disposizione  risorse strumentali  e  di
servizio.

3. La  Regione, le  Province ed i Comuni, sostengono le attività
del volontariato anche attraverso il supporto logistico ai Centri
di servizio costituiti sulla base di quanto previsto dall'art. 15
della legge 11 agosto 1991, n. 266.

ARTICOLO 24
(La cooperazione sociale)

1. Al  fine di promuovere un sistema di responsabilità condivise
tra  soggetti   istituzionali  e  soggetti  sociali,  la  Regione
valorizza le  cooperative sociali  per la  gestione  dei  servizi
socio-sanitari ed educativi ai sensi della LR 28 gennaio 1994, n.
13 e successive modificazioni.

2. In  attuazione dell'art.  9, comma  2, della  legge 8 novembre
1991, n.  381 ed  al fine  di  rendere  uniformi  sul  territorio
regionale i  rapporti tra  gli Enti  pubblici  e  le  cooperative
sociali, la Regione predispone schemi di convenzione-tipo.

3. I  Comuni favoriscono  le attività  delle cooperative sociali
mettendo  a  disposizione  risorse  strumentali  e  di  servizio,
promuovendo lo sviluppo di cooperative di cui all'art 1, comma 1,
lett. b, della legge 8 novembre 1991, n. 381.

ARTICOLO 25
(Altri soggetti del privato sociale)

1. Ai  fini della  presente legge,  la Regione  si  avvale  delle
Associazioni di  cui alla  LR 9  aprile 1990,  n. 36,  degli Enti
ausiliari iscritti  all'albo regionale  di cui  alla LR 11 agosto
1993, n.  54, delle  Fondazioni e  delle Organizzazioni religiose
riconosciute dallo Stato, per le funzioni di promozione sociale e
di libera espressione di solidarietà e di convivenza civile.

2. Le  Organizzazioni di  cui  al  comma  1  devono  possedere  i
requisiti  previsti   dalle  specifiche  leggi  regionali  citate
ovvero, per  le  Fondazioni  e  le  Organizzazioni  di  carattere
religioso, possedere i requisiti di seguito indicati:

a) assenza di fini di lucro, anche indiretti;
b) finalità  di solidarietà  per  scopi  sociali  di  interesse
   pubblico;
c) formazione e approvazione del bilancio consuntivo annuale, con
   relazione dell'organo  di amministrazione  in  carica,  previo
   esame del  collegio dei  revisori contabili quando previsto ai
   sensi delle vigenti disposizioni.

3. Gli  atti di  cui al  comma 2,  lett. c),  ove richiesti, sono
esibiti limitatamente  ai capitoli  di bilancio  concernenti  gli
interventi di cui alla presente legge.

4. Le  Province e  i Comuni  sostengono  e  si  avvalgono,  anche
tramite convenzioni, delle attività delle Associazioni di cui al
comma 1  per funzioni di pubblica utilità e per la promozione di
una cultura di solidarietà.

ARTICOLO 26
(Le organizzazioni private)

1.  I   soggetti  che   nelle   varie   forme   organizzative   e
imprenditoriali  collaborano   alla  produzione   di  servizi  di
pubblica utilità,  volti ad  assicurare un sistema di aiuto e di
promozione umana,  nel quadro dei piani di zona, sono autorizzati
dai Comuni  a svolgere  attività di  servizio sulla  base  della
verifica dei requisiti di idoneità a funzionare e di standard di
qualità stabiliti dal piano sociale regionale.

2. L'autorizzazione di cui al comma 1 può essere revocata per la
perdita dei requisiti di idoneità e degli standard di qualità.

3. La  fruizione delle prestazioni offerte dai soggetti di cui al
presente articolo  è definita  da apposita  convenzione  con  la
quale vengono  stabiliti obblighi  e diritti  dei contraenti.  4.
Nell'ambito delle  prestazioni offerte dai soggetti autorizzati e
convenzionati è  consentito l'esercizio  della libera  scelta da
parte degli  utenti ammessi alla fruizione delle stesse con oneri
a totale o parziale carico della spesa pubblica.

ARTICOLO 27
(Promozione delle  attività d'informazione,  di partecipazione e
di mutualità)

1. Gli Enti locali promuovono e valorizzano attività organizzate
da singoli,  gruppi e  dai soggetti di cui al Titolo III "Le reti
di protezione  sociale". Tali  attività  sono  finalizzate  alla
definizione di  patti territoriali,  alla diffusione  dei servizi
d'informazione e di comunicazione, al sostegno della solidarietà
sociale, della  mutualità, nonchè dirette a favorire gli scambi
di servizi.

2.  I  patti  territoriali  per  la  costruzione  delle  reti  di
solidarietà sociale  sono lo  strumento del coinvolgimento degli
enti locali,  dei sindacati,  delle  organizzazioni  del  privato
sociale  e   del  movimento   cooperativo  nell'organizzazione  e
produzione dei  servizi sociali  finalizzati allo sviluppo socio-
economico, all'occupazione e alla coesione sociale.

3. Le  attività d'informazione  e  comunicazione  rispondono  al
bisogno di  favorire la  piena consapevolezza ed acquisizione dei
diritti di  cittadinanza, fornire  strumenti  di  conoscenza  dei
servizi e  dei servizi  di rete e delle risorse comunque presenti
nella comunità, valorizzare le capacità e iniziative di singoli
o gruppi, facilitare la partecipazione dei cittadini.

4. Le  attività di  mutualità e  di  auto-aiuto  consentono  lo
scambio di  prestazioni fra  gruppi e  persone e  favoriscono  il
rapporto di  solidarietà fra  generazioni e  di  sostegno  nelle
relazioni interpersonali e nella vita quotidiana.

5. I  Comuni, allo  scopo di  favorire servizi d'informazione, di
mutualità e  di partecipazione, sostengono centri di riferimento
e banche  del tempo  finalizzati a  recepire iniziative e gestire
campagne informative, correlare la disponibilità allo scambio di
prestazioni  di   competenze  e   di  tempo,  facilitare  l'auto-
organizzazione e i gruppi di auto-aiuto.

TITOLO IV
POLITICHE SOCIALI INTEGRATE

ARTICOLO 28
(Obiettivi e strumenti delle politiche sociali integrate)

1. Per  raggiungere l'obiettivo  di  cui  all'art.  1,  comma  1,
relativo  al  coordinamento  degli  interventi  socio-sanitari  e
socio-assistenziali attraverso  la loro  integrazione con  quelli
relativi alla  casa, al  lavoro, alla mobilità, alla formazione,
all'istruzione, all'educazione,  al  diritto  allo  studio,  alla
cultura, alla  ricerca, al  tempo  libero,  la  formulazione  dei
progetti di  intervento per la persona e per il nucleo familiare,
l'erogazione delle  prestazioni di  base, la  presa in carico dei
soggetti  destinatari   degli  interventi   sono  demandati,  con
l'adozione di procedure unitarie, al coordinamento del distretto,
di cui  all'art. 20,  comma 4,  mediante  progetti  integrati  di
sostegno atti  a  dare  risposte  globali  ai  bisogni  rilevati,
garantendo  l'informazione  e  la  libera  scelta  riguardo  alle
prestazioni disponibili.

2. I Comuni e le Province utilizzano le indicazioni e le proposte
dei progetti  integrati di  sostegno, di cui al comma 1, relative
agli   interventi    di   rispettiva    competenza,   provvedendo
all'attuazione nei limiti delle risorse disponibili sulla base di
accordi  di  programma  definiti  ai  sensi  dell'art.  14.  Tali
attività   devono    essere   realizzate    nell'ambito    della
programmazione regionale e zonale.

3. Nei  piani zonali,  la rete  dei servizi  e delle  prestazioni
fornite dal  settore pubblico  si integra  con quelli forniti dal
volontariato, dalle  Istituzioni senza  fini di lucro, e da altre
forme previste dalla legge.

ARTICOLO 29
(Politiche per la casa e per il territorio)

1. In  aggiunta alle  provvidenze disposte  ai sensi dell'art. 17
della LR  20 dicembre  1996, n.  96, i  Comuni possono riservare,
anche per  periodi di  tempo determinati, una quota non superiore
al trenta  per cento del proprio patrimonio abitativo a categorie
a rischio  ed a particolari soggetti svantaggiati, ivi compresi i
cittadini  non   appartenenti  all'Unione  Europea,  finalizzando
l'intervento al recupero e al raggiungimento di una condizione di
benessere psico-fisico  della persona.  I Comuni possono adottare
un apposito  regolamento, coordinato  fra tutti  i  Comuni  della
stessa  articolazione   socio-sanitaria,   per   disciplinare   i
requisiti oggettivi  ed i  criteri di  accesso ricercando forme e
modalità omogenee  fra i  Comuni appartenenti  alla stessa zona.
Per i  soli fini  conoscitivi, i  Comuni sono tenuti a comunicare
alla Giunta regionale le decisioni assunte.

2. Dopo il comma 10 dell'art. 17 della LR 20 dicembre 1996, n. 96
è aggiunto il seguente comma 11:

   "11. Con  la legge regionale concernente l'organizzazione e la
   promozione delle  politiche sociali  e il conseguente riordino
   dei servizi  socio-assistenziali sono  individuate  specifiche
   provvidenze in  favore di  categorie a  rischio e  di soggetti
   svantaggiati".

3. Il  piano sociale regionale definisce le forme di integrazione
delle azioni  per  la  casa  con  gli  interventi  di  assistenza
sociale, sviluppando  uno specifico  progetto volto  a soddisfare
emergenze sociali concernenti le situazioni di bisogno abitativo.

4. Il  piano sociale  regionale stabilisce  interventi,  anche  a
carattere integrato  con le  politiche generali  di sviluppo e di
salvaguardia dell'ambiente,  finalizzati a garantire i diritti di
accessibilità e  di fruibilità  degli spazi urbani da parte dei
cittadini, promuovendo, in particolare, iniziative per migliorare
l'ambiente di  vita, assumendo  anche le necessità dell'infanzia
come indicatori della qualità urbana.

ARTICOLO 30
(Azioni per il diritto allo studio )

1. Per  i "progetti di area" di cui agli artt. 9 e 10 della LR 19
giugno  1981,  n.  53  e  successive  modificazioni,  i  soggetti
proponenti, sulla  base del piano di indirizzo, individuano forme
e modalità  di integrazione  con il  piano zonale  di assistenza
sociale di  cui al  precedente art. 11. Le Province assicurano il
coordinamento con  i progetti  integrati di  sostegno di  cui  al
precedente art. 28.

2. Il  piano sociale  regionale ed  il piano  di indirizzo di cui
alla LR  53/81, e  successive modificazioni, specificano le forme
di integrazione  come previsto  agli artt.  9 e  10 di  cui  alla
presente legge.

ARTICOLO 31
(Azioni per la formazione e l'orientamento professionale)

1. In attuazione di quanto previsto dal precedente art. 30, ed in
attuazione delle  norme contenute  nell'art. 3 della LR 31 agosto
1994, n.  70, sono  rilevati  nell'ambito  del  coordinamento  di
distretto di  cui all'art.  20, comma  3,  i  bisogni  educativi,
formativi e  di orientamento  professionale dei destinatari degli
interventi di  cui alla  presente legge, da inserire nei progetti
integrati di cui all'art. 28, comma 3.

2. Le  Province provvedono,  realizzando  i  relativi  interventi
formativi, secondo quanto previsto dall'art. 5, comma 3, della LR
70/94, e con le modalità di cui al precedente art. 9.

3. In  attuazione della  LR 17  luglio 1989,  n. 45,  le Province
predispongono i  piani annuali  di cui all'art. 5, comma 2, lett.
a), della  medesima legge  regionale e  gestiscono  in    maniera
programmata gli  interventi con le modalità di cui al precedente
art. 9.

4. Il  piano sociale  regionale ed  il piano  per  la  formazione
professionale specificano  le forme di integrazione come previsto
dagli artt. 9 e 10.

ARTICOLO 32
(Politiche per l'occupazione)

1. Fatti  salvi gli  interventi previsti  dall'art. 8  della LR 7
marzo 1994,  n. 23  "Misure straordinarie  per l'occupazione", le
Province promuovono  la predisposizione  di iniziative per lavori
socialmente utili  e per  gli aiuti  alle assunzioni  di cui agli
artt. 3  e 4  della predetta LR 23/94 finalizzate all'occupazione
di soggetti in condizione di disagio sociale.

2. Sono considerate prioritarie le azioni concernenti:

a) attività  di servizio  e  cura  della  persona  con  riguardo
   all'infanzia, all'adolescenza,  alle donne, agli anziani, alla
   riabilitazione e  recupero dei tossicodipendenti, ai portatori
   di  handicap  e  ad  interventi  mirati  nei  confronti  delle
   devianze sociali;
b) interventi di risanamento e valorizzazione ambientale;
c) interventi di risanamento e valorizzazione dei beni culturali;

3. Le  proposte relative  agli interventi  di cui al comma 2 sono
contenute nei progetti integrati di sostegno di cui all'art. 28.

4. Al  fine di  promuovere la  costituzione e  l'avvio  di  nuove
imprese per  sviluppare l'imprenditoria  femminile  e  giovanile,
fatti salvi gli interventi previsti ai sensi dell'art. 8 della LR
26 aprile  1993, n.  27,  il  piano  di  indirizzo  ivi  previsto
assicura  forme  incentivanti  per  attività  di  servizio  alla
persona e per soggetti svantaggiati. Il piano sanitario regionale
e il piano sociale regionale specificano le forme di integrazione
come previsto agli artt. 9 e 10.

ARTICOLO 33
(Politiche per l'immigrazione)

1. La  Regione interviene  per  garantire  alle  cittadine  e  ai
cittadini  di   Paesi  non   appartenenti  all'Unione  Europea  e
immigrati in  Toscana e  agli apolidi che dimorano nel territorio
della Regione  Toscana condizioni  di uguaglianza con i cittadini
italiani  nel   godimento  dei  diritti  civili  e  sociali,  per
rimuovere le  cause che ne ostacolano l'inserimento nell'ambiente
sociale, culturale  ed economico della Regione e per favorirne la
partecipazione   alla    vita   pubblica   locale,   nonchè   la
rappresentanza presso gli enti locali.

2. Le  iniziative promosse  dalla Regione in favore dei cittadini
di Stati  non appartenenti  all'Unione  Europea  e  immigrati  in
Toscana sono rivolte in particolare:

a) alla  tutela del diritto al lavoro, all'alloggio, allo studio,
   alle prestazioni sociali e sanitarie;
b) al   superamento    delle    difficoltà  sociali,  culturali,
   economiche e di quelle legate al genere;
c) alla promozione dell'associazionismo fra cittadini immigrati;
d) a  favorire il mantenimento dei legami linguistici e culturali
   con gli  Stati di  origine e  a predisporre  idonei  strumenti
   volti a favorire il volontario rientro negli Stati medesimi;
e) alla  sensibilizzazione della  società toscana  nei confronti
   dei fenomeni  migratori e  del  conseguente  sviluppo  di  una
   società multiculturale;
f) alla  promozione sociale  e alla tutela dei diritti dei minori
   stranieri, residenti  e non residenti, assicurando agli stessi
   l'accesso  a  tutti  i  servizi  della  comunità  locale  per
   favorire la loro integrazione nel pieno rispetto della cultura
   di appartenenza.

3.  La  Regione,  per  il  conseguimento  delle  finalità  della
presente  legge,   promuove  e   sostiene  la   realizzazione  di
interventi  da   parte  dei   Comuni,  Province,  Enti  pubblici,
associazioni di  immigrati, organizzazioni  di volontariato e del
privato sociale.

ARTICOLO 34
(Politiche per l'infanzia, l'adolescenza e i giovani)

1.  La   Regione  Toscana,   nel  rispetto   dei  principi  della
convenzione ONU  recepita con  legge  27  maggio  1991,  n.  176,
garantisce, con l'effettivo concorso dei Comuni e delle Province,
il  diritto   all'educazione,  al   pieno  ed  armonico  sviluppo
psicofisico dei minori, e l'affermazione nel contesto europeo dei
diritti di  cittadinanza dei  giovani, nel quadro di una politica
socio-educativa per  l'infanzia, l'adolescenza,  i giovani  e  la
famiglia.

2. La  Regione promuove  e  sostiene  le  attività  educative  e
sociali tese a:

a) dare  una risposta  complessa ai bisogni propri e dell'età di
   ciascun minore e giovane;
b) prevenire  o intervenire  precocemente su eventuali condizioni
   di svantaggio psicofisico e socio-culturale;
c) garantire    la    continuità  educativa  in  relazione  alla
   continuità evolutiva degli utenti;
d) svolgere  nella comunità  locale funzioni  di  produzione  di
   cultura per l'infanzia, l'adolescenza, i giovani e la famiglia
   e di formazione permanente sulle problematiche connesse;
e) favorire  sperimentazioni innovative  in  materia  di  modelli
   organizzativi e gestionali dei servizi;
f) sviluppare un sistema di politiche giovanili nel quadro di una
   azione integrata  e coordinata  di  interventi  per  il  tempo
   libero, il  turismo, lo  sport, l'istruzione,  la cultura,  la
   formazione, l'occupazione,  promuovendo la  partecipazione dei
   giovani  alla   programmazione  e  gestione  delle  iniziative
   nonchè individuando  forme di  consultazione che garantiscano
   la loro rappresentanza in momenti formali ed informali;
g) assicurare  la massima  integrazione  con  gli  altri  servizi
   educativi, sociali, formativi e sanitari per il raggiungimento
   di obiettivi  complessi di  tutela e  qualità della  vita dei
   minori e dei giovani;
h) garantire  forme  di  integrazione  con  i  paesi  dell'Unione
   Europea attivando progetti comunitari.

3. Il  piano sociale  regionale e  gli  altri  atti  normativi  e
programmatori specificano  le forme  e i modi dell'integrazione e
del sostegno delle iniziative di cui al comma 2.

ARTICOLO 35
(Politiche a favore degli anziani)

1. La  Regione promuove  politiche a  favore degli anziani per il
raggiungimento dei seguenti obiettivi:

a) mantenere  l'anziano nel  proprio  ambiente  salvaguardando  i
   rapporti  familiari   e  le   relazioni  sociali,   garantendo
   l'integrità  del   suo  "status"   nel  contesto  sociale  ed
   intervenendo nelle  situazioni di  povertà, di  abbandono, di
   solitudine e di mancanza di alloggio;
b) promuovere      l'assistenza    domiciliare    finalizzata  al
   mantenimento  dell'anziano   nel  proprio   nucleo   familiare
   originario,  assicurando   periodici  interventi  dei  servizi
   sociali anche  rivolti ai  suoi familiari  nonchè  interventi
   mirati a  salvaguardare una vita di relazione attiva anche con
   l'utilizzo saltuario delle prestazioni di cui all'art. 57;
c) salvaguardare    l'autosufficienza  dell'anziano  da  processi
   invalidanti fisici  e psicologici  privilegiando  l'intervento
   preventivo e riabilitativo;
d) prevenire  il ricorso  al  ricovero  in  Istituto  di  persone
   autosufficienti;
e) attivare nella rete dei servizi distrettuali e ospedalieri gli
   interventi di  prevenzione  e  cura  a  favore  delle  persone
   anziane per ridurre il ricorso al ricovero ospedaliero;
f) avviare  azioni per  favorire il  reinserimento sociale  degli
   anziani istituzionalizzati;
g) favorire  nel  territorio  forme  di  aggregazione  sociale  e
   apporti  coordinati   delle  attività   del  volontariato   e
   dell'associazionismo   per   l'utilizzazione   delle   risorse
   esistenti verso  una diffusa  ''prevenzione socialè'  ed  una
   reale partecipazione dei cittadini;
h) promuovere forme di facilitazione per i trasporti in relazione
   a situazioni reddituali insufficienti;
i) promuovere  la valorizzazione delle persone anziane attraverso
   la loro  partecipazione ad  attività  culturali,  ricreative,
   educative anche  nell'ambito di  rapporti intergenerazionali e
   lavori socialmente utili.

2. Il  piano sociale  regionale definisce  specifici interventi a
favore della  popolazione anziana. Al fine di attivare interventi
di prevenzione  e per  soddisfare  gli  straordinari  bisogni  di
assistenza delle  persone anziane  non autosufficienti,  i Comuni
erogano l'assistenza domiciliare promuovendone l'integrazione con
l'assistenza domiciliare  infermieristica e riabilitativa fornita
dalle Aziende  unità sanitarie  locali. L'assistenza domiciliare
è attuata,  oltrechè nella forma diretta, mediante l'erogazione
di "assegni per l'assistenza" riconosciuti a favore degli anziani
non  autosufficienti.  Tali  assegni  possono  essere  erogati  a
soggetti che assicurino, nell'ambito domiciliare, il mantenimento
e la  cura dell'anziano non autosufficiente, che sottoscrivano il
piano terapeutico  assistenziale previsto dagli atti di indirizzo
regionali  e  che  rispondano  alle  seguenti  caratteristiche  o
condizioni:

a) parenti  e affini  anche diversi  dalle persone  obbligate  ai
   sensi dell'art. 433 del codice civile;
b) persone conviventi all'interno del nucleo anagrafico;
c) persone disponibili ad assicurare l'assistenza all'anziano non
   autosufficiente in  modo da  consentire la  sua permanenza nel
   proprio domicilio.

3. I  Comuni e  le Aziende  unità sanitarie locali disciplinano,
nei propri  regolamenti relativi alle prestazioni, le modalità e
le procedure  di ammissione  agli interventi,  basate sui criteri
del riconoscimento  della non  autosufficienza,  del  bisogno  di
assistenza e,  ove  possibile,  del  consenso  del  soggetto  non
autosufficiente secondo  il piano  terapeutico di  cui al comma 2
nonchè dei  limiti di  reddito stabiliti dai regolamenti stessi.
Ai fini  del presente  comma per  reddito si  intendono tutte  le
risorse finanziarie  e patrimoniali  di cui  il cittadino  ha  la
piena disponibilità.  I  predetti  regolamenti  devono  altresì
individuare  criteri  e  modalità  per  correlare  la  posizione
reddituale con il tenore di vita.

4. Le forme di intervento riguardano sia l'assistenza domiciliare
sia l'erogazione di un assegno di assistenza.

5. Per  l'integrazione assistenziale  di cui al comma 2, i Comuni
stipulano con le Aziende Unità sanitarie locali appositi accordi
di programma  sui quali  impegnano i finanziamenti loro destinati
dal piano  sociale regionale,  nonchè altre  eventuali quote  di
finanziamento individuate dai Comuni stessi nell'ambito del piano
zonale.

6. Alla  stipula degli  accordi di  programma di  cui al  comma 5
devono partecipare  anche i  Comuni  che  abbiano  esercitato  la
facoltà di  delega all'Azienda  unità  sanitaria  locale  delle
funzioni in materia assistenziale.

7.  Ai   fini  della   presente  legge,  per  condizione  di  non
autosufficienza si  intende quella  riconosciuta  a  norma  della
deliberazione del Consiglio regionale 2 luglio 1991, n. 214.

ARTICOLO 36
(Politiche per l'accessibilità alle strutture e al territorio)

1. Al  fine di  conseguire l'obiettivo di eliminare situazioni di
rischio, di  ostacolo o  di impedimento  alla mobilità,  per  le
relazioni umane e la fruibilità generale degli ambienti di vita,
la  Regione  promuove  interventi  attraverso  il  piano  sociale
regionale volti a garantire l'accessibilità a tutti gli edifici,
pubblici  e   privati,  nonchè   agli  spazi   urbani   e   alle
infrastrutture di  trasporto pubblico,  ai sensi  della  legge  9
gennaio 1989,  n. 13, modificata dalla legge 27 febbraio 1989, n.
62,  e   della  LR   9  settembre   1991,  n.   47  e  successive
modificazioni.

2. Nel piano zonale di assistenza sociale i progetti integrati di
sostegno comprendono  il  coordinamento  dei  programmi  comunali
previsti ai sensi di legge.

TITOLO V
ATTIVITà DI INTEGRAZIONE SOCIO-SANITARIA

ARTICOLO 37
(Le attività ad elevata integrazione socio-sanitaria)

1. Secondo quanto disposto dalla legge 23 ottobre 1985, n. 595, i
progetti-obiettivo,  definiti  come  gli  impegni  operativi  che
richiedono  l'aggregazione  di  attività  sanitarie  molteplici,
integrate da  servizi socio-assistenziali,  sono  finanziati  con
risorse provenienti dal fondo sanitario e con risorse aggiuntive,
incluse quelle di competenza delle Regioni e degli Enti locali.

2. Il  DPCM 8  agosto 1985  e le  disposizioni attuative  vigenti
indicano  i  criteri  per  l'individuazione  delle  attività  di
rilievo sanitario  connesse con  quelle di assistenza sociale, di
cui all'art.  30 della legge 27 dicembre 1983, n. 730, da porre a
carico del fondo sanitario.

3. Gli  artt. 39,  40, 41,  42, 43  e 44  individuano i progetti-
obiettivo di  cui al comma 1 e le relative attività di carattere
socio-assistenziale.

4. Il  piano sanitario  regionale di  cui alla LR 49/1994 prevede
progetti-obiettivo elaborati  in conformità  a quanto  stabilito
dalla presente legge.

5. Per la realizzazione delle attività di cui ai commi 1, 2 e 3,
il Direttore generale dell'Azienda unità sanitaria locale delega
al responsabile  di zona  di cui  all'art. 3,  comma 3,  della LR
49/94, le funzioni previste dall'art. 15, comma 5, della LR 1/95.

6.  Per   quanto  attiene   la  tipologia   delle  attività   di
integrazione socio-sanitaria  previste dal  presente Titolo V, è
fatto riferimento  a quanto  contenuto nell'art. 30 della legge 7
dicembre 1983,  n. 730, richiamato dall'art. 1, comma 4, lett. c)
del DLgs n. 502/92, e successive modificazioni, e nei punti 4 e 6
del DPCM 8 agosto 1985.

ARTICOLO 38
(Criteri per  la gestione  delle attività di integrazione socio-
sanitaria)

1. La  gestione  delle  singole  attività  ovvero  di  tutte  le
attività di  integrazione socio-sanitaria  di  cui  al  presente
Titolo  V   "Attività  di   integrazione  socio-sanitaria",   è
esercitata  secondo  il  criterio  della  unicità  del  soggetto
gestore nell'ambito territoriale della zona socio-sanitaria.

2.  Per   soggetto  gestore   si  intende   i  Comuni   associati
appartenenti ad  una stessa  zona socio-sanitaria,  la  Comunità
Montana  appartenente   ad  una   stessa  zona   socio-sanitaria,
l'Azienda  unità   sanitaria  locale   nelle  sue  articolazioni
definite ai  sensi dell'art. 3 della LR 49/94 e dell'art. 7 della
LR 28/95.

3. Le modalità e i contenuti della gestione sono regolati fra le
parti mediante  accordi  di  programma  o  convenzioni  ai  sensi
dell'art. 14.  I medesimi  accordi o  convenzioni esplicitano  le
modalità di  coordinamento  fra  le  attività  di  integrazione
socio-sanitaria di  cui ai  successivi articoli  ed il  complesso
degli interventi sanitari afferenti a ciascun progetto obiettivo.

4. Il  Consiglio regionale,  su proposta della Giunta, approva lo
schema tipo  di accordo  di programma  e di  convenzione anche ai
fini della  definizione della forma di cui all'art. 19, commi 4 e
5.

ARTICOLO 39
(Le attività  di integrazione  per il recupero e la rieducazione
funzionale dei disabili)

1. Nell'area  del recupero  e della  rieducazione funzionale  dei
disabili, le  attività ad  elevata integrazione  socio-sanitaria
sono tese ad assicurare:

a) il  concorso   delle    diverse  professionalità  interessate
   all'accertamento dell'handicap,  ai sensi  dell'art.  4  della
   legge 5 febbraio 1992, n. 104, nonchè alla formulazione della
   diagnosi funzionale,  dei  progetti  abilitativi/riabilitativi
   globali e  dei piani individualizzati tesi al massimo recupero
   delle capacità  individuali ed  all'inserimento/reinserimento
   sociale del soggetto nel proprio contesto sociale;
b) l'erogazione  di attività  di assistenza  domiciliare  socio-
   sanitaria, la  fornitura di particolari ausili per l'autonomia
   personale,    l'assistenza     nell'inserimento     scolastico
   preformazione  e   formazione  professionale   e   inserimento
   lavorativo, attraverso le risorse necessarie;
c) il  funzionamento di strutture di ospitalità diurne o a tempo
   pieno, ovvero l'assistenza presso strutture convenzionate, per
   i soggetti le cui condizioni socio-sanitarie non consentano la
   permanenza a domicilio, attraverso le risorse necessarie.

2. L'Azienda unità sanitaria locale, all'interno dell'accordo di
programma  di   cui  all'art.  14,  assicura  quanto  di  propria
competenza in  merito alle  risorse necessarie per gli interventi
di cui al comma 1. Il concorso al costo delle prestazioni per gli
interventi di natura sociale, concordati ai sensi dell'accordo di
programma  e  del  piano  terapeutico  individuale,  è  attivato
secondo i criteri di cui all'art. 61.

3. Per  gli interventi di cui al comma 1, lettera c) il Consiglio
regionale, su proposta della Giunta, determina la quota capitaria
o la retta sanitaria di competenza del fondo sanitario.

ARTICOLO 40
(Le attività di integrazione per la tutela della salute mentale)

1. Nell'area  della tutela  della salute mentale, le attività ad
elevata integrazione socio-sanitaria sono volte ad assicurare:

a) il  concorso dei diversi enti e delle diverse professionalità
   interessate alla  formulazione ed  attuazione dei programmi di
   tutela della  salute mentale, con particolare riferimento alla
   prevenzione del disagio mentale;
b) il  concorso dei diversi enti e delle diverse professionalità
   interessate alla  formulazione ed  attuazione di  programmi  e
   piani di  socializzazione e reinserimento sociale di portatori
   di  disturbo   psichico  che   si  trovino  in  condizioni  di
   esclusione sociale,  anche  in  riferimento  ai  programmi  di
   superamento degli ospedali psichiatrici;
c) la promozione e la realizzazione di programmi di inserimento o
   reinserimento  lavorativo,   anche  con  la  realizzazione  di
   cooperative sociali di cui alla lett. b) del comma 1 dell'art.
   1 della legge 381/91;
d) la  promozione dell'autonomia  economica ed abitativa, tramite
   gli  ordinari   interventi  di  sostegno  del  reddito  e  per
   l'abitazione;
e) la  socializzazione e  lo sviluppo  di abilità occupazionali,
   sia tramite  la partecipazione alle attività di tempo libero,
   di preformazione,  di formazione  professionale ordinariamente
   promosse  dagli   enti  componenti,   sia  tramite   specifici
   interventi o strutture diurne, anche convenzionate;
f) l'alloggio  e l'accudimento domestico ai portatori di disturbo
   psichico,  in   condizioni  di   limitata  dipendenza   socio-
   sanitaria, che  non  possano  essere  utilmente  sostenuti  al
   domicilio personale  o familiare,  sia  tramite  gli  ordinari
   interventi e presidi sociali, sia tramite specifici interventi
   o strutture residenziali, anche convenzionate;
g) il  funzionamento di  strutture di  ospitalità residenziale o
   diurna, anche  convenzionate, per i soggetti le cui condizioni
   socio-sanitarie non consentono la permanenza a domicilio.

2. L'Azienda unità sanitaria locale, all'interno dell'accordo di
programma  di   cui  all'art.  14,  assicura  quanto  di  propria
competenza in  merito alle  risorse necessarie per gli interventi
di cui al comma 1. Il concorso al costo delle prestazioni per gli
interventi di natura sociale, concordati ai sensi dell'accordo di
programma  e  del  piano  terapeutico  individuale,  è  attivato
secondo i criteri di cui all'art. 61.

ARTICOLO 41
(Le attività di integrazione per la prevenzione delle dipendenze
e per l'assistenza ai tossicodipendenti ed alcolisti)

1.  Nell'area   delle  dipendenze,   le  attività   ad   elevata
integrazione socio-sanitaria sono tese ad assicurare:

a) il     concorso    dei  diversi    soggetti  e  delle  diverse
   professionalità interessate  alla formulazione  ed attuazione
   di progetti  per la  prevenzione delle  dipendenze da sostanze
   stupefacenti, farmaci e alcolici;
b) il     concorso    dei    diversi  soggetti  e  delle  diverse
   professionalità interessate  alla formulazione  ed attuazione
   dei programmi  e  piani  di  socializzazione  e  reinserimento
   sociale dei tossicodipendenti e degli alcolisti;
c) la promozione e la realizzazione di programmi di inserimento o
   reinserimento  lavorativo,   anche  con  la  realizzazione  di
   cooperative sociali di cui alla lett. b) del comma 1 dell'art.
   1 della legge 381/91;
d) il  funzionamento di  strutture residenziali  o diurne,  anche
   convenzionate,  finalizzate   al  reinserimento   sociale  dei
   soggetti per  i quali  tale tipo  di trattamento  sia ritenuto
   utile al  recupero da  parte del  competente Servizio  per  le
   tossicodipendenze (SERT); e) l'applicazione degli standard sui
   requisiti  minimi   per  il   funzionamento  delle   strutture
   coinvolte e  per il  monitoraggio delle  attività di cura nei
   confronti dei tossicodipendenti ed alcolisti.

2. L'Azienda unità sanitaria locale, all'interno dell'accordo di
programma  di   cui  all'art.  14,  assicura  quanto  di  propria
competenza in  merito alle  risorse necessarie per gli interventi
di cui al comma 1. Il concorso al costo delle prestazioni per gli
interventi di natura sociale, concordati ai sensi dell'accordo di
programma  e  del  piano  terapeutico  individuale,  è  attivato
secondo i criteri di cui all'art. 61.

ARTICOLO 42
(Le attività  di integrazione  per la  salute  della  donna,  la
procreazione  responsabile   e  la   tutela  della  maternità  e
dell'infanzia)

1. Nell'area  della tutela  materno-infantile,  le  attività  ad
elevata integrazione  socio-sanitaria sono  tese ad assicurare il
concorso dei diversi enti e delle diverse professionalità per la
formulazione ed attuazione di programmi finalizzati ad assicurare
in particolare:

a) la  consulenza e  il sostegno  alla donna e alla coppia per la
   procreazione responsabile  e per  la  piena  attuazione  della
   legge 22 maggio 1978, n. 194;
b) il   sostegno,  l'informazione  e  la  consulenza  volti  alla
   prevenzione degli abusi sui minori e sulle donne, perseguendo:
b1. il     coinvolgimento   dei   singoli,   delle   famiglie   e
   delle  comunità  locali,  comprese  le  rappresentanze  delle
   categorie sociali;
b2. a   corresponsabilizzazione  delle strutture scolastiche, dei
   servizi   socio-sanitari    e   delle   strutture   educativo-
   assistenziali,  con   particolare  attenzione   agli   aspetti
   educativi e formativi della persona;
b3. l'individuazione  di strumenti e strategie interistituzionali
   atti a  garantire le necessarie sinergie tra gli Enti pubblici
   e fra questi e gli organismi sociali della comunità locale;
c) gli  interventi sociali  e sanitari per la tutela del neonato,
   bambino e  adolescente, intesi come prevenzione dell'handicap,
   interventi  socio-sanitari  rispetto  alle  malattie  croniche
   dell'infanzia e  promozione di iniziative volte alla fascia di
   età adolescenziale;
d) il   funzionamento    delle  attività  consultoriali  per  la
   famiglia, per l'adolescenza e per la tutela della salute della
   donna, con particolare riferimento a quanto previsto dall'art.
   2 della legge 194/78.

2. L'Azienda  unità sanitaria  locale assicura quanto di propria
competenza in  merito alle  risorse necessarie per gli interventi
di cui  al comma  1, anche  per i  "progetti  minori  e  giovani"
gestiti dai Comuni.

ARTICOLO 43
(Le attività  di integrazione  per la  tutela della salute degli
anziani)

1.  Nell'area   della  tutela  della  salute  degli  anziani,  le
attività ad  elevata integrazione  socio-sanitaria sono  tese ad
assicurare:

a) la  definizione di  un piano  individualizzato  di  intervento
   basato sul  metodo della  valutazione da  parte  della  unità
   valutativa geriatrica  (U.V.G.) operante,  di norma, a livello
   di distretto;
b) il   concorso    delle  diverse  professionalità  interessate
   all'accertamento della  condizione di  non-autosufficienza, ai
   sensi dell'art.  5 della  LR 27  marzo 1980,  n. 20,  ed  alla
   predisposizione   e    verifica   di   piani   di   intervento
   individualizzati;
c) l'erogazione  di attività di assistenza domiciliare integrata
   e  la   fornitura  di   particolari  ausili   per  l'autonomia
   personale;
d) il  funzionamento di strutture di ospitalità diurna o a tempo
   pieno, ovvero l'assistenza presso strutture convenzionate, per
   i  soggetti  le  cui  condizioni  di  non-autosufficienza  non
   consentano la permanenza a domicilio.

2. Per  gli interventi  di  cui  al  comma  1,  l'Azienda  unità
sanitaria locale  assicura gli  assetti organizzativi necessari e
le risorse  complessive  per  le  proprie  competenze,  anche  in
termini di personale.

3. Per  gli interventi di cui al comma 1, il Consiglio regionale,
su  proposta  della  Giunta,  determina  la  quota  capitaria  di
competenza  del   fondo  sanitario   regionale,  individuando  la
dotazione di  personale e  i presidi  necessari per  garantire le
prestazioni adeguate.

4. Particolari  forme di integrazione finanziaria sono assicurate
alle strutture  di cui al comma 1, lett. d), a favore di soggetti
anziani affetti  da  patologie  definite  con  deliberazione  del
Consiglio  regionale,   su  proposta  della  Giunta,  sentiti  il
Consiglio sanitario regionale e la Conferenza sanitaria regionale
di cui agli artt. 5, commi 5 e 6, della LR 49/1994. Tali forme di
integrazione sono  subordinate  all'erogazione  di  specifiche  e
rilevabili  prestazioni  socio-sanitarie  aggiuntive  rispetto  a
quelle ordinarie per anziani non autosufficienti e disabili ed al
criterio di  accoglienza in  nuclei di  cui all'art. 52, comma 4,
lett. d).

ARTICOLO 44
(Il sistema di telesoccorso e telecontrollo)

1. Al  fine di assistere a domicilio le persone anziane o inabili
a grave  rischio  socio-sanitario,  il  piano  sociale  regionale
individua e  regola forme  di attività  di prevenzione  e tutela
tramite strumenti  organizzati con  il sistema del telesoccorso e
telecontrollo, alle  quali devono conformarsi anche le iniziative
già avviate.

2.  Le   attività  di   telesoccorso  e   telecontrollo   devono
valorizzare la  piena integrazione tra i servizi pubblici sociali
e sanitari  e le  Associazioni del  volontariato e  contribuire a
realizzare  il  monitoraggio  permanente  degli  utenti  a  grave
rischio di non autosufficienza.

3. Le  attività sono  attuate  dalle  Aziende  unità  sanitarie
locali su  proposta dei  servizi sociali e devono coordinarsi con
l'organizzazione del dipartimento emergenza urgenza (DEU).

4. Le  attività sono  altresì promosse  ed attuate  dai  Comuni
sulla  base  di  accordi  di  programma  con  le  Aziende  unità
sanitarie locali,  al fine di rendere certo il concorso integrato
delle competenze  sanitarie con  quelle sociali  e di  quelle del
volontariato.

5. L'utenza  del servizio  di  telesoccorso  e  telecontrollo  è
individuata tra  le persone  anziane  o  inabili  parzialmente  o
totalmente dipendenti  e, in  via  prioritaria,  tra  quelle  che
vivono sole  o fanno  parte di  nuclei familiari i cui componenti
risultano essere  a loro  volta persone  anziane o  inabili.  Gli
interventi  di   telesoccorso  e   telecontrollo  devono   essere
strettamente correlati  con i  piani individualizzati conseguenti
all'applicazione dei criteri propri dell'accertamento di handicap
e alla  valutazione della  condizione di  non  autosufficienza  e
relativa presa in carico del soggetto.

TITOLO VI
GLI INTERVENTI SOCIO-ASSISTENZIALI

Capo I
TIPOLOGIE DEGLI INTERVENTI

ARTICOLO 45
(Tipologie e modalità degli interventi socio-assistenziali)

1. Gli  interventi di assistenza sociale sono rivolti ai singoli,
al nucleo  familiare e  a  gruppi  di  cittadini,  anche  tramite
prestazioni  di   consulenza  e   sostegno,  attraverso   servizi
integrativi per  il mantenimento del cittadino nel proprio nucleo
familiare nonchè mediante servizi sostitutivi.

2.  Gli   interventi  socio-assistenziali   devono  garantire  il
rispetto delle  esigenze della  persona,  delle  sue  convinzioni
personali e della sua dignità.

3. Gli  interventi devono emergere da progetti individualizzati e
da programmi di intervento globali attraverso i quali predisporre
il percorso  socio-assistenziale-terapeutico e  riabilitativo  da
proporre al cittadino, tramite l'attivazione di servizi di rete e
l'utilizzo di tutte le risorse presenti nel territorio.

4. I  Comuni devono definire tramite propri regolamenti i criteri
per l'erogazione  dei servizi,  i requisiti,  le modalità  e  le
procedure   per    l'accesso   agli    stessi,   le    forme   di
compartecipazione al  costo delle  prestazioni erogate  da  parte
degli utenti e di coloro che sono tenuti agli alimenti.

5. Gli  interventi di  cui al  comma 1 sono definiti dai soggetti
titolari sulla  base di  un'analisi integrata dei bisogni e delle
problematiche presenti  nell'ambito familiare  e nel  contesto di
riferimento  nonchè   sulla  base   di  direttive   e  procedure
specifiche emanate dalla Regione per la costituzione di uffici di
pubblica tutela ai sensi dell'art. 70, comma 3, per i soggetti di
cui all'art. 3.

6. La Regione stabilisce con il piano sociale regionale i criteri
di   indirizzo   per   l'omogeneità   delle   prestazioni,   con
l'individuazione dei  livelli minimi  garantiti che devono essere
attivati su  tutto il  territorio  regionale  in  conformità  di
quanto disposto dall'art. 4, comma 2, della LR 77/95.

7. Gli interventi consistono in:

a) interventi di sostegno economico;
b) prestazioni di assistenza domiciliare;
c) prestazioni di assistenza socio-educativa;
d) interventi di aiuto personale;
e) interventi socio-terapeutici;
f) inserimenti lavorativi;
g) servizi semi-residenziali;
h) servizi residenziali.

8. Per  gli interventi di cui al comma 7, ad esclusione di quelli
di cui  alla lettera  h), la  competenza gestionale e finanziaria
spetta al  Comune di  residenza del  cittadino fatto salvo quanto
previsto all'articolo 54.

9. Per  gli interventi di cui al comma 7, lettera h) gli oneri di
spesa sono a carico del Comune nel quale il cittadino ha maturato
il domicilio di soccorso di cui agli articoli 72 e seguenti della
legge 6972/1890.

ARTICOLO 46
(Interventi di sostegno economico)

1. Gli  interventi di  sostegno  economico  sono  finalizzati  al
soddisfacimento dei bisogni fondamentali del cittadino al fine di
promuoverne l'autonomia e superare gli stati di difficoltà.

2. Al  fine di  soddisfare  i  bisogni  fondamentali  della  vita
quotidiana, gli  interventi di assistenza economica possono avere
carattere straordinario, temporaneo o continuativo.

3. I  Comuni disciplinano con apposito regolamento gli interventi
di cui  al comma  2 nell'ambito  dei criteri e priorità definiti
dal piano sociale regionale.

4. I  provvedimenti specifici,  realizzati a  favore di  esigenze
particolari di  assistiti, quali  assegni per l'assistenza e cura
di  anziani   non  autosufficienti,   interventi  per   la   vita
indipendente o  aiuto personale per persone con gravi disabilità
ed altri  interventi sono attuati nel rispetto di quanto previsto
al precedente comma 3.

ARTICOLO 47
(Servizi domiciliari e di supporto all'attività domiciliare)

1. Le  prestazioni di  assistenza domiciliare  sono finalizzate a
garantire il  soddisfacimento di  esigenze personali, domestiche,
relazionali, educative/riabilitative di cittadini in temporaneo o
permanente  stato   di  non   autosufficienza,  di  dipendenza  o
emarginazione.

2. Le  prestazioni devono  essere  attivate  secondo  un  sistema
d'interventi integrati  del settore  e degli altri settori di cui
all'articolo 1, comma 1.

3. I  servizi di  supporto sono  organizzati  per  facilitare  la
permanenza del  cittadino nel  proprio domicilio  e sono attivati
tramite  servizio   mensa  o  forniture  di  pasti,  servizio  di
lavanderia, podologia e trasporto sociale. Devono essere altresì
previsti  servizi   di  supporto   consistenti  in   offerta   di
prestazioni che afferiscano ai bisogni della vita di relazione.

ARTICOLO 48
(Assistenza sociale ed educativa)

1. L'assistenza  sociale ed  educativa  si  attua  attraverso  la
consulenza  psico-sociale   ed  educativa  e  gli  interventi  di
sostegno al  singolo, alla  famiglia o  a gruppi  di  soggetti  a
rischio, concordando  con gli  interessati un  progetto  volto  a
contrastare o  risolvere situazioni  di crisi  e  a  prevenire  e
superare  situazioni   di  isolamento,   di  emarginazione  o  di
devianza, mediante  il ricorso  alle risorse  sociali, educative,
culturali e ricreative presenti nella comunità locale.

2. Fermo  restando quanto  disposto dall'art.  9 della LR 53/81 e
successive modificazioni,  per la  realizzazione degli interventi
sono  predisposti   progetti  complessivi   e  sono  attivati  in
collaborazione, secondo  la specificità  dei casi, con i servizi
sanitari, educativi,  scolastici, i  quali intervengono  ciascuno
per la  propria competenza  anche per  quanto attiene  agli oneri
finanziari derivati dagli interventi stessi.

ARTICOLO 49
(Aiuto personale)

1. Gli  interventi di aiuto personale di cui all'art. 9, comma 2,
della legge  5 febbraio  1992, n. 104, sono diretti a soggetti in
temporanea  o   permanente   grave   limitazione   dell'autonomia
personale non  superabile con  protesi o  ausili tecnici  o altre
forme di sostegno.

2.  Gli   interventi  devono  essere  attuati  nel  rispetto  del
principio della  libera scelta  di cui all'art. 1, comma 4, lett.
a), tramite  gli strumenti  previsti dagli  artt. 46,  47,  e  48
finalizzati  a   permettere  lo   svolgimento   delle   attività
quotidiane, il  mantenimento del soggetto nel proprio ambiente di
vita e nel superamento di stati di isolamento e emarginazione.

ARTICOLO 50
(Interventi socio-terapeutici)

1. Al  fine di  facilitare e sostenere il percorso d'integrazione
sociale  nonchè   per  verificare   processi  di   indirizzo  di
preformazione professionale,  sono attivate  convenzioni tra  gli
Enti pubblici  e privati  per l'inserimento  socio-terapeutico di
cittadini con  ridotte capacità  psico-fisiche e non in grado di
sostenere una normale attività lavorativa.

2. Nelle  convenzioni di  cui al  comma  1  sono  determinate  le
modalità e  la durata  degli inserimenti, i compiti che spettano
ai soggetti  contraenti. Gli  oneri  per  gli  inserimenti  fanno
carico all'Ente  gestore del  servizio di assistenza, comprensivi
del costo  del personale  per assistenza  al  soggetto  inserito,
dell'eventuale  gettone   di  presenza   e  di  altri  oneri  per
assicurazioni di  responsabilità civile, di rischi da infortunio
e rimborsi spese.

3. All'Azienda  unità sanitaria  locale e al Comune fanno carico
gli oneri  di cui  al comma  2, secondo  le rispettive competenze
terapeutiche ed assistenziali.

ARTICOLO 51
(Inserimenti lavorativi)

1. Gli  enti titolari  delle  funzioni  assistenziali  promuovono
percorsi per  facilitare l'inserimento lavorativo di cittadini in
situazioni di  disagio, di  emarginazione, di  ridotte  capacità
lavorative, attivando  modi di  coordinamento con le Province per
l'attività formativa.

2. Ai  fini di  cui al  comma 1 ed in armonia con la legislazione
nazionale e regionale in materia, gli interventi consistono in:

a) attività  di orientamento  e qualificazione professionale per
   adolescenti a  rischio, soggetti  disabili o con problematiche
   psico-fisiche, soggetti  con problematiche di dipendenza per i
   quali l'inserimento  lavorativo  sia  previsto  durante  o  al
   termine   del    trattamento   terapeutico,    soggetti   già
   istituzionalizzati o in regime di semilibertà;
b) attuazione di inserimenti di persone con gravi disabilità;
c) individuazione  di strutture  produttive idonee  e disponibili
   all'inserimento dei soggetti di cui alle precedenti lettere a)
   e b);
d) attivazione  e incentivazione  degli strumenti  previsti dalla
   normativa  nazionale   e  regionale  per  la  costituzione  di
   cooperative  sociali   di  cui   alla  legge   381/91,  e  per
   l'inserimento di persone disabili.

3.  Per  facilitare  l'inserimento  lavorativo  di  soggetti  con
handicap di  natura fisica, psichica o sensoriale con diminuzione
della capacità  lavorativa  non  inferiore  a  2/3,  la  Regione
definisce  nel   piano  sociale   regionale   le   modalità   di
finanziamento  per   progetti  di   orientamento,  preformazione,
formazione professionale e inserimento lavorativo. A tale fine il
piano prevede interventi per le seguenti tipologie:

a) dotazione  di attrezzature  ed altre facilitazioni ai soggetti
   che intendono avviare un lavoro autonomo;
b) adeguamento del posto di lavoro mediante dotazione di apposite
   idonee attrezzature o modifica della strumentazione esistente;
c) facilitazioni,     per  l'avvio  e  lo  sviluppo,  ad  imprese
   costituite in  forma societaria,  ad esclusione  di quelle per
   azioni, salvo il caso delle cooperative, la cui percentuale di
   handicappati impiegati non sia inferiore al venti per cento;
d) copertura  totale o parziale delle spese per gli oneri sociali
   derivanti alle  aziende dall'assunzione  di handicappati e per
   contribuzioni assicurative a carico di lavoratori autonomi;
e) integrazione  fino ad  un massimo  del trenta  per cento della
   retribuzione percepita  dai lavoratori  dipendenti di  cui  al
   punto precedente.

4. I  soggetti attuatori  stipulano apposite  convenzioni  con  i
singoli, le  imprese e le cooperative per stabilire le condizioni
a cui è subordinata l'attivazione degli interventi.

ARTICOLO 52
(Presidi residenziali e semiresidenziali)

1.  I  servizi  residenziali  sono  finalizzati  all'accoglienza,
temporanea o  stabile, di  persone le  cui esigenze assistenziali
non  possono   trovare  soluzione  adeguata  mediante  gli  altri
interventi di cui alla presente legge.

2. I  presidi residenziali  e semiresidenziali  rivolti ai minori
sono :

a) centro di pronto accoglimento;
b) casa per la gestante e per la madre con il figlio;
c) casa di accoglienza per l'infanzia;
d) comunità a dimensione familiare;
e) comunità educativa;
f) pensionato giovanile;
g) semiconvitto;
h) centro diurno.

3. Le  tipologie dei  servizi di  cui al  comma 2.  sono definite
nella risoluzione  del Consiglio  regionale  del  20  marzo  1990
concernente i requisiti di idoneità delle comunità per i minori
di cui all'art. 1 della LR 16 aprile 1980, n. 28.

4. I presidi residenziali rivolti ad adulti e anziani sono:

a) residenze  sociali assistite,  quali strutture  di  dimensioni
   limitate,  come   comunità  alloggio  o  case  famiglia,  con
   organizzazione di  tipo familiare dove possono essere previste
   forme di autogestione per l'accoglienza di adulti o anziani in
   condizioni  di   solitudine,  emarginazione,   devianza  o  di
   limitata autonomia;
b) comunità alloggio protette per ospitalità di adulti in stato
   di grave  dipendenza, quali  strutture per  piccoli nuclei  di
   persone disabili  al fine di garantire l'assistenza negli atti
   quotidiani, permettere  il  mantenimento  e  il  potenziamento
   delle capacità residue, stimolare la partecipazione alla vita
   sociale, lavorativa e relazionale;
c) centri  residenziali per anziani e adulti inabili con limitati
   interventi  socio-sanitari  per  l'ospitalità  temporanea  di
   anziani autosufficienti e di persone con disabilità;
d) residenze  sanitarie assistenziali (RSA) per ospitalità anche
   temporanea di  persone prevalentemente  non autosufficienti. A
   tali strutture  è consentito  l'accesso  previo  accertamento
   della condizione  di non  autosufficienza  e  stato  di  grave
   disabilità, e  secondo  le  indicazioni  previste  dal  piano
   terapeutico individualizzato. Le RSA devono essere organizzate
   in nuclei  sulla base  di regolamenti  comunali in  attuazione
   della LR 28/80, del DPCM 22 dicembre 1989, del piano sanitario
   regionale di cui alla deliberazione del Consiglio regionale 21
   dicembre 1995  n. 527,  parte III,  punto 2.4.8.,  e prevedere
   l'erogazione di  prestazioni socio-sanitarie differenziate per
   gruppi di tipologie di bisogno e carichi assistenziali.

5. è  posta a  carico dell'Azienda  unità sanitaria  locale  la
copertura  delle   spese  di   assistenza  sanitaria  come  quota
capitaria, da erogarsi presso la struttura residenziale di cui al
comma 1, lett. d), secondo i criteri e le valutazioni di qualità
definiti dal Consiglio regionale, su proposta della Giunta.

6. I servizi semiresidenziali comprendono attività assistenziali
dirette a  gruppi di  persone per  più ore  al giorno e per più
giorni  alla   settimana.  Tali   servizi   in   relazione   alle
caratteristiche dell'utenza,  possono integrare gli interventi di
assistenza domiciliare  ed essere luogo di cura della persona, di
socializzazione  e   di  promozione   culturale.   Sono   presidi
semiresidenziali:

a) i     centri  diurni  con  valenza  educativo-terapeutica  e/o
   riabilitativa per  il  mantenimento  e/o  potenziamento  delle
   capacità della  persona. In  tali centri deve essere prevista
   l'integrazione  con   le  attività  sanitarie  specifiche  di
   assistenza alla  persona non autosufficiente, infermieristica,
   psicologica     e/o      psichiatrica,      neuropsichiatrica,
   riabilitativa;
b) centri  di aggregazione  con finalità  di  socializzazione  e
   organizzazione del tempo libero.

7. Le  modalità organizzative,  di erogazione delle prestazioni,
di autorizzazione,  di vigilanza e controllo nonchè di eventuale
convenzionamento sono  quelle di cui alla LR 27 marzo 1980, n. 20
e alla LR 28/80.

Capo II
DESTINATARI DI INTERVENTI SPECIFICI

ARTICOLO 53
(Interventi  a   favore  dell'infanzia,  dell'adolescenza  e  dei
giovani)

1. I  minori presenti  nel territorio  della Regione,  in  quanto
considerati tutti  detentori di  diritti sociali di cittadinanza,
sono ammessi  agli interventi  previsti dalla  presente legge. Il
piano sociale  regionale specifica  gli obiettivi  dei servizi di
assistenza  sociale  per  l'infanzia,  adolescenza  e  giovani  e
individua le azioni fondamentali rivolte:

a) alla prevenzione mediante lo sviluppo e il potenziamento delle
   iniziative educative,  ricreative,  culturali  e  sportive  in
   raccordo con  i servizi  sanitari, le  agenzie educative  e le
   risorse presenti nel territorio;
b) alla responsabilizzazione e al sostegno delle famiglie e della
   comunità locale;
c) ad   attività  di  consulenza  e  sostegno  ai  minori,  agli
   adolescenti e  ai giovani,  alle famiglie  di origine  e  alle
   famiglie affidatarie;
d) alla      soluzione    e   al   soddisfacimento   di   bisogni
   dell'adolescente in difficoltà o a rischio di devianza;
e) ad   interventi   specifici   a   seguito   di   provvedimenti
   dell'Autorità giudiziaria,  per inidoneità  temporanea della
   famiglia, per situazioni di grave rischio sociale e situazioni
   di abbandono materiale e morale;
f) al      potenziamento      e   allo   sviluppo   dell'istituto
   dell'affidamento di  cui alla  legge 4  maggio  1983,  n.  184
   tramite la  creazione in  ogni zona socio-sanitaria del Centro
   affidi per  il reperimento  di famiglie  e persone disponibili
   all'affidamento,  la   loro  selezione   e  preparazione,   la
   vigilanza   sull'andamento    dell'affido,   l'attività    di
   consulenza a sostegno;
g) all'attuazione  dei  provvedimenti  previsti  dalla  legge  n.
   184/83, in  particolare per  quanto disposto  in  ordine  allo
   stato  di   adottabilità,  dell'affidamento   preadottivo   e
   dell'adozione;
h) ad  interventi di collaborazione con l'Autorità giudiziaria e
   con i  servizi minorili del Ministero di Grazia e Giustizia in
   attuazione del DPR 22 settembre 1988, n. 448.

ARTICOLO 54
(Interventi    particolari     a    tutela     dell'infanzia    e
dell'adolescenza)

1. Gli  interventi a favore dei minori a cui sono stati applicati
provvedimenti   amministrativi    o   giudiziari   adottati   per
inidoneità  temporanea   della  famiglia,   per  situazione   di
abbandono  morale   e   materiale   in   attesa   di   definitiva
sistemazione,  per   l'attuazione  delle   misure  dell'autorità
giudiziaria, di  cui all'articolo  25 del  RDL 20 luglio 1934, n.
1404, sono  disposti dall'ente titolare delle funzioni in materia
di assistenza sociale, nel cui territorio si manifesta l'esigenza
di attuare  le  misure  protettive,  o  dall'ente  gestore  delle
medesime funzioni.

2. L'onere  per attuazione dei provvedimenti di cui al comma 1 è
a carico  del Comune di residenza, fatti salvi gli interventi che
prevedono affidamento  a servizi residenziali di cui all'art. 52,
comma 2, per i quali gli oneri di spesa sono determinati ai sensi
dell'art. 45, comma 9.

3. Nel caso in cui non sia conosciuto il Comune di residenza o il
Comune in  cui il  minore ha conseguito il domicilio di soccorso,
l'Ente  che   dispone  l'intervento  assume  provvisoriamente  il
relativo  onere,   salvo  rivalsa   nei  confronti   del   Comune
competente.

4. Nel  caso in  cui il minore non abbia maturato il domicilio di
soccorso  in   alcun  Comune,   l'onere  per   l'attuazione   dei
provvedimenti di  cui al comma 2, nelle forme di cui all'art. 45,
comma 9, è a carico del Comune che, ai sensi della stessa norma,
ha disposto l'intervento.

5. Ai  fini di  cui ai precedenti commi, il domicilio di soccorso
si acquista  in base  a quanto  disposto dagli  articoli 72  e 74
della legge  n. 6972/1890.  I minori  di diciotto anni seguono il
domicilio di soccorso dell'esercente la potestà genitoriale.

6. Nel  caso in cui il minore straniero si trovi nella situazione
di  non  poter  usufruire  gratuitamente  delle  prestazioni  del
servizio sanitario  nazionale, l'onere  per l'erogazione  di tali
prestazioni è  assunto  dall'ente  titolare  delle  funzioni  di
assistenza sociale  competente, ai  sensi del  comma 1,  il quale
provvede  all'attuazione  degli  interventi,  salvo  rivalsa  nei
confronti dello  Stato di  cui l'assistito  è cittadino, in base
alle  procedure  previste  da  norme  nazionali  che  regolano  i
rapporti in materia di assistenza sanitaria con gli Stati esteri.

ARTICOLO 55
(Interventi a favore dei disabili)

1. Le  azioni a  favore delle  persone  disabili  debbono  essere
rivolte a  rimuovere gli  ostacoli di  tipo culturale, materiale,
strutturale per  il raggiungimento  di ogni  possibile livello di
autonomia.

2. Gli  interventi debbono  avere  come  finalità  l'inserimento
sociale in  senso ampio,  l'integrazione scolastica e lavorativa,
la valorizzazione delle capacità.

3. Le  forme assistenziali,  da  attuarsi  sulla  base  di  piani
individualizzati di  intervento, debbono  tradursi in prestazioni
che assicurino  la  costante  valorizzazione  dell'individuo,  il
rispetto  dei  diritti  della  persona,  il  sostegno  alle  cure
familiari, alle forme di auto-aiuto e agli interventi per la vita
indipendente.

4. Il  ricorso ai  servizi  residenziali  deve  scaturire  da  un
coerente  piano   di  intervento  che  abbia  verificato  in  via
prioritaria  l'esperibilità   di  forme   alternative  di   tipo
domiciliare e diurno.

5. Gli  interventi ed  i  livelli  di  assistenza  a  favore  dei
disabili sono  definiti dal  piano sociale  regionale e dal piano
sanitario regionale.

ARTICOLO 56
(Interventi a favore degli immigrati, e delle popolazioni nomadi)

1. Gli  interventi in  favore degli  immigrati  non  appartenenti
all'Unione Europea  e delle  popolazioni nomadi si svolgono nelle
forme e  con le  modalità previste  al Titolo VI "Gli interventi
socio-assistenziali" e  dalle norme  di cui  alle LLRR  22  marzo
1990, n. 22 e 18 agosto 1995, n. 73 e successive modificazioni.

2. Fino  all'entrata in  vigore della  nuova legge  regionale  di
riordino  degli   interventi  in   materia  di  immigrazione,  le
prestazioni   assistenziali    nel   settore   dell'informazione,
dell'abitazione,    dell'integrazione     culturale    e    della
valorizzazione delle culture di origine, del diritto allo studio,
dell'orientamento  e   della  formazione   professionale,   degli
inserimenti lavorativi,  dell'assistenza sociale  e  sanitaria  e
della tutela  dei minori,  si integrano  nei piani  zonali di cui
all'art. 11  e sono  definiti dal  piano sociale regionale di cui
all'art. 9  e dal  piano  sanitario  regionale  di  cui  alla  LR
49/1994.

ARTICOLO 57
(Interventi a favore degli anziani)

1. Le  azioni a  favore della  popolazione anziana  sono  rivolte
fondamentalmente  a   valorizzare  la   persona  ed   a  favorire
opportunità di  reperimento delle  risposte adatte  a  specifici
bisogni.

2. Gli  interventi devono determinare condizioni per prevenire la
non autosufficienza,  mantenere l'anziano  nelle famiglie  e  nel
tessuto  sociale,   assicurare  il  rispetto  dei  diritti  della
persona.

3. Le  prestazioni a  regime domiciliare  diurno  e  residenziale
debbono rispondere ad un effettivo bisogno della persona, debbono
assicurare  l'integrazione   in  senso   ampio   delle   risposte
assistenziali e  sanitarie nonchè costituire supporto e sostegno
delle cure familiari.

4. Gli  interventi debbono  corrispondere al criterio dell'unità
valutativa geriatrica,  di cui  all'art. 43,  comma 1,  lett. a),
struttura articolata  operante  nel  territorio,  alla  quale  è
demandato l'accertamento  della condizione  della persona  ed  il
piano individuale  di intervento.  Tali interventi  sono definiti
dal piano sociale regionale.

ARTICOLO 58
(Interventi a favore dei detenuti)

1. Gli interventi a favore dei detenuti si svolgono per garantire
la  riabilitazione   e  il  reinserimento  sociale  per  tutti  i
detenuti, favorendo  le condizioni per una piena attuazione della
legge 26  luglio 1975,  n. 354, modificata dalla legge 10 ottobre
1986, n.  663, e  successive modificazioni,  e del  DPR 9 ottobre
1990, n. 309. Gli interventi riguardano, in particolare:

a) la qualificazione delle attività lavorative interne;
b) le opportunità lavorative all'esterno;
c) le    attività  di  socializzazione,  culturali,  ricreative,
   motorie  all'interno   di  ogni   istituto,  ivi  comprese  le
   specifiche iniziative per i detenuti extracomunitari;
d) la  realizzazione di  strutture per l'accoglienza per favorire
   la ripresa della semilibertà e i permessi premio.

2. Gli  interventi in  materia di  lavoro, formazione,  attività
culturali, assistenza sanitaria, assistenza sociale, si integrano
nei piani  zonali di  cui all'art.  11 e  sono definiti dal piano
sociale regionale  di  cui  all'art.  9  e  dal  piano  sanitario
regionale di cui all'art. 5 della LR 49/1994.

Capo III
ONERI DEGLI INTERVENTI E SISTEMA DI VALUTAZIONE

ARTICOLO 59
(Controllo e  vigilanza sui  servizi di ospitalità per anziani e
disabili)

1. I Servizi di ospitalità per anziani e disabili consistenti in
strutture residenziali  e semiresidenziali  pubbliche o  private,
sono soggetti alla preventiva autorizzazione al funzionamento e a
vigilanza da  parte del  Comune nel  cui territorio sono ubicati,
sulle base  delle vigenti  norme statali e regionali, nonchè dei
regolamenti comunali.  In ogni Azienda unità sanitaria locale è
istituita la  Commissione tecnica  di vigilanza e controllo sulle
strutture di  ospitalità per  anziani e adulti inabili in quanto
presidi socio-sanitari.  è compito di tale commissione esprimere
pareri  al  Comune  competente  per  territorio  in  ordine  alle
richieste  di  autorizzazione  al  funzionamento  delle  predette
strutture  e   svolgere  attività  sistematica  e  periodica  di
vigilanza e  controllo in  ordine al  mantenimento dei  requisiti
necessari al funzionamento.

2. La  Commissione di  vigilanza e  controllo sulle  strutture di
ospitalità per  anziani e  adulti disabili  organizza la propria
attività con  il concorso  di tutte  le competenze professionali
specifiche  ed   è  coordinata  da  un  responsabile  di  Unità
Operativa o  di Area  funzionale del  Dipartimento di  assistenza
sociale.

ARTICOLO 60
(Idoneità   e    vigilanza   dei    servizi    residenziali    e
semiresidenziali per minori)

1. Il  Sindaco del  Comune competente  per territorio esercita le
funzioni di  autorizzazione  al  funzionamento  e  vigilanza  sui
servizi residenziali  e semiresidenziali  pubblici e  privati per
minori.

2. Per  lo svolgimento  delle funzioni  indicate al  comma 1,  il
Sindaco si  avvale del parere tecnico formulato dalla commissione
di   idoneità   e   vigilanza   sui   servizi   residenziali   e
semiresidenziali per minori costituita presso ogni Azienda unità
sanitaria locale o zona socio-sanitaria in raccordo con i Comuni,
come previsto  dalla risoluzione  del Consiglio  regionale del 20
marzo 1990.

3. La  Commissione di  vigilanza e  controllo sulle  strutture di
ospitalità  sui  servizi  residenziali  e  semiresidenziali  per
minori organizza la propria attività con il concorso di tutte le
competenze  professionali  specifiche  ed  è  coordinata  da  un
responsabile indicato  dal Comune in accordo con l'Azienda unità
sanitaria locale.

ARTICOLO 61
(Concorso al costo delle prestazioni)

1. I  servizi socio-assistenziali,  ai sensi dell'art. 22 del DPR
n. 616/77,  possono essere  forniti in  modo gratuito  ovvero con
contribuzione da parte dell'utente.

2. Gli utenti o le persone tenute al loro mantenimento concorrono
alla copertura  del costo  delle prestazioni  socio-assistenziali
nella percentuale determinata dagli Enti locali istituzionalmente
competenti, sui  quali grava  l'onere  della  spesa,  in  base  a
criteri ed  a parametri  di reddito  stabiliti dal  piano sociale
regionale e  dai rispettivi  regolamenti in conformità di quanto
previsto dall'art. 35, comma 3.

3. Agli  utenti ospiti  di  strutture  residenziali  deve  essere
comunque sempre  garantita  la  conservazione  di  una  quota  di
pensione o  di reddito  per  il  soddisfacimento  delle  esigenze
personali.

4. La  competenza in  materia di  oneri di spesa investe gli Enti
locali  che  per  residenza  degli  utenti  o  per  il  carattere
indifferibile  degli  interventi  definiscono  l'ammissione  alle
prestazioni.

5. I  ricoveri in  strutture residenziali, che non siano definiti
al loro  insorgere dagli  Enti locali,  non determinano  oneri di
spesa per  questi ultimi.  Spetta agli  stessi  Enti  locali  che
ricevono la  domanda,  verificare,  per  competenza  propria,  la
sussistenza del  bisogno o specificare una diversa competenza per
l'esame della richiesta e l'ammissione alle prestazioni.

ARTICOLO 62
(Controllo e  vigilanza sulla  realizzazione  del  piano  sociale
regionale e dei progetti)

1. Il  piano sociale  regionale di  cui all'art.  9 definisce  le
strutture e  le responsabilità, i metodi e le procedure relativi
al sistema  di controllo,  alle attività  di valutazione  e alla
vigilanza sull'attuazione del piano stesso.

2. In  tale ambito  sono definite le procedure e le modalità per
la selezione  dei singoli progetti e delle azioni, ivi compresi i
metodi e i criteri operativi di selezione.

TITOLO VII
ORGANIZZAZIONE DELLE  STRUTTURE REGIONALI  E NORME  SUL PERSONALE
DEI SERVIZI

ARTICOLO 63
(La Commissione regionale per le politiche sociali)

1. è  costituita  la  Commissione  regionale  per  le  politiche
sociali, di seguito chiamata Commissione.

2. La  Commissione ha  funzioni consultive per il Consiglio e per
la  Giunta   regionale  in   materia  di   leggi  e  di  atti  di
programmazione nel settore socio-assistenziale. In particolare:

a) esprime parere obbligatorio sulle proposte di legge di settore
   e  sulle  deliberazioni  di  approvazione  del  piano  sociale
   regionale;
b) formula proposte nelle stesse materie;
c) promuove  iniziative di  conoscenza dei  fenomeni  sociali  di
   interesse regionale, sviluppando anche iniziative tematiche.

3. La  Commissione è  composta  da  un  numero  di  membri  come
determinato ai  sensi del  comma 4 ed è nominata con decreto del
Presidente della Giunta regionale. La Commissione resta in carica
fino alla scadenza della legislatura regionale.

4. Ai fini della nomina dei membri della Commissione, alla Giunta
regionale sono  trasmesse le  designazioni dei rappresentanti dei
seguenti enti o organismi, secondo il numero a fianco di ciascuno
indicato:

a) n.  1 rappresentante  per ciascuno  degli Ordini professionali
   dei medici, degli assistenti sociali e degli psicologi;
b) n. 1 rappresentante dei medici di medicina generale;
c) n. 3 rappresentanti delle Organizzazioni del volontariato;
d) n. 2 rappresentanti dell'Associazionismo;
e) n. 2 rappresentanti delle Cooperative sociali;
f) n.  3 rappresentanti  delle Organizzazioni  sindacali generali
   dei lavoratori maggiormente rappresentative;
g) n.  4     rappresentanti  delle  Organizzazioni  sindacali  di
   categoria maggiormente rappresentative;
h) n.   4   rappresentanti  delle  Associazioni  delle  categorie
   economiche;
i) n.  3 rappresentanti di Associazioni di tutela dei diritti del
   cittadino e dell'utente dei servizi;
l) n.  4 rappresentanti di Associazioni che svolgono attività di
   tutela degli handicappati e invalidi;
m) n.   4   rappresentanti   delle  Collettività   di  immigrati
   extracomunitari costituite in associazioni regionali.
n) n. 3 rappresentanti delle categorie dei pensionati;
o) n. 3 rappresentanti dei Soggetti di natura privata che erogano
   servizi e  interventi di  assistenza ai  sensi della  presente
   legge.

5. Le  designazioni di  cui al  comma 4  devono  pervenire  entro
trenta giorni dalla richiesta inviata dalla Giunta regionale.

6. L'Assessore  alle politiche  sociali della Giunta regionale, o
suo delegato,  svolge le  funzioni di  Presidente. La Commissione
elegge nel  suo seno  il Vice  Presidente,  a  maggioranza  degli
aventi diritto  al voto.  Sono membri  di diritto  l'Assessore al
''diritto alla  salutè' della  Giunta regionale  e il  Difensore
Civico della Regione Toscana.

7.  L'articolazione  organizzativa  della  Commissione,  prevista
anche  in  sottocommissioni  per  la  trattazione  di  specifiche
tematiche, e le sue modalità di funzionamento sono stabilite con
deliberazione del  Consiglio regionale  da adottarsi, su proposta
della Giunta,  entro sessanta giorni dall'entrata in vigore della
presente legge. Tale deliberazione consiliare disciplina:

a) le  sottocommissioni che  si occupano  di settori specifici di
   cui alla presente legge;
b) i  rappresentanti di  cui al  comma 4  che entrano a far parte
   delle sottocommissioni;
c) gli  ulteriori altri  soggetti che  entrano a  far parte delle
   sottocommissioni;
d) le     competenze   e  le  modalità  di  funzionamento  delle
   sottocommissioni;
e) forme di rimborso spese per i membri della Commissione e delle
   sottocommissioni.

8. I  pareri di  cui al  comma 2, sono espressi dalla Commissione
entro  il  termine  di  quaranta  giorni  dal  ricevimento  della
richiesta, trascorso  il quale  i provvedimenti possono essere in
ogni caso adottati.

9. La  Commissione assume  le funzioni previste per le consulte e
commissioni già istituite ai sensi della LR 23 marzo 1990, n. 22
"Interventi   a    sostegno   dei    diritti   degli    immigrati
extracomunitari in  Toscana", della  LR  9  aprile  1990,  n.  36
"Promozione e sviluppo dell'associazionismo", della LR 28 gennaio
1994, n. 13 "Disciplina dei rapporti tra le cooperative sociali e
gli enti pubblici che operano nell'ambito regionale", della LR 26
aprile  1993,   n.  28   "Norme  relative   ai   rapporti   delle
organizzazioni di  volontariato con la Regione, gli Enti locali e
gli altri  enti pubblici  - Istituzione  del  registro  regionale
delle   organizzazioni    del   volontariato",    nonchè   della
deliberazione della  Giunta  regionale  1  luglio  1996,  n.  798
"Consulta  regionale   degli  anziani:   costituzione"  e   della
deliberazione del  Consiglio regionale  24 marzo  1992,  n.  168,
paragrafo n. 5.7.

10. La  Commissione assume  le funzioni  della Consulta regionale
degli invalidi e handicappati, già istituita ai sensi della LR 9
aprile 1985, n. 32.

11. Le  Consulte di cui alle LLRR 9 aprile 1990, n. 36, 26 aprile
1993, n.  28 e  28 gennaio  1994, n.  13 restano  in carica per i
compiti consultivi  attinenti a  materie diverse  dalle attività
socio-assistenziali.

12. La  Giunta regionale  provvede con propria deliberazione alla
messa a disposizione della Commissione di una sede idonea nonchè
del materiale  indispensabile per  lo svolgimento  dei compiti ad
essa assegnati.  I compiti  di segreteria della Commissione ed il
raccordo  con   gli  uffici   regionali  sono   assicurati  dalla
competente articolazione organizzativa della Giunta regionale.

ARTICOLO 64
(L'Osservatorio sociale regionale)

1.  L'Osservatorio   sociale  regionale   è  funzione  operativa
finalizzata all'osservazione,  all'analisi ed alla previsione dei
fenomeni sociali  ed alla  diffusione delle  conoscenze  e  delle
elaborazioni.

2. I compiti dell'Osservatorio sociale regionale sono:

a) fornire  elementi utili  per la valutazione di efficacia delle
   politiche sociali,  promosse dalla  Regione ed  attuate  dagli
   Enti locali  e dal  terzo settore,  e per  la progettazione di
   nuove politiche;
b) utilizzare  dati sulla  struttura della popolazione regionale,
   sui fenomeni  sociali,  sui  bisogni  reali  e  sulle  risorse
   provenienti dai sistemi informativi attivati e dall'ufficio di
   statistica regionale;
c) realizzare  la sistematizzazione  e la integrazione dei dati e
   curare la loro diffusione con uso di tecnologie informatiche;
d) fornire  elementi di  conoscenza metodica delle impostazioni e
   delle  modificazioni  che  intervengono  nella  organizzazione
   della gestione dei servizi pubblici e privati;
e) svolgere analisi mirate su specifici fenomeni sociali.

3. In  conformità di quanto disposto dall'art. 6, comma 1, lett.
e), le  Province operano  per  affermare  l'integrazione  fra  le
politiche sociali dei Comuni e quelle di area vasta di competenza
delle Province stesse.

4.  La   Giunta  regionale   costituisce  l'Osservatorio  sociale
regionale  articolato   a  livello   provinciale.   Le   Province
provvedono al  funzionamento nel  loro ambito  provinciale  e  ne
curano la struttura organizzativa.

5. L'Osservatorio sociale regionale svolge i propri compiti anche
in  collaborazione  con  la  struttura  regionale  competente  in
materia di epidemiologia sanitaria.

6.   Nell'ambito    dell'attività   dell'Osservatorio    sociale
regionale, la  Regione e  la Provincia  si avvalgono  di  enti  e
organismi di studio esistenti. Possono altresì avvalersi di enti
e  soggetti   con  competenze   e  capacità  specifiche  per  la
realizzazione di progetti di studio e di ricerca.

7. La Giunta regionale informa annualmente il Consiglio regionale
sulle attività  e  sulle  iniziative  dell'Osservatorio  sociale
regionale.

ARTICOLO 65
(Responsabilità delle unità operative e dell'area funzionale di
zona)

1. Il  comma 4  dell'art. 13  della LR  2 settembre 1992, n. 42 e
successive modificazioni è così sostituito:

   "4. Per  la nomina  dei Direttori  di Unità  Operativa e  dei
   responsabili  delle   aree  funzionali   del  dipartimento  di
   assistenza  sociale  delle  Aziende  unità  sanitarie  locali
   l'incarico di  responsabilità viene  attribuito dal Direttore
   Generale su  proposta del  Coordinatore dei  servizi  sociali,
   previo parere  della Conferenza  dei  Sindaci  competente  per
   territorio".

2. In  sede  di  prima  applicazione  della  presente  legge,  la
responsabilità di  unità operativa  e di  area funzionale  può
essere affidata anche ad operatori che abbiano svolto funzioni di
coordinatore  dei   servizi  sociali  o  responsabili  di  unità
operativa nelle  preesistenti Unità  sanitarie locali  confluite
nell'Azienda unità  sanitaria  locale.  3.  Ai  Responsabili  di
Unità Operativa  e ai  responsabili nominati  ai sensi  della LR
42/92 è riconosciuta un'indennità di funzione la cui entità è
determinata  con  provvedimento  della  Giunta  regionale  previo
parere della  Conferenza sanitaria  integrata di  cui all'art. 13
che si  pronuncia, a  pena di decadenza, entro venti giorni dalla
richiesta. Gli  oneri per  la corresponsione  di tale  indennità
sono ripartiti  in uguale  misura tra  l'Azienda unità sanitaria
locale ed  i Comuni che abbiano attuato la delega delle attività
o che  gestiscono il  servizio secondo  quanto previsto dall'art.
19, comma 3. Tali indennità sono erogate dall'Ente gestore.

4. La  Giunta regionale, nei termini di cui all'art. 70, comma 2,
presenta al  Consiglio una proposta di legge al fine di apportare
le necessarie  integrazioni all'art.  15 della LR 2 gennaio 1995,
n. 1.

5. Nel  rispetto delle  norme di  cui al  Titolo III  del DLgs  3
febbraio  1993,   n.  29,   la  Giunta   regionale   convoca   le
Organizzazioni sindacali per i fini di cui al comma 3.

TITOLO VIII
NORME FINALI

ARTICOLO 66
(Garanzie nei rapporti fra pubblico e privato)

1. Qualunque  rapporto instaurato  ai sensi  della presente legge
tra  Enti   pubblici  e   privati  deve  rispettare  i  contratti
collettivi nazionali  di lavoro  e lo  "Statuto dei  diritti  dei
lavoratori" di cui alla legge 20 maggio 1970, n. 300 e successive
modificazioni.

ARTICOLO 67
(Abrogazioni)

1. Sono abrogate le seguenti disposizioni e leggi regionali:

a) il  Titolo III  della LR  7 aprile  1976, n. 15 "Interventi in
   materia di  assistenza sociale  e delega di funzioni agli enti
   locali";
b) l'articolo  3 della  LR 12  agosto 1976,  n. 45 "Finanziamenti
   integrativi per l'esercizio delle funzioni delegate in materia
   di assistenza sociale";
c) la  LR 6  settembre 1982,  n. 73  "Interventi di preformazione
   professionale e  per l'inserimento  al  lavoro  delle  persone
   handicappate";
d) l'articolo  10 della  LR 31  dicembre 1982,  n. 96  "Procedure
   amministrative per l'estinzione delle Istituzioni pubbliche di
   assistenza e beneficenza";
e) la  LR 9  aprile  1985,  n.  32  "Istituzione  della  Consulta
   regionale degli Invalidi e degli Handicappati";
f) la  LR 2  maggio 1985,  n. 42  "Iniziative dirette  alla piena
   integrazione  sociale  dei  soggetti  colpiti  da  minorazioni
   psichiche e  fisiche. Erogazione di provvidenze a favore delle
   associazioni ed  enti di  promozione, tutela e assistenza agli
   invalidi";
g) la   LR    26  agosto  1988,  n.  63  "Norme  transitorie  per
   l'adeguamento  dei   criteri  di  erogazione  dell'assegno  di
   incollocamento agli  invalidi del  lavoro per  l'anno 1988", e
   successive modificazioni;
h) gli  articoli 3,  4, 6,  7 e  8 della  LR 22 marzo 1990, n. 22
   "Interventi   a   sostegno   dei   diritti   degli   immigrati
   extracomunitari in Toscana";
i) la  LR 31  marzo 1990,  n. 29  "Modifiche ed integrazioni alle
   LLRR  19  dicembre  1979,  n.  63  e  26  maggio  1986  n.  26
   concernenti l'ordinamento delle Unità Sanitarie Locali";
l) la  LR 31  marzo 1990,  n. 35  "Attività  di  telesoccorso  e
   telecontrollo";
m) la  LR 2  settembre 1992,  n. 42  "Esercizio delle funzioni in
   materia di  assistenza sociale",  e  successive  modifiche  ed
   integrazioni, con  esclusione degli  articoli 13  e  14,  come
   sostituiti dalla della LR 28 marzo 1996, n. 25;
n) la  LR  21  dicembre  1995,  n.  108  "Norme  a  favore  della
   popolazione anziana non autosufficiente.

ARTICOLO 68
(Norma finanziaria)

1. è  istituito nel bilancio della Regione un fondo destinato al
finanziamento dei  servizi e  delle attività socio-assistenziali
per il  conseguimento delle  finalità contenute  nella  presente
legge.

2. La legge di bilancio per l'esercizio 1998 prevede l'iscrizione
nel  bilancio   regionale  dei   pertinenti  unici   capitoli  in
corrispondenza dei finanziamenti statali e regionali.

ARTICOLO 69
(Norma transitoria)

1. Il piano sociale regionale di cui all'art. 9, in sede di prima
applicazione della  presente legge,  è presentato  dalla  Giunta
regionale al  Consiglio  entro  il  31  marzo  1998  per  la  sua
approvazione in conformità alle disposizioni di cui all'art. 10.

2. In sede di prima applicazione della presente legge, ai fini di
cui al comma 1, i Comuni trasmettono alla Giunta regionale, entro
il 31  gennaio 1998, la dichiarazione sulle modalità di gestione
di cui  all'art. 7. La Giunta regionale esperisce le procedure di
cui all'art. 10, comma 1 entro il 1 marzo 1998.

3. Entro il 31 dicembre 1998, i soggetti attuatori dei servizi di
cui  al  Titolo  VI  "Gli  interventi  socio-assistenziali"  già
operanti al  momento dell'entrata in vigore della presente legge,
sono tenuti  ad  adeguarsi  agli  standard  previsti  richiedendo
l'autorizzazione.  Trascorso   inutilmente   detto   termine   le
autorizzazioni si intendono decadute.

4. Le  procedure di  programmazione previste  dalla LR  26  marzo
1997, n. 24 restano in vigore fino al 31 marzo 1998.

5. I  procedimenti pendenti  alla data di entrata in vigore della
presente legge  e disciplinati  dalle norme abrogate dall'art. 67
sono portati a compimento ai sensi delle stesse.

ARTICOLO 70
(Norma finale)

1. La  Giunta regionale,  entro sei  mesi dall'entrata  in vigore
della presente legge, presenta al Consiglio una proposta di legge
al fine  di individuare  tipologie omogenee e ambiti distrettuali
adeguati  per   dimensione  e   qualità  sull'intero  territorio
regionale, tenendo  conto delle  peculiarità e delle particolari
esigenze delle isole e dei territori montani.

2. La  Giunta regionale, entro dodici mesi dall'entrata in vigore
della presente  legge, presenta  al  Consiglio  una  proposta  di
legge, anche  modificativa della LR 1/95, per l'adeguamento degli
assetti organizzativi  ai principi  e ai contenuti previsti dalla
presente  legge,   correlando  gli  stessi  allo  sviluppo  e  al
consolidamento  del  ruolo  e  del  funzionamento  delle  Aziende
sanitarie.

3. La  Giunta regionale,  entro sei  mesi dall'entrata  in vigore
della presente legge, presenta al Consiglio una proposta di legge
con la  quale si  prevede l'istituzione  dell'Ufficio di pubblica
tutela da  attivare a  livello regionale,  con sedi decentrate in
ciascuna zona  socio-sanitaria, coordinando  la disciplina con le
disposizioni contenute  nell'art.  3  del  DPCM  15  maggio  1995
recante "Schema  generale della  Carta dei  servizi"  così  come
attivate con le normative regionali e con le norme di cui alla LR
12 gennaio 1994, n. 4 "Nuova disciplina del Difensore Civico", al
fine di perseguire i seguenti obiettivi:

a) la   tutela  socio-assistenziale  dei  diritti  delle  persone
   dichiarate incapaci e dei minori, anche in collegamento con le
   norme di cui all'art. 53, comma 1, lett. f) e dell'art. 54;
b) la  tutela e  la curatela  di minori e di persone interdette o
   inabilitate, in  collaborazione con  l' Autorità  giudiziaria
   competente;
c) la  vigilanza sulle  forme assistenziali,  sui  rischi,  sugli
   abusi alla persona;
d) il reperimento dei tutori e attività di consulenza;
e) la  promozione  di  attività  di  prevenzione  sociale  e  di
   sensibilizzazione;
f) la segnalazione di abusi o di bisogni.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 3 Ottobre 1997

CHITI

La presente  legge è  stata approvata dal Consiglio Regionale il
16/9/1997 ed  è stata  vistata dal  Commissario del  Governo  il
29/9/1997.



ASSISTENZA SOCIALE

