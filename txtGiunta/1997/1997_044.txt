Programma di  finanziamento degli  interventi sugli  immobili del
Patrimonio storico-artistico per l'anno 1997.

Il Consiglio Regionale ha approvato il 20-5-1997
Il Commissario del Governo ha apposto il visto il 14-6-1997
Il Presidente  della Giunta  Regionale promulga la seguente legge
regionale:

ARTICOLO 1
(Oggetto)

1. Per l'anno 1997 la Regione finanzia un programma di interventi
a  favore   degli  immobili  di  interesse  storico-artistico  di
proprietà non statale soggetti alla legge 1 giugno 1939 n. 1089.

2. Gli  interventi di  cui al comma 1 devono riguardare lavori di
natura statica  e strutturale,  di manutenzione straordinaria, di
restauro e di impianto di apparecchiature tecniche in immobili di
proprietà pubblica o privata.

3. Gli  interventi di  cui al  comma 1 devono essere cofinanziati
dai soggetti  pubblici o privati proprietari degli immobili nella
misura di cui all'art. 4.

4. È  fatta salva  la competenza delle Sovrintendenze per i beni
ambientali, architettonici,  artistici e  storici in  materia  di
tutela  dei  caratteri  monumentali  degli  edifici  oggetto  dei
lavori.

ARTICOLO 2
(Finanziamento degli interventi)

1. Per  la realizzazione  degli interventi  di cui  alla presente
legge  la   Regione  assegna   alle  Province   un  finanziamento
complessivo di L. 8.000.000.000 (otto miliardi).

2. Il  90% dei  finanziamenti di  cui  al  comma  1,  pari  a  L.
7.200.000.000 (sette  miliardi e  duecento milioni)  è ripartito
tra le  Province applicando  i pesi percentuali dei finanziamenti
erogati  alle  dieci  aree  provinciali  della  Regione,  con  le
deliberazioni del Consiglio regionale n. 585/94 e n. 166/95, come
da tab. 1 allegata.

3. Il  10% dei  finanziamenti di  cui  al  comma  1,  pari  a  L.
800.000.000  (ottocento   milioni),  è  assegnato,  in  funzione
perequativa, alle  6 Province  escluse dai  finanziamenti di  cui
alla LR 10 maggio 1996, n. 38, in base ai rapporti percentuali di
cui alla tabella 2 allegata.

4. I  finanziamenti complessivi  assegnati a  ciascuna  Provincia
sono stabiliti nella misura contenuta nella tabella 3 allegata.

ARTICOLO 3
(Piani Provinciali)

1. Le  Province, consultate  le Sovrintendenze,  predispongono  e
approvano piani  di finanziamento  degli interventi  di cui  alla
presente legge  e definiscono  le modalità  del controllo  sulla
esecuzione degli interventi ammessi a contributo.

2. I  Piani    provinciali  di    finanziamento    individuano  e
definiscono: il  soggetto beneficiario e attuatore, il Comune nel
cui territorio  è localizzato l'intervento ammesso a contributo,
la  descrizione   sintetica  dell'intervento,   il  costo  totale
dell'opera, la  data di  inizio e  di completamento  dei  lavori,
l'entità del contributo assegnato.

3. Nelle  deliberazioni di  approvazione dei piani provinciali le
Province danno  atto della conformità degli interventi ammessi a
contributo ai  requisiti ed ai criteri fissati dagli articoli 4 e
5.

4. I  contributi   destinati  da  ciascuna  Provincia  nel  Piano
indicato nel  presente articolo devono risultare di importo medio
non inferiore a 100.000.000 (cento milioni) di lire.

5. Le  Province nell'ambito dei Piani Provinciali di cui al comma
1,  predispongono   ed  approvano   un  elenco  degli  interventi
dichiarati ammissibili in ordine di priorità.

6. L'approvazione  dei piani  di finanziamento  di cui al comma 1
deve essere  deliberata dalle  Province  entro  cinquanta  giorni
dalla scadenza  del termine di presentazione delle domande di cui
al successivo art. 8.

ARTICOLO 4
(Requisiti per l'accesso ai contributi)

1. Per  l'assegnazione dei  contributi le  Province accertano  la
sussistenza dei seguenti requisiti:

a) costo totale dell'intervento non inferiore a lire 100 milioni;
b) disponibilità  di progetto  esecutivo munito  del nulla  osta
   della competente Sovrintendenza;
c) opere  di  completamento  o  lavori  in  grado  di  conseguire
   risultati di  compiutezza funzionale  entro il  termine del 31
   dicembre 1998;
d) cofinanziamento   garantito  dal  richiedente  nella  seguente
   misura minima:
   d1. 40%    del  costo    totale  degli  interventi  ammessi  a
       contributo localizzati nei territori classificati montani,
       ai sensi della normativa nazionale e regionale vigente.
   d2. 60%   del   costo    totale  degli  interventi  ammessi  a
       contributi nei rimanenti casi.

2. Ai  fini del  cofinanziamento  di  cui  alla  lettera  d)  del
precedente comma 1, si tiene conto anche degli importi dei lavori
già finanziati  con  risorse  non  regionali,  avviati  in  data
successiva al 1 giugno 1996.

3.  Ai   fini  dell'ammissibilità   della  domanda,  oltre  alla
sussistenza  dei   requisiti  di  cui  al  comma  1,  i  soggetti
richiedenti devono  dichiarare che la consegna dei lavori per gli
interventi avverrà entro il 28 febbraio 1998.

ARTICOLO 5
(Priorità)

1. Le  Province assegnano  i finanziamenti in via prioritaria per
le esigenze  di completamento  degli interventi  già in corso di
realizzazione con  finanziamento da parte degli Enti locali e dei
soggetti interessati.

ARTICOLO 6
(Controllo e verifica)

1. Le  Province esercitano  le funzioni  di verifica  e controllo
sulla realizzazione  dei singoli  specifici interventi ammessi ai
finanziamenti previsti dalla presente legge.

2. Le  Province verificano  che i  soggetti  beneficiari  abbiano
adempiuto alla  consegna dei lavori entro il 28 febbraio 1998. In
caso di  mancato rispetto  totale o parziale di tale adempimento,
le Province procedono alla conseguente revoca del finanziamento e
dall'attribuzione  delle   risorse  recuperate   agli  interventi
ammissibili di  cui all'articolo  3, comma  5 secondo l'ordine di
priorità.

3. In  caso  di  totale  o  parziale  mancata  utilizzazione  dei
finanziamenti regionali entro il termine del 31 dicembre 1998, la
Provincia procede  alla revoca  del finanziamento  relativo e  al
recupero delle  somme non  impiegate che  sono  utilizzate  nella
successiva  annualità  sulla  base  di  specifiche  disposizioni
legislative regionali.

ARTICOLO 7
(Erogazione dei finanziamenti)

1. La  Giunta regionale  acquisiti i  Piani  provinciali  di  cui
all'art.  3,   provvede  all'erogazione  dei  finanziamenti  alle
Province, secondo  la ripartizione  di  cui  all'art.  2  e  alla
tabella 3 allegata.

2. La Giunta regionale trasmette al Consiglio regionale copia dei
Piani Provinciali di finanziamento.

ARTICOLO 8
(Presentazione delle domande)

1. Entro trenta giorni dalla data di pubblicazione della presente
legge  nel   bollettino  ufficiale   della  Regione,  i  soggetti
interessati  all'ottenimento   dei  contributi   presentano  alla
Provincia competente  per  territorio  domanda  di  finanziamento
attestante il possesso di requisiti richiesti dall'art. 4.

ARTICOLO 9
(Rendicontazione delle  Province e  relazione sull'attuazione del
Piano)

1. Le  Province sono soggette agli obblighi di rendicontazione di
cui alla  LR 20  marzo 1997,  n. 22  e all'art.  112 del  DLgs 25
febbraio  1995   n.  77,   e  successive   modificazioni  per   i
finanziamenti di cui all'art. 2.

2. Le  Province trasmettono,  entro  il  31  gennaio  1999,  alla
Regione una  relazione sull'attuazione  dei Piani  provinciali di
finanziamento nonché  sugli eventuali  provvedimenti  di  revoca
adottati. La  Giunta regionale  riferisce al  Consiglio regionale
sull'attuazione della presente legge entro il 31 marzo 1999.

ARTICOLO 10
(Norma finanziaria)

1. Agli  oneri  derivanti  dalla  presente  legge  si  fa  fronte
mediante l'utilizzo  dell'importo  di  lire  8.000.000.000  (otto
miliardi) stanziato  sul capitolo 16050 "Finanziamento intervento
immobili patrimonio  storico-artistico (Legge  14 marzo  1968  n.
292)" del  bilancio  per  l'esercizio  finanziario  1997  (LR  15
gennaio 1997, n. 4).

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata urgente ai sensi dell'art. 28 dello
Statuto e  dell'art. 127  della Costituzione,  entra in vigore il
giorno stesso della sua pubblicazione.

Firenze, 20 Giugno 1997

CHITI

La presente  legge è  stata approvata dal Consiglio regionale il
20 Maggio 1997 ed è stata vistata dal Commissario del Governo il
14 Giugno 1997.



BENI CULTURALI

