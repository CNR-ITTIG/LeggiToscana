LEGGE REGIONALE N. 9 DEL 16-03-2009
 REGIONE TOSCANA
Disciplina per la gestione ed il controllo del potenziale viticolo.

Il Consiglio regionale ha approvato

Il Presidente della Giunta

promulga

la seguente legge:


PREAMBOLO

Visto l'articolo 117, quarto e quinto comma della Costituzione;

Visto il regolamento (CE) n. 479/2008 del Consiglio, del 29 aprile
2008, relativo all'organizzazione comune del mercato vitivinicolo
che modifica i regolamenti (CE) n. 1493/1999, (CE) n. 1782/2003,
(CE) n. 1290/2005 e (CE) n. 3/2008 e abroga i regolamenti (CEE) n.
2392/86 e (CE) n. 1493/1999;

Visto in particolare il titolo V, capo I e capo II del reg. (CE)
479/2008, contenente disposizioni relative, rispettivamente, agli
impianti illegali e al regime transitorio dei diritti di reimpianto;

Visto il regolamento (CE) n. 555/2008 della Commissione, del 28
giugno 2008, recante le modalità di applicazione del regolamento CE
n. 479/2008 del Consiglio relativo all'organizzazione comune del
mercato vitivinicolo, in ordine ai programmi di sostegno, agli
scambi con i paesi terzi, al potenziale produttivo e ai controlli
nel settore vitivinicolo e sostituisce diversi regolamenti
applicativi del regolamento (CE) n. 1493/1999, tra cui il
regolamento (CE) n. 1227/2000 della Commissione del 31 maggio 2000,
che stabiliva le modalità di applicazione del regolamento CE n.
1493/1999 del Consiglio, in ordine al potenziale produttivo;

Visto in particolare il titolo IV, capo I e capo II, del reg. (CE)
555/2008 che stabilisce le modalità di applicazione delle sanzioni
concernenti gli impianti illegali e di gestione del potenziale
produttivo viticolo;

Vista la legge 10 febbraio 1992, n. 164 (Nuova disciplina delle
denominazioni di origine), ed in particolare il capo IV, che detta
le disposizioni per la gestione delle superfici vitate abilitate
alla produzione di vini a denominazione di origine o ad indicazione
geografica tipica

Considerato quanto segue:
1. La materia relativa alla viticoltura rientra nella
competenza legislativa affidata in via residuale alle Regioni.
Occorre tuttavia evidenziare che l'esercizio della competenza
regionale in relazione alla gestione del potenziale viticolo
incontra i limiti e i vincoli comunitari nonché quelli posti dalle
disposizioni statali di attuazione a tutela di interessi nazionali.
La disciplina regionale si sostanzia, pertanto, in una normativa di
attuazione volta ad individuare le competenze amministrative, i
procedimenti, il sistema di controllo e quello sanzionatorio.
2. Il 1° agosto 2008 è entrata in vigore la nuova
organizzazione comune del mercato (OCM) (reg. (CE) 479/2008 del
Consiglio e regolamento (CE) n. 555/2008 della Commissione). Con
questi regolamenti l'Unione europea ha riformato il settore
vitivinicolo. Si rende pertanto necessario per l'applicazione
nell'ordinamento regionale delle nuove disposizioni comunitarie
modificare in parte la vigente disciplina regionale del settore
vitivinicolo attualmente regolata dalla legge regionale 20 giugno
2002, n. 21 (Disciplina per la gestione ed il controllo del
potenziale viticolo), dalla deliberazione della Giunta regionale
793/2000 (Modalità tecnico procedurali per la realizzazione di
superfici vitate in Toscana), modificata con deliberazione della
Giunta regionale 881/2004 e dal regolamento emanato con decreto del
Presidente della Giunta regionale 25 settembre 2003, n. 50/R
(Regolamento per la disciplina dell'iscrizione delle superfici
vitate agli albi dei vigneti per vini a denominazione di
origine "DO" e agli elenchi delle vigne per vini ad indicazione
geografica tipica "IGT" e per l'aggiornamento e la tenuta degli albi
e degli elenchi).


3. In attuazione dell'articolo 16 del regolamento (CE)
1493/1999, concernente l'inventario del potenziale viticolo, la
Regione Toscana, sulla base delle disposizioni dettate dal decreto
ministeriale 27 marzo 2001 (Disposizioni per l'aggiornamento dello
schedario vitivinicolo nazionale e per l'iscrizione delle superfici
vitate agli albi dei vigneti DOCG e DOC e agli elenchi delle vigne
IGT e norme aggiuntive) ha messo a punto, tramite il sistema
informativo dell'Agenzia regionale toscana per le erogazioni in
agricoltura (ARTEA), lo schedario viticolo di cui al regolamento
(CEE) 2392/1986 del Consiglio del 24 luglio 1986, e successive
modifiche.
4. La Regione Toscana dispone quindi di uno strumento per la
gestione ed il controllo del potenziale viticolo, nel quale sono
contenuti le superfici vitate impiantate, con l'indicazione della
composizione ampelografica, i diritti di reimpianto iscritti nel
registro informatico pubblico dei diritti di reimpianto, i diritti
di nuovo impianto e le superfici vitate iscritte agli albi dei
vigneti per vini a denominazione di origine (albi DO) e agli elenchi
delle vigne per vini ad indicazione geografica tipica (elenchi IGT).
5. La disponibilità dello schedario aggiornato consente di
introdurre elementi di semplificazione nella normativa di settore,
ricorrendo alla dichiarazione unica aziendale (DUA) di cui
all'articolo 11 della legge regionale 27 luglio 2007, n. 45 (Norme
in materia di imprenditore e imprenditrice agricoli e di impresa
agricola) e sostituendo, ove consentito dalle norme comunitarie, sia
per la gestione del potenziale viticolo che per la gestione degli
albi DO ed elenchi IGT, gli attuali procedimenti autorizzatori con
la dichiarazione rilasciata dai conduttori di superfici vitate ai
sensi del decreto del Presidente della Repubblica 28 dicembre 2000,
n. 445 (Testo unico delle disposizioni legislative e regolamentari
in materia di documentazione amministrativa).
6. Al fine di salvaguardare particolari forme di viticoltura
rilevanti sotto il profilo storico, paesaggistico e ambientale è
prevista la concessione di diritti d'impianto o reimpianto dalla
riserva regionale.
7. In coerenza con il principio di sussidiarietà e adeguatezza
di cui all'articolo 118, comma 1 della Costituzione, sono conferite
alle province le funzioni amministrative (concessioni e controlli)
in materia di potenziale viticolo, mentre per la realizzazione di
vigneti a scopo sperimentale è necessaria una valutazione
complessiva delle iniziative proposte ed un coordinamento delle
sperimentazioni attuate a livello regionale e pertanto la
concessione dei diritti per tali impianti è riservata alla Regione
previo parere dell'Agenzia regionale per lo sviluppo e l'innovazione
nel settore agricolo forestale (ARSIA).
8. In coerenza con la previsione della legge regionale 8 marzo
2000, n. 23 (Istituzione dell'anagrafe regionale delle aziende
agricole, norme per la semplificazione dei procedimenti
amministrativi e altre norme in materia di agricoltura), che ha
istituito presso ARTEA l'anagrafe regionale delle aziende agricole,
quale nucleo del sistema informativo agricoltura della Regione
Toscana (SIART) e strumento di organizzazione e snellimento
dell'azione regionale, le funzioni relative alla tenuta del registro
informatico pubblico dei diritti di reimpianto, dello schedario
viticolo, degli albi DO e degli elenchi IGT sono trattenute a
livello regionale (attribuite ad ARTEA) e l'avvio di tutti i
procedimenti avviene attraverso la presentazione della DUA.
9. Le superfici vitate di estensione pari o inferiore a 2 are
per conduttore e la cui produzione è destinata esclusivamente al
consumo familiare per la loro ridotta dimensione e per la loro
destinazione hanno un'influenza del tutto marginale sull'insieme del
patrimonio viticolo, pertanto alle stesse non si applica la
normativa sul potenziale viticolo.
10. La regolare gestione del potenziale viticolo costituisce una
finalità primaria per la gestione del patrimonio viticolo, pertanto
l'iscrizione dei vigneti allo schedario e le successive variazioni
sono obbligatorie per l'accesso alle misure strutturali e di mercato
in materia di agricoltura, nonché per effettuare la dichiarazione di
raccolta delle uve e la rivendicazione delle produzioni.
11. Data la complessità della materia attinente il settore
viticolo e la necessità di verificare anche aspetti legati alla
normativa a tutela del territorio e del paesaggio si prevedono
sessanta giorni di tempo per la concessione dei diritti di nuovo
impianto.
12. In attuazione dell'articolo 81 del reg. (CE) 555/2008, le
superfici vitate oggetto di estirpazione devono essere sottoposte ad
una verifica sistematica prima e dopo l'esecuzione della
estirpazione. In considerazione del fatto che la Regione Toscana
dispone di uno schedario viticolo computerizzato, aggiornato e
attendibile, è altresì possibile applicare la previsione comunitaria
che consente di limitare il controllo in loco prima dell'esecuzione
dell'intervento su almeno il 5 per cento delle dichiarazioni di
estirpazione, mentre il controllo sulle superfici estirpate riguarda
la totalità delle medesime. Sono stati previsti sessanta giorni di
tempo per consentire alla provincia di effettuare i dovuti
controlli, anche in considerazione del fatto che l'estirpazione dei
vigneti si concentra in un arco di tempo piuttosto limitato nel
corso dell'anno.
13. Per comunicare le variazioni intervenute sul potenziale
viticolo sono stati concessi ai conduttori sessanta giorni di tempo,
sia per uniformare la tempistica ai procedimenti amministrativi
afferenti alla pubblica amministrazione che per consentire ai
conduttori di effettuare le dovute verifiche prima di procedere
all'aggiornamento dello schedario.
14. In Toscana i produttori di vini a denominazione di origine
sono stati sottoposti ad un efficace sistema di pianificazione delle
produzioni. In base all'evoluzione del potenziale viticolo e
all'andamento del mercato vinicolo, è coerente mantenere in vigore
tale sistema ed in particolare confermare alle province la
competenza nella adozione di atti di pianificazione per la
iscrizione dei vigneti agli albi DO, finalizzati a garantire
l'equilibrio di mercato, e al Consiglio regionale la competenza ad
emanare gli indirizzi per tale pianificazione.
15. Per applicare le norme comunitarie che consentono l'ultima
possibilità di regolarizzazione di superfici vitate illegalmente
realizzate prima del 1° settembre 1998 è necessario dettare l'iter
procedurale e stabilire le relative sanzioni.
16. Con la l.r. 21/2002 la Regione Toscana ha assunto il 1°
aprile 1987 come data a partire dalla quale si può procedere alla
regolarizzazione, corrispondente alla data di emanazione del reg.
(CEE) 822/1987 del Consiglio, che ha sancito l'obbligo di avviare
alla distillazione i prodotti ottenuti da vigneti illegali.
17. Al fine di consentire alle province di effettuare le dovute
verifiche prima della scadenza del termine per la regolarizzazione
dei vigneti stabilito dal reg. (CE) 479/2008 (31 dicembre 2009), è
stato fissato il 31 ottobre 2009 come termine ultimo per la
presentazione della domanda di regolarizzazione da parte dei
conduttori.
18. In attuazione della normativa comunitaria, che stabilisce
che i produttori regolarizzino mediante il pagamento di una sanzione
il cui importo è pari al doppio del valore medio di un diritto di
reimpianto, è stato fissato l'importo della sanzione in 1.600,00
euro per decara di superficie vitata interessata alla
regolarizzazione sulla base di una stima che ha portato ad
individuare il valore medio di un diritto di reimpianto in ambito
regionale pari a circa 8.000,00 euro ad ettaro.
19. Per applicare le disposizioni comunitarie relative
all'obbligo di distillazione dei vini ottenuti da superfici
impiantate illegalmente o l'opzione della vendemmia verde di cui il
produttore può avvalersi è necessario dettare alcune norme
procedurali.
20. E' necessario adeguare il sistema sanzionatorio regionale
alla nuova OCM vino e alle nuove modalità di gestione del potenziale
viticolo introdotte con la presente legge. Al fine di garantire il
rispetto delle norme sul potenziale viticolo, nonché delle norme
attinenti la gestione degli albi DO e degli elenchi IGT, occorre
introdurre sanzioni pecuniarie il cui importo sia adeguato alla
gravità della violazione e alla superficie vitata oggetto della
violazione.
21. Per gli interventi sul potenziale viticolo e per la gestione
degli albi DO e degli elenchi IGT nonché per garantire modalità di
controllo il più possibile uniformi sul territorio regionale, sono
necessarie norme di dettaglio e norme tecniche di attuazione,
pertanto si prevede un regolamento regionale.
22. Gli effetti delle disposizioni della proposta sono differiti
nel tempo per consentire che l'applicazione delle norme relative
alla gestione del potenziale viticolo avvenga al momento
dell'entrata in vigore del regolamento di attuazione, mentre le
norme relative alla regolarizzazione dei vigneti illegali devono
essere applicate con l'entrata in vigore della legge stessa al fine
di rispettare i tempi dettati dalla normativa comunitaria. Ne
consegue che anche l'abrogazione della normativa vigente avviene in
due diversi momenti.

              
                
CAPO I Oggetto e ambito di applicazione

              
            

ARTICOLO 1

Oggetto e ambito di applicazione

1. La presente legge disciplina la gestione e il controllo del potenziale 
produttivo viticolo nel rispetto del regolamento (CE) n. 479 del Consiglio, 
del 29 aprile 2008, relativo all'organizzazione comune del mercato 
vitivinicolo che modifica i regolamenti (CE) n. 1493/1999, (CE) n. 1782/2003, 
(CE) n. 1290/2005 e (CE) n. 3/2008 e abroga i regolamenti (CEE) n. 2392/86 e 
(CE) n. 1493/1999, e del regolamento (CE) n. 555 della Commissione, del 27 
giugno 2008, recante modalità di applicazione del regolamento CE n. 479/2008 
del Consiglio, relativo all'organizzazione comune del mercato vitivinicolo, in 
ordine ai programmi di sostegno, agli scambi con i paesi terzi, al potenziale 
produttivo e ai controlli nel settore vitivinicolo.
2. Le disposizioni contenute nella presente legge non si applicano alle 
superfici vitate di estensione pari o inferiore a 2 are per conduttore e le 
cui produzioni sono destinate esclusivamente al consumo familiare.

              
                
CAPO II Potenziale produttivo viticolo

              
            

ARTICOLO 2

Registro informatico pubblico dei diritti di reimpianto

1. Al fine di assicurare la regolare gestione dei diritti di reimpianto, 
è istituito il registro informatico pubblico dei diritti di reimpianto di cui 
all'articolo 4 ter del decreto legge 15 febbraio 2007, n. 10 (Disposizioni 
volte a dare attuazione ad obblighi comunitari e internazionali), convertito 
in legge, con modificazioni, dall'articolo 1 della legge 6 aprile 2007, n. 46.
2. Il registro di cui al comma 1 è tenuto dall'Agenzia regionale toscana 
per le erogazioni in agricoltura (ARTEA) di cui alla legge regionale 19 
novembre 1999, n. 60 (Agenzia regionale toscana per le erogazioni in 
agricoltura "ARTEA"), tramite le applicazioni informatiche di cui all'articolo 
3, comma 5.

              
                

              
            

ARTICOLO 3

Schedario viticolo

1. Per la gestione ed il controllo del potenziale produttivo viticolo 
ogni superficie vitata è soggetta ad iscrizione allo schedario viticolo 
contenente tutti i dati relativi al potenziale produttivo. 
2. Lo schedario viticolo è aggiornato sulla base delle concessioni, delle 
dichiarazioni e delle comunicazioni inerenti le superfici vitate. 
3. L'iscrizione della superficie vitata allo schedario viticolo 
costituisce presupposto inderogabile per procedere ad interventi sul 
potenziale produttivo viticolo e per accedere alle misure strutturali e di 
mercato in materia di agricoltura ai sensi della normativa comunitaria, 
nazionale e regionale, nonché per effettuare la dichiarazione di raccolta 
delle uve e la rivendicazione delle produzioni ai sensi della normativa 
vigente in materia.  
4. I dati dello schedario, riferiti alla singola unità tecnica-economica 
(UTE), sono: 
a) le superfici vitate impiantate, con l'indicazione della composizione 
ampelografica; 
b) i diritti di reimpianto iscritti nel registro informatico pubblico dei 
diritti di reimpianto, di cui all'articolo 2, comma 1, e i diritti di nuovo 
impianto concessi ma non ancora utilizzati;
c) le superfici vitate iscritte agli albi dei vigneti per vini a 
denominazione di origine (albi DO) e agli elenchi delle vigne per vini ad 
indicazione geografica tipica (elenchi IGT). 
5. Lo schedario viticolo è tenuto da ARTEA tramite specifiche 
applicazioni informatiche coerenti, nell'ambito del sistema informativo 
regionale, con la legge regionale 26 gennaio 2004, n. 1 (Promozione 
dell'amministrazione elettronica e della società dell'informazione e della 
conoscenza nel sistema regionale. Disciplina della Rete telematica regionale 
toscana) e le altre disposizioni nazionali e regionali in materia.

              
                

              
            

ARTICOLO 4

Riserva regionale dei diritti di impianto e reimpianto

1. Ai fini di garantire una efficace gestione dei diritti di impianto e 
reimpianto è istituita la riserva regionale dei diritti di impianto e 
reimpianto delle superfici vitate. 
2. La riserva regionale di cui al presente articolo è tenuta dalla 
competente struttura della Giunta regionale. 
3. Possono essere fatti valere diritti di impianto e di reimpianto 
presenti nella riserva regionale nella misura massima di 50 are per UTE su 
superfici vitate di particolare pregio sotto il profilo storico, ambientale e 
paesaggistico. A tal fine il conduttore di tali superfici vitate si impegna 
alla loro conservazione per almeno dieci anni dalla data di concessione del 
diritto. In caso di mancata conservazione di tali superfici, salvo quanto 
previsto al successivo articolo 17, i diritti concessi ai sensi del presente 
comma confluiscono nella riserva regionale.
4. La Giunta regionale, attraverso il regolamento di cui all'articolo 18, 
disciplina le modalità per la gestione della riserva regionale nonché i 
criteri e le modalità per la concessione ai conduttori dei diritti di impianto 
e reimpianto presenti nella riserva regionale.

              
                
CAPO III Realizzazione di superfici vitate

              
            

ARTICOLO 5

Richiesta di concessione di diritti di nuovo impianto

1. Il conduttore che intende procedere all'impianto di superfici vitate 
destinate a nuovi impianti realizzati nell'ambito di misure di ricomposizione 
fondiaria o di esproprio per motivi di pubblica utilità o destinate a scopi di 
sperimentazione o destinate alla coltura di piante madri per marze o i cui 
prodotti vitivinicoli sono destinati esclusivamente al consumo familiare dei 
viticoltori richiede la concessione di diritti di nuovo impianto, salvo quanto 
previsto all'articolo 8 per le superfici vitate destinate esclusivamente al 
consumo familiare.
2. La richiesta di concessione di diritti di nuovo impianto è presentata 
tramite la dichiarazione unica aziendale (DUA), di cui all'articolo 11 della 
legge regionale 27 luglio 2007, n. 45 (Norme in materia di imprenditore e 
imprenditrice agricoli e di impresa agricola).
3. I diritti di nuovo impianto sono concessi dalla provincia in cui ha 
sede l'UTE entro sessanta giorni dalla richiesta di cui al comma 1, salvo i 
diritti destinati alla realizzazione di vigneti a scopo sperimentale, che sono 
concessi entro i medesimi termini dalla competente struttura della Giunta 
regionale, nel rispetto della normativa comunitaria, nazionale e regionale in 
materia di potenziale viticolo nonché delle norme vigenti in materia di tutela 
del territorio e del paesaggio.
4. Qualora l'impianto venga realizzato in una provincia diversa da quella 
in cui ha sede l'UTE, ai fini della concessione dei diritti di nuovo impianto 
di cui al comma 3, la provincia in cui ha sede l'UTE acquisisce il parere 
della provincia in cui viene realizzato l'impianto.
5. Per la concessione dei diritti di nuovo impianto destinati a scopi di 
sperimentazione, la Giunta regionale acquisisce il parere dell'Agenzia 
regionale per lo sviluppo e l'innovazione nel settore agricolo forestale 
(ARSIA).
6. L'impianto deve essere realizzato entro la fine della seconda campagna 
vitivinicola successiva a quella in cui è stato rilasciato il diritto di nuovo 
impianto.
7. Il conduttore comunica tramite la DUA l'avvenuto impianto entro 
sessanta giorni dalla sua realizzazione.
8. Il conduttore comunica tramite la DUA entro sessanta giorni l'avvenuta 
estirpazione delle superfici vitate destinate a scopi sperimentali e delle 
superfici vitate destinate alla coltura di piante madri per marze o la loro 
trasformazione in un impianto produttivo.

              
                

              
            

ARTICOLO 6

Dichiarazione per l'estirpazione delle superfici vitate e concessione di 
diritti di reimpianto

1. Il conduttore che intende procedere alla estirpazione di una 
superficie vitata finalizzata alla concessione di un diritto di reimpianto 
presenta una dichiarazione ai sensi del decreto del Presidente della 
Repubblica 28 dicembre 2000, n. 445 (Testo unico delle disposizioni 
legislative e regolamentari in materia di documentazione amministrativa), 
tramite la DUA, almeno sessanta giorni prima dell'effettivo inizio dei lavori.
2. Nella dichiarazione di cui al comma 1 il conduttore dichiara la 
conformità dell'intervento alla normativa comunitaria, nazionale e regionale 
in materia di potenziale viticolo.
3. La provincia in cui ha sede l'UTE effettua annualmente un controllo in 
loco su almeno il 5 per cento delle dichiarazioni di cui al comma 1.
4. L'estirpazione deve essere effettuata entro la seconda campagna 
vitivinicola successiva a quella in cui è stata presentata la dichiarazione. 
5. Il conduttore comunica tramite la DUA l'avvenuta estirpazione entro 
sessanta giorni e chiede la concessione di un diritto di reimpianto.
6. La provincia in cui ha sede l'UTE entro sessanta giorni dalla 
comunicazione di cui al comma 5 effettua un controllo sistematico sulle 
superfici e provvede ad iscrivere il diritto di reimpianto concesso a seguito 
di estirpazione nel registro pubblico dei diritti di reimpianto di cui 
all'articolo 2.
7. Qualora l'intervento venga realizzato in una provincia diversa da 
quella in cui ha sede l'UTE, ai fini del controllo di cui ai commi 3 e 6, la 
provincia in cui ha sede l'UTE si avvale della provincia in cui ricade la 
superficie vitata.

              
                

              
            

ARTICOLO 7

Dichiarazione per il reimpianto

1. Il conduttore che intende procedere al reimpianto di una superficie 
vitata presenta una dichiarazione ai sensi del d.p.r. 445/2000, tramite la DUA.
2. Nella dichiarazione di cui al comma 1 il conduttore dichiara:
a) di essere titolare di un diritto di reimpianto o di impegnarsi ad 
estirpare una superficie vitata equivalente prima della fine del terzo anno 
successivo a quello in cui viene impiantato il vigneto;
b) la conformità dell'intervento alla normativa comunitaria, nazionale e 
regionale vigente.
3. In caso di reimpianto a fronte dell'impegno di estirpare 
successivamente una superficie vitata equivalente il conduttore, tramite la 
DUA, presenta la dichiarazione di cui al comma 1 almeno sessanta giorni prima 
dell'effettivo inizio dei lavori di reimpianto, indicando contestualmente le 
superfici oggetto di estirpazione successiva.
4. La provincia in cui ha sede l'UTE effettua annualmente un controllo in 
loco su almeno il 5 per cento delle dichiarazioni di cui al comma 3.
5. Il reimpianto deve essere effettuato entro la seconda campagna 
vitivinicola successiva a quella in cui è stata presentata la dichiarazione.
6. Il conduttore comunica tramite la DUA l'avvenuta realizzazione 
dell'impianto entro sessanta giorni.
7. Il conduttore comunica tramite la DUA l'avvenuta estirpazione della 
superficie vitata equivalente a quella reimpiantata entro sessanta giorni.
8. La provincia in cui ha sede l'UTE entro sessanta giorni dalla 
comunicazione di cui al comma 7 effettua un controllo sistematico sulle 
superfici oggetto di estirpazione successiva.
9. Qualora l'estirpazione venga realizzata in una provincia diversa da 
quella in cui ha sede l'UTE, ai fini del controllo di cui ai commi 4 e 8, la 
provincia in cui ha sede l'UTE si avvale della provincia in cui ricade la 
superficie vitata.

              
                

              
            

ARTICOLO 8

Dichiarazione per gli impianti destinati al consumo familiare

1. Il conduttore che intende impiantare una superficie vitata i cui 
prodotti vitivinicoli sono destinati esclusivamente al consumo familiare 
presenta una dichiarazione ai sensi del d.p.r. 445/2000, tramite la DUA o 
analogo strumento cartaceo.
2. Nella dichiarazione di cui al comma 1 il conduttore dichiara, in 
particolare, 
a)  che la superficie vitata da impiantare è superiore alle 2 are e 
inferiore o pari alle 10 are;
b)  che non dispone di altre superfici vitate;
c)  che si impegna a non commercializzare le produzioni ottenute;
d)  la conformità dell'intervento alla normativa regionale, nazionale e 
comunitaria vigente.
3. I lavori devono essere realizzati entro la seconda campagna 
vitivinicola successiva a quella in cui è stata presentata la dichiarazione. 
4. Il conduttore comunica tramite la DUA o analogo strumento cartaceo 
l'avvenuta realizzazione dei lavori di cui al comma 1 entro sessanta giorni 
dalla loro realizzazione. 
5. Il conduttore comunica tramite la DUA o analogo strumento cartaceo 
entro sessanta giorni l'eventuale estirpazione dell'impianto.

              
                

              
            

ARTICOLO 9

Dichiarazione per il sovrainnesto

1. Il conduttore che intende effettuare un sovrainnesto presenta una 
dichiarazione ai sensi del d.p.r.  445/2000, tramite la DUA. 
2. I lavori devono essere realizzati entro la seconda campagna 
vitivinicola successiva a quella in cui è stata presentata la dichiarazione. 
3. Nella dichiarazione di cui al comma 1 il conduttore dichiara, in 
particolare, la conformità dell'intervento alla normativa regionale, nazionale 
e comunitaria in materia di potenziale viticolo.
4. Il conduttore comunica tramite la DUA l'avvenuta realizzazione dei 
lavori di cui al comma 2 entro sessanta giorni dalla loro realizzazione.

              
                

              
            

ARTICOLO 10

Albi dei vigneti per vini a denominazione di origine ed elenchi delle vigne 
per vini ad indicazione geografica tipica

1. Le superfici vitate destinate alla produzione di vini a denominazione 
di origine devono essere iscritte agli albi DO, in conformità con gli atti di 
pianificazione di cui all'articolo 11 e nel rispetto dei disciplinari di 
produzione, ai fini della rivendicazione dei rispettivi vini entro la data di 
inizio della raccolta.
2. Le superfici vitate destinate alla produzione di vini ad indicazione 
geografica tipica devono essere iscritte, nel rispetto dei disciplinari di 
produzione, negli elenchi delle vigne per vini ad indicazione geografica 
tipica (elenchi IGT) ai fini della rivendicazione dei rispettivi vini entro la 
data di inizio della raccolta.
3. Gli albi DO e gli elenchi IGT sono tenuti da ARTEA tramite le 
applicazioni informatiche di cui all'articolo 3, comma 5. 
4. Nel caso in cui gli atti di pianificazione di cui all'articolo 11 non 
prevedano un contingentamento la nuova iscrizione di superfici vitate agli 
albi DO avviene tramite la DUA, su dichiarazione del conduttore ai sensi del 
d.p.r. 445/2000.
5. Nel caso in cui gli atti di pianificazione di cui all'articolo 11 
prevedano un contingentamento, in caso di nuova iscrizione il conduttore 
presenta richiesta di iscrizione tramite la DUA.
6. ARTEA trasmette alla provincia in cui ha sede l'UTE la richiesta di 
cui al comma 5 per la dovuta istruttoria.
7. La provincia comunica ad ARTEA l'esito della richiesta e, in caso di 
esito favorevole, ARTEA provvede alla iscrizione della superficie vitata 
all'albo.
8. Qualora la richiesta di nuova iscrizione sia relativa a superfici 
vitate localizzate in una provincia diversa da quella in cui ha sede l'UTE, ai 
fini della comunicazione di cui al comma 7, la provincia in cui ha sede l'UTE 
si avvale della provincia in cui ricade la superficie vitata.
9. Le variazioni che comportano modificazioni tecniche e di destinazione 
produttiva a superfici già iscritte agli albi DO avvengono tramite la DUA, su 
dichiarazione del conduttore ai sensi del d.p.r. 445/2000.
10. La nuova iscrizione di superfici vitate agli elenchi IGT e le 
variazioni che comportano modificazioni tecniche e di destinazione produttiva 
a superfici già iscritte avvengono, tramite la DUA, su dichiarazione del 
conduttore ai sensi del d.p.r. 445/2000.
11. Gli albi DO e gli elenchi IGT sono pubblici.

              
                

              
            

ARTICOLO 11

Atti di pianificazione per l'iscrizione delle superfici vitate agli albi dei 
vini a denominazione di origine

1. L'iscrizione delle superfici vitate agli albi DO è consentita sulla 
base di atti di pianificazione adottati dalle province al fine di garantire 
l'equilibrio di mercato.
2. Le province adottano gli atti di pianificazione nel rispetto degli 
indirizzi emanati dal Consiglio regionale, sentite le comunità montane nel cui 
territorio ricade la denominazione e previa concertazione con le associazioni 
di produttori vitivinicoli, le organizzazioni professionali agricole e 
cooperative ed i consorzi di tutela.
3. In caso di vini a denominazione di origine ricadenti su più province, 
ciascuna provincia adotta gli atti di pianificazione di cui al comma 1 di 
propria competenza previa intesa tra le province interessate. In mancanza di 
tale intesa ciascuna provincia provvede comunque all'adozione degli atti di 
propria competenza.

              
                

              
            

ARTICOLO 12

Trasferimento di titolarità o conduzione delle superfici vitate

1. Ogni trasferimento nella titolarità o nella conduzione di superfici 
vitate è soggetto a comunicazione, tramite la DUA, ai sensi del d.p.r. 
445/2000, da parte del conduttore subentrante, entro sessanta giorni dal 
trasferimento della titolarità o dall'immissione in possesso. 
2. Qualora la superficie vitata sia iscritta agli albi DO e agli elenchi 
IGT e si intenda rivendicare la produzione di vino a DO e ad IGT, la 
comunicazione di cui al comma 1 deve essere effettuata entro la data di inizio 
della raccolta delle uve.

              
                
CAPO IV Impianti illegali

              
            

ARTICOLO 13

Regolarizzazione delle superfici vitate realizzate illegalmente dal 1° aprile 
1987 al 31 agosto 1998

1. Le superfici vitate impiantate o reimpiantate illegalmente dal 1° 
aprile 1987 al 31 agosto 1998 e non regolarizzate ai sensi dell'articolo 2, 
paragrafo 3 del regolamento (CE) 1493/1999 del Consiglio, del 17 maggio 1999, 
relativo all'organizzazione comune del mercato vitivinicolo possono essere 
regolarizzate su richiesta del conduttore.
2. Ai fini della regolarizzazione i conduttori presentano tramite la DUA 
richiesta di regolarizzazione entro il 31 ottobre 2009.
3 Le superfici vitate sono regolarizzate ai sensi dell'articolo 86 del 
reg. (CE) 479/2008 previa verifica da parte della provincia in cui ha sede 
l'UTE del rispetto delle condizioni del reg. (CE) 479/2008 e del reg. (CE) 
555/2008. In particolare la provincia verifica l'effettiva superficie vitata 
oggetto di regolarizzazione e la sua realizzazione nel periodo dal 1° aprile 
1987 al 31 agosto 1998 sulla base della documentazione fornita dal conduttore.
4. Qualora la richiesta di regolarizzazione sia relativa a superfici 
vitate localizzate in una provincia diversa da quella in cui ha sede l'UTE, ai 
fini della verifica di cui al comma 3, la provincia in cui ha sede l'UTE si 
avvale della provincia in cui ricade la superficie vitata.
5. La provincia in cui ha sede l'UTE comunica entro trenta giorni dal 
termine di cui al comma 2 ai conduttori interessati l'esito delle verifiche e 
l'importo da pagare, pari a 1.600,00 euro per ogni decara o frazione di decara 
della superficie interessata alla regolarizzazione.
6. I conduttori regolarizzano le superfici interessate tramite il 
pagamento alla provincia in cui ha sede l'UTE dell'importo corrispondente 
entro il 31 dicembre 2009.
7. I conduttori iscrivono le superfici regolarizzate ai sensi del 
presente articolo allo schedario viticolo di cui all'articolo 3.

              
                

              
            

ARTICOLO 14

Estirpazione delle superfici vitate e obbligo di non circolazione dei prodotti 
o invio alla distillazione

1.  Le superfici vitate illegalmente realizzate successivamente al 31 
agosto 1998, sono soggette all'obbligo di estirpazione a spese del conduttore 
e al pagamento della sanzione amministrativa pecuniaria di cui all'articolo 
16, commi 2 e 3. 
2. Le superfici vitate illegalmente realizzate dal 1° aprile 1987 al 31 
agosto 1998 e non regolarizzate ai sensi dell'articolo 13 sono soggette 
all'obbligo di estirpazione a spese del conduttore e al pagamento della 
sanzione amministrativa pecuniaria di cui all'articolo 16, comma 1. 
3. Il conduttore di vigneti soggetto all'obbligo di estirpazione o in 
attesa di regolarizzazione deve dimostrare la non circolazione dei prodotti. A 
tal fine entro il 31 maggio di ogni anno comunica alla provincia in cui ha 
sede l'UTE se intende ricorrere alla vendemmia verde o se intende presentare i 
contratti di distillazione.
4. Entro la fine della campagna vitivinicola in cui sono stati ottenuti i 
prodotti da destinare alla distillazione, il conduttore che ha dichiarato 
l'intenzione di distillare presenta alla provincia in cui ha sede l'UTE il 
contratto di distillazione.
5. Il conduttore cha ha dichiarato di ricorrere alla vendemmia verde è 
tenuto ad effettuarla entro il 30 giugno dell'anno di riferimento.
6. Per la quantificazione dei prodotti da destinare alla distillazione si 
fa riferimento alle produzioni di uva ottenuta dal vigneto soggetto 
all'obbligo di estirpazione di cui ai commi 1 e 2 o in attesa di 
regolarizzazione di cui all'articolo 13. In ogni caso la quantità unitaria 
minima di uva è calcolata in base alla produzione media aziendale delle ultime 
tre campagne vitivinicole antecedenti quella in cui è emessa l'ordinanza con 
cui si ingiunge l'estirpazione del vigneto o in cui è presentata la richiesta 
di regolarizzazione. Il vigneto si considera in produzione a partire dal terzo 
anno vegetativo successivo a quello di impianto.
7. Le disposizioni di cui al presente articolo non si applicano alle 
superfici vitate pari o inferiori a 10 are e destinate al solo consumo 
familiare.
8. Le superfici vitate di cui ai precedenti commi 1 e 2 sono registrate a 
cura della provincia nello schedario viticolo di cui all'articolo 3 al fine di 
poter dare seguito al procedimento.

              
                
CAPO V Controllo

              
            

ARTICOLO 15

Controllo

1. Le funzioni di controllo sull'osservanza delle disposizioni di cui 
alla presente legge, compresa l'applicazione delle sanzioni, sono esercitate 
dalle province per le UTE di propria competenza.
2. Qualora il controllo sia relativo a procedimenti che hanno per oggetto 
superfici vitate localizzate in una provincia diversa da quella in cui ha sede 
l'UTE, ai fini dell'esercizio delle funzioni di controllo di cui al comma 1, 
la provincia in cui ha sede l'UTE si avvale della provincia in cui ricade la 
superficie vitata.
3. Il regolamento di attuazione di cui all'articolo 18 individua i 
criteri generali per lo svolgimento dei controlli sul potenziale produttivo 
viticolo.
4. Il procedimento di applicazione delle sanzioni amministrative è 
disciplinato dalla legge regionale 28 dicembre 2000, n. 81 (Disposizioni in 
materia di sanzioni amministrative). 
5. Alle sanzioni comminate in misura fissa non si applica il pagamento in 
misura ridotta di cui all' articolo 8, comma 4, della l.r. 81/2000.

              
                

              
            

ARTICOLO 16

Sanzioni amministrative pecuniarie per inosservanza degli obblighi di 
estirpazione

1. Gli impianti viticoli irregolarmente realizzati dal 1° aprile 1987 al 
31 agosto 1998 non regolarizzati ai sensi dell'articolo 2, paragrafo 3 del 
reg. (CE) 1493/1999 o dell'articolo 86 del reg. (CE) 479/2008 entro il 31 
dicembre 2009 e non estirpati, sono soggetti alla sanzione amministrativa 
pecuniaria di 1.200,00 euro per decara, o frazione di decara, della superficie 
vitata. La sanzione si applica a decorrere dal 1° luglio 2010 e 
successivamente ogni dodici mesi a partire dalla data suddetta fino alla data 
di adempimento dell'obbligo di estirpazione.
2. Gli impianti viticoli irregolarmente realizzati successivamente al 31 
agosto 1998 e precedentemente al 1° agosto 2008, data di entrata in vigore del 
reg. (CE) 479/2008, e non estirpati sono soggetti alla sanzione amministrativa 
pecuniaria di 1.200,00 euro per decara, o frazione di decara, della superficie 
vitata. La sanzione si applica a decorrere dal 1° gennaio 2009 e 
successivamente ogni dodici mesi a partire dalla data suddetta fino alla data 
di adempimento dell'obbligo di estirpazione.
3. Gli impianti viticoli irregolarmente realizzati successivamente al 1° 
agosto 2008, data di entrata in vigore del reg. (CE) 479/2008, sono soggetti 
alla sanzione amministrativa pecuniaria di 1.200,00 euro per decara, o 
frazione di decara, della superficie vitata, con decorrenza dalla data di 
realizzazione di tali impianti e successivamente ogni dodici mesi a partire 
dalla data suddetta fino alla data di adempimento dell'obbligo di estirpazione
4. E' soggetto alla sanzione amministrativa di 15,00 euro per decara, o 
frazione di decara, della superficie vitata interessata il conduttore che non 
effettua la dichiarazione di cui all'articolo 14, comma 3, entro la data ivi 
stabilita. 
5. E' soggetto alla sanzione amministrativa pecuniaria di 250,00 euro per 
decara, o frazione di decara, della superficie vitata interessata il 
conduttore che non presenta il contratto di distillazione entro la fine della 
campagna viticola in cui sono stati ottenuti i prodotti da destinare alla 
distillazione o questo non copre l'intera produzione oppure, avendo dichiarato 
di usufruire della vendemmia verde, entro il 30 giugno dell'anno di 
riferimento non la effettua o la effettua in maniera non completa.
6. La sanzione di cui al comma 5 si applica:
a) dal mese successivo alla fine della campagna viticola in cui sono 
stati ottenuti i prodotti da destinare alla distillazione, nel caso di mancata 
presentazione del contratto di distillazione o di non copertura dell'intera 
produzione;
b) dal 1° settembre dell'anno in corso, nel caso di mancata o incompleta 
realizzazione della vendemmia verde. 
7. Le sanzioni di cui ai commi da 1 a 5 non si applicano alle superfici 
pari o inferiori a 10 are e destinate al solo consumo familiare.

              
                

              
            

ARTICOLO 17

Sanzioni amministrative pecuniarie per violazione delle norme sul potenziale 
viticolo

1. E' soggetto alla sanzione amministrativa pecuniaria di 150,00 euro per 
decara o frazione di decara della superficie vitata, il conduttore che estirpa 
o reimpianta, nel rispetto delle norme sul potenziale viticolo, una superficie 
vitata di cui all'articolo 6, comma 1 o articolo 7, comma 1, senza aver 
presentato la dichiarazione.
2. E' soggetto alla sanzione amministrativa pecuniaria di 40,00 euro per 
decara o frazione di decara della superficie vitata, il conduttore che 
effettua il sovrainnesto di una superficie vitata di cui all'articolo 9, comma 
1, senza aver presentato la dichiarazione.
3. E' soggetto alla sanzione amministrativa pecuniaria di 15,00 euro per 
decara o frazione di decara della superficie vitata, chi avendo presentato una 
dichiarazione ai sensi dell'articolo 6, comma 1, e dell'articolo 7, comma 3, 
ha iniziato i lavori prima del previsto termine di sessanta giorni.
4. E' soggetto alla sanzione amministrativa pecuniaria di 60,00 euro per 
decara o frazione di decara della superficie vitata, il conduttore che non 
effettua la comunicazione di cui all'articolo 5, commi 7 e 8, articolo 6, 
comma 5, articolo 7, commi 6 e 7, articolo 9, comma 4 o la effettua oltre i 
termini ivi previsti.
5. E' soggetto alla sanzione amministrativa pecuniaria da 10,00 euro a 
180,00 euro per decara o frazione di decara della superficie vitata, chi 
realizza un impianto difforme dalla dichiarazione presentata ai sensi 
dell'articolo 7, comma 1 e dell'articolo 9, comma 1, e dalla concessione 
ottenuta ai sensi dell'articolo 4 e dell'articolo 5. 
6. E' soggetto alla sanzione amministrativa pecuniaria di 50,00 euro 
chiunque realizzi una superficie vitata pari o inferiore alle 10 are e le cui 
produzioni sono destinate esclusivamente al consumo familiare senza aver 
presentato la dichiarazione ai sensi dell'articolo 8, comma 1.
7. E' soggetto alla sanzione amministrativa pecuniaria di 30,00 euro 
chiunque, avendo realizzato una superficie vitata pari o inferiore alle 10 are 
e le cui produzioni sono destinate esclusivamente al consumo familiare ai 
sensi dell'articolo 8, comma 1 non effettua le comunicazioni di cui 
all'articolo 8, commi 4 e 5 o le effettua oltre i termini ivi previsti, oppure 
realizza l'impianto in maniera difforme.
8. E' soggetto alla sanzione amministrativa pecuniaria di 100,00 euro il 
conduttore subentrante che non effettui la comunicazione di cui all'articolo 
12, comma 1 o la effettua oltre i termini ivi previsti.
9. E' soggetto alla sanzione pecuniaria da 10,00 a 180,00 euro per decara 
o frazione di decara della superficie vitata, il conduttore che non aggiorna 
l'iscrizione dei vigneti ad albi DO e ad elenchi IGT ai sensi dell'articolo 
10, commi 9 e 10. Nel caso in cui la superficie vitata oggetto di sanzione non 
abbia i requisiti per il mantenimento dell'iscrizione, la provincia comunica 
ad ARTEA la sospensione della iscrizione e stabilisce un termine per 
consentire al conduttore di regolarizzare la propria posizione. Qualora il 
conduttore non adempia all'aggiornamento entro il termine fissato, la 
provincia comunica ad ARTEA la cancellazione della superficie vitata dal 
relativo albo DO ed elenco IGT.
10. E' soggetto alla sanzione amministrativa pecuniaria di 180,00 euro per 
decara o frazione di decara il conduttore che contravviene agli impegni 
assunti ai sensi dell'articolo 4, comma 3.

              
                
CAPO VI Norme finali e transitorie

              
            

ARTICOLO 18

Regolamento di attuazione

1. La Giunta regionale, entro centottanta giorni dall'entrata in vigore 
della legge, adotta il regolamento di attuazione della presente legge in 
particolare per gli interventi sul potenziale viticolo e per la gestione degli 
albi DO e degli elenchi IGT.

              
                

              
            

ARTICOLO 19

Monitoraggio e valutazione

1. Entro tre anni dall'entrata in vigore della legge la Giunta regionale 
invia alla commissione consiliare competente una relazione nella quale si dà 
conto della gestione del potenziale viticolo regionale, con particolare 
riferimento a:
a) l'implementazione degli strumenti attivati (registro informatico 
pubblico dei diritti di reimpianto, schedario viticolo, riserva regionale dei 
diritti di impianto e reimpianto);
b) l'attività di controllo svolta (modalità, tempistica, esiti);
c) la distribuzione territoriale delle DO e delle IGT in Toscana.

              
                

              
            

ARTICOLO 20

Efficacia differita e abrogazioni

1. Le disposizioni del capo IV e le norme ad esse collegate si applicano 
dalla data di entrata in vigore della presente legge e da tale data è abrogato 
il capo III della legge regionale 20 giugno 2002, n. 21 (Disciplina per la 
gestione e il controllo del potenziale viticolo).
2. Le disposizioni dei capi I, II, III e le norme ad esse collegate si 
applicano dalla data di entrata in vigore del regolamento di attuazione di cui 
all'articolo 18 e da tale data sono abrogate la legge regionale 20 giugno 
2002, n. 21 (Disciplina per la gestione e il controllo del potenziale 
viticolo) e la legge regionale 14 aprile 2003, n. 22 (Modifiche alla legge 
regionale 20 giugno 2002, n. 21 "Disciplina per la gestione e il controllo del 
potenziale viticolo", e alla legge regionale 23 gennaio 1989, n. 10 "Norme 
generali per l'esercizio delle funzioni amministrative in materia di 
agricoltura, foreste, caccia e pesca").


Formula Finale:

La presente legge è pubblicata sul Bollettino Ufficiale della 
Regione. E' fatto obbligo a chiunque spetti di osservarla e farla 
osservare come legge della Regione Toscana.

MARTINI

Firenze, 16 marzo 2009

La presente legge è stata approvata dal Consiglio Regionale nella 
seduta del 11.03.2009.

