11.5.2009 - BOLLETTINO UFFICIALE DELLA REGIONE TOSCANA - N. 16 


Legge Regionale 5 maggio 2009, n. 22 

Modifiche alla legge regionale 16 giugno 2008, n. 
36 (Disciplina dell'attività di trasporto di viaggiatori 
effettuato mediante noleggio di autobus con conducente). 


Il Consiglio regionale ha approvato 
Il Presidente della Giunta 
promulga 

la seguente legge: 


PREAMBOLO 

Visto l'articolo 117, terzo comma, della Costituzione; 


Visti gli articoli 11, 12, 13 e 18, commi 1 e 2, del 
decreto legislativo 22 dicembre 2000, n. 395 (Attuazione 
della direttiva 98/76/CE del 1 ottobre 1998 del Consiglio 
dell'Unione europea, modificativa della direttiva 96/26/ 
CE del 29 aprile 1996 riguardante l'accesso alla professione 
di trasportatore su strada di merci e di viaggiatori, 
nonché il riconoscimento reciproco di diplomi, certificati 
e altri titoli allo scopo di favorire l'esercizio della libertà 
di stabilimento di detti trasportatori nel settore dei trasporti 
nazionali ed internazionali); 

Vista la legge 15 gennaio 1992, n. 21 (Legge quadro 
per il trasporto di persone mediante autoservizi pubblici 
non di linea); 

Vista la legge 11 agosto 2003, n. 218 (Disciplina 
dell'attività di trasporto di viaggiatori effettuato mediante 
noleggio di autobus con conducente); 

Visti gli articoli 2, 3, 4, 5 e 10 della legge regionale 
16 giugno 2008, n. 36 (Disciplina dell'attività di trasporto di viaggiatori effettuato mediante noleggio di autobus 
con conducente); 

Considerato quanto segue: 

1. È necessario modificare alcuni aspetti connessi alla 
periodicità temporale delle verifiche per l'accertamento 
della permanenza dei requisiti di onorabilità, capacità 
economica e idoneità professionale che, nell'attuale testo 
della l.r. 36/2008 sono previste solo a cadenza triennale; 
pertanto, in coerenza con il principio di sussidiarietà, è 
espressamente attribuita alle province la possibilità di 
effettuare tali verifiche in tutti i casi in cui sia ritenuto 
opportuno, conformemente a quanto disposto dal d.lgs. 
395/2000 e dal relativo regolamento attuativo approvato 
con decreto del Ministro delle infrastrutture e dei trasporti 
28 aprile 2005, n. 161; 
2. Si è posta inoltre la necessità di evidenziare e 
mantenere fermo il termine di tre giorni previsto dal 
d.lgs. 395/2000 per comunicare la perdita dei predetti 
requisiti di accesso all'attività, atteso che l'attuale testo 
della l.r. 36/2008 assegna alle imprese il termine unico di 
quindici giorni per comunicare alle province le eventuali 
variazioni rispetto a quanto dichiarato nella domanda di 
autorizzazione, senza alcuna distinzione in ordine alla 
perdita dei requisiti; 
3. È emersa l'esigenza di armonizzare l'articolo 4 
della l.r. 36/2008 con l'articolo 2 della l. 218/2003, che 
considera le imprese autorizzate all'esercizio dell'attività 
di "trasporto di viaggiatori effettuato mediante noleggio 
di autobus con conducente", in qualsiasi forma costituite, 
abilitate a svolgere anche i servizi di noleggio con 
conducente di cui alla l. 21/1992, purché ne sia rispettato 
il particolare regime autorizzativo basato sul rilascio 
delle singole licenze mediante bandi di gara comunali: 
rispetto a tale norma semplificatoria, il testo della l.r. 
36/2008 imponeva l'ulteriore obbligo di iscrizione al 
ruolo dei conducenti, già richiesta per l'esercizio professionale 
di noleggio di autovetture e motocarrozzette; 
tale obbligo ha peraltro generato difficoltà applicative e 
dubbi interpretativi in ordine alle modalità, ai requisiti 
ed ai soggetti dell'impresa da iscrivere, a causa dell'attuale 
articolazione del ruolo dei conducenti - istituito con 
legge regionale 6 settembre 1993, n. 67, in attuazione 
della l. 21/1992 - che consente l'iscrizione alle sole persone 
fisiche; 
4. È risultato quindi necessario modificare l'articolo 
4 della l.r. 36/2008 e rimuovere tale obbligo, al fine di 
stabilire in modo univoco che l'abilitazione a concorrere 
alle procedure di rilascio delle licenze per gli altri servizi 
di noleggio con conducente riguarda l'impresa titolare di 
autorizzazione in quanto tale, a condizione che alla guida 
dei veicoli siano destinati unicamente i soggetti abilitati, 
iscritti nel ruolo dei conducenti oppure in possesso 
dell'abilitazione professionale alla guida degli autobus 
per il cui riconoscimento è richiesto un percorso formativo ben più complesso di quello previsto per l'iscrizione 
al ruolo dei conducenti dalla l. 21/1992; in conseguenza 
di tali modifiche, si è reso necessario disciplinare con 
una norma transitoria i procedimenti in corso alla data 
di entrata in vigore della presente legge; 

5. È altresì opportuno declinare le finalità per cui 
è stato istituito il registro regionale in conformità con 
quanto stabilito dalla l. 218/2003 al fine di attribuire al 
regolamento attuativo della legge il compito di esplicitare 
le modalità di tenuta, in vista della migliore attuazione 
degli scopi del medesimo; 
6. Si modifica inoltre l'articolo 10 della l.r. 36/2008, 
al fine di raccordare il termine di scadenza previsto per 
l'inoltro della domanda di autorizzazione da parte dei 
soggetti già in possesso di licenza comunale con i tempi 
necessari alle province per procedere all'istruttoria, nonché 
di eliminare la sanzione per il mancato rispetto di 
tale termine che comportava il divieto di presentare una 
nuova domanda prima di un anno, impedendo di fatto al 
titolare di licenza di proseguire la sua attività; 
Si approva la seguente legge 

Art. 1 
Modifiche all'articolo 2 della l.r. 36/2008 


1. La lettera c) del comma 1 dell'articolo 2 della legge 
regionale 16 giugno 2008, n. 36 (Disciplina dell'attività 
di trasporto di viaggiatori effettuato mediante noleggio 
di autobus con conducente), è sostituita dalla seguente: 
"c) verifiche sulla permanenza dei requisiti di cui agli 
articoli 5, 6 e 7 del d.lgs. 395/2000, da esercitarsi ogni tre 
anni e in tutti i casi in cui ciò sia ritenuto opportuno.". 

Art. 2 
Modifiche all'articolo 3 della l.r. 36/2008 


1. Il comma 1 dell'articolo 3 della l.r. 36/2008 è sostituito 
dal seguente: 
"1. Fermo restando quanto previsto dagli articoli 11, 
12 e 13 del d.lgs. 395/2000 in caso di perdita dei requisiti 
di onorabilità, capacità finanziaria e professionale, le 
imprese sono tenute a comunicare entro quindici giorni 
alle province le eventuali variazioni rispetto a quanto 
dichiarato nella domanda di autorizzazione.". 

Art. 3 
Sostituzione dell'articolo 4 della l.r. 36/2008 


1. L'articolo 4 della l.r. 36/2008 è sostituito dal 
seguente: 
"Art. 4 
Abilitazione all'esercizio dei servizi di noleggio con 
conducente di cui alla l. 21/1992 

1. Ai sensi dell'articolo 2, comma 4, della l. 218/2003, 
le imprese in possesso dell'autorizzazione di cui all'articolo 
2, in qualsiasi forma costituite, sono abilitate a 
concorrere, in tutti i comuni del territorio regionale, per 
il rilascio di autorizzazioni per l'esercizio di servizi di 
noleggio con conducente effettuati con autovettura e 
motocarrozzetta di cui alla legge regionale 6 settembre 
1993, n. 67 (Norme in materia di trasporto di persone 
mediante servizio di taxi e servizio di noleggio). 

2. Le imprese di cui al comma 1, adibiscono al servizio 
di noleggio di autovettura e motocarrozzetta i soggetti 
di cui all'articolo 6 della l. 218/2003, in possesso 
di patente di categoria D e di apposita abilitazione professionale 
di cui all'articolo 116, comma 8, del decreto 
legislativo 30 aprile 1992, n. 285 (Nuovo codice della 
strada) oppure iscritti nell'apposita sezione del ruolo dei 
conducenti di cui alla l.r. 67/1993 della provincia cui 
appartiene il comune che ha proceduto al rilascio della 
autorizzazione per l'esercizio di servizi di noleggio con 
conducente effettuati con autovettura e motocarrozzetta 
di cui alla medesima l.r. 67/1993.". 
Art. 4 
Modifiche all'articolo 5 della l.r. 36/2008 


1. Il comma 1 dell'articolo 5 della l.r. 36/2008 è sostituito 
dal seguente: 
"1. Per la definizione di un quadro di riferimento 
complessivo sul numero e sulla distribuzione territoriale 
delle imprese esercenti l'attività di trasporto di viaggiatori 
mediante noleggio di autobus con conducente, è istituito 
presso la competente struttura della Giunta regionale 
apposito registro regionale, da utilizzare e gestire ai sensi 
dell'articolo 4, comma 3, della l. 218/2003.". 

2. Dopo il comma 1 dell'articolo 5 della l.r. 36/2008 
è inserito il seguente: 
"1 bis. L'iscrizione al registro di cui al comma 1, è 
subordinata al possesso dell'autorizzazione di cui all'articolo 
2.". 

Art. 5 
Sostituzione dell'articolo 10 della l.r. 36/2008 


1. L'articolo 10 della l.r. 36/2008 è sostituito dal 
seguente: 
"Art. 10 
Disciplina transitoria 


1. Entro il 31 luglio 2009 i titolari delle licenze di 
noleggio di autobus con conducente rilasciate dai comuni 
richiedono alla provincia nel cui territorio l'impresa 
ha la sede legale o la principale organizzazione aziendale, 
il rilascio dell'autorizzazione di cui all'articolo 2. 
2. Per effetto dell'adempimento di cui al comma 1, 
le licenze di noleggio di autobus con conducente rilasciate 
dai comuni, indipendentemente dalla loro naturale 
scadenza, conservano la loro efficacia sino al rilascio 
dell'autorizzazione di cui all'articolo 2 oppure sino alla 
comunicazione del rigetto della istanza da parte della 
provincia competente. 

3. Allo scadere del termine di cui al comma 1, le 
licenze di noleggio di autobus con conducente rilasciate 
dai comuni per le quali i titolari non abbiano provveduto 
alla richiesta di rilascio della autorizzazione alla provincia, 
cessano di avere efficacia indipendentemente dalla 
loro naturale scadenza.". 
Art. 6 
Norma transitoria 


1. I procedimenti in corso alla data di entrata in 
vigore della presente legge, si concludono in base alla 
disciplina di cui all'articolo 4 della l.r. 36/2008 nel testo 
antecedente alle modifiche apportate dall'articolo 3 della 
presente legge. 
Art. 7 
Entrata in vigore 


1. La presente legge entra in vigore il giorno successivo 
alla data di pubblicazione sul Bollettino ufficiale 
della Regione Toscana. 
La presente legge è pubblicata sul Bollettino Ufficiale 
della Regione. È fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 5 maggio 2009 

La presente legge è stata approvata dal Consiglio regionale 
nella seduta del 21.04.09.
