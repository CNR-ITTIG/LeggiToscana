3.8.2009 - BOLLETTINO UFFICIALE DELLA REGIONE TOSCANA - N. 28 

LEGGE REGIONALE 30 luglio 2009, n. 43 

Intervento di solidarietà per Viareggio colpita dal disastro ferroviario del 29 giugno 2009. 

Il Consiglio regionale ha approvato 
Il Presidente della Giunta promulga 
la seguente legge: 


PREAMBOLO 

Visti l'articolo 2, l'articolo 117, quarto comma e l'articolo 
121 della Costituzione; 

Visti l'articolo 3, comma 1, l'articolo 4 e l'articolo 11 
dello Statuto regionale; 

Considerato che: 

1. Nella notte del 29 giugno 2009 a Viareggio un 
terribile incidente ferroviario ha cagionato molte vittime 
e devastazione; 
2. È dovere dell'assemblea legislativa della Toscana, 
che rappresenta la comunità regionale, esprimere il 
sostegno morale e materiale alla comunità di Viareggio 
così duramente colpita; 
3. A tal fine, si ritiene opportuno destinare una consistente 
parte, quantificata in 500.000,00 euro, dell'avanzo 
di amministrazione accertato al termine dell'esercizio 
2008 del bilancio del Consiglio regionale; 
4. È opportuno dare mandato al Presidente del Consiglio 
regionale, sentito l'Ufficio di presidenza, di attivare 
le opportune intese con la Giunta regionale, con le istituzioni 
locali e con le strutture della Protezione civile per 
l'individuazione della concreta modalità di impiego di 
questo contributo di solidarietà; 

Si approva la presente legge 

Art. 1 
Finanziamento straordinario di solidarietà 


1. Il Consiglio regionale della Toscana contribuisce a 
sollevare le sofferenze materiali delle vittime del disastro 

ferroviario verificatosi a Viareggio il 29 giugno 2009 
mediante un finanziamento straordinario di solidarietà di 

euro 500.000,00. 

2. Il Presidente del Consiglio regionale, sentito l'Ufficio 
di presidenza, è incaricato di definire le opportune 

intese con la Giunta regionale, con le istituzioni locali e 
con le strutture della Protezione civile, per l'individuazione dell'intervento cui destinare il finanziamento e 
delle relative modalità di versamento. 

Art. 2 

Norma finanziaria 

1. Ai fini del finanziamento della presente legge è 
autorizzata la spesa di euro 500.000,00, alla quale si fa 
fronte, quanto agli adempimenti indicati all'articolo 1, 
mediante gli stanziamenti dell'unità previsionale di base 
(UPB) 134 "Funzionamento del Consiglio regionale -
Spese correnti" del bilancio regionale per l'esercizio 
2009. 

2. Tali oneri gravano sul bilancio interno del Consiglio 
regionale per l'esercizio 2009. 
Art. 3 
Entrata in vigore 


1. La presente legge entra in vigore il giorno successivo 
alla data di pubblicazione sul Bollettino ufficiale 

della Regione Toscana. 

La presente legge è pubblicata sul Bollettino Ufficiale 

della Regione. È fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 30 luglio 2009 

La presente legge è stata approvata dal Consiglio regionale 
nella seduta del 28.07.09. 
