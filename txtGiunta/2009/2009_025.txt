27.5.2009 - BOLLETTINO UFFICIALE DELLA REGIONE TOSCANA - N. 18 

Legge Regionale 22 maggio 2009, n. 25 

Intervento di solidarietà per la Regione Abruzzo 
colpita dal terremoto del 6 aprile 2009. 

Il Consiglio regionale ha approvato 
Il Presidente della Giunta promulga 
la seguente legge: 


PREAMBOLO 

Visti l'articolo 117, quarto comma, l'articolo 121 e 
l'articolo 2 della Costituzione; 

Visti l'articolo 3, comma 1, l'articolo 4, comma 1, 
lettera p) e l'articolo 11 dello Statuto regionale; 

Visto l'ordine del giorno 20 aprile 2009 della Conferenza 
dei presidenti delle Assemblee legislative delle 
regioni e delle province autonome; 

Considerato che: 

1. Nella notte del 6 aprile 2009 la Regione Abruzzo è 
stata devastata dal terremoto, con ingenti perdite di vite 
umane e vastissime distruzioni e danneggiamenti; 
2. È dovere dell'assemblea legislativa della Toscana, 
che rappresenta la comunità regionale, esprimere il 
sostegno morale e materiale alla comunità abruzzese così 
duramente colpita; 
3. A tal fine, si ritiene opportuno destinare una consistente 
parte, quantificata in 500.000,00 euro, dell'avanzo 
di amministrazione accertato al termine dell'esercizio 
2008 del bilancio del Consiglio regionale; 
4. la Conferenza dei presidenti delle Assemblee 
legislative delle regioni e delle province autonome, con 
la quale il Consiglio regionale si rapporterà, ha invitato 
le singole regioni e province autonome a sottoscrivere 
un accordo di programma a carattere pluriennale con la 
Regione Abruzzo, per il coordinamento degli obiettivi e 
dei compiti che ciascuna regione si assume nell'opera di 
ricostruzione; 
5. È opportuno, a tal fine, dare mandato al Presidente 
del Consiglio regionale, sentito l'Ufficio di presidenza, 
di attivare le opportune intese con la Giunta regionale, 
con le istituzioni locali e con le strutture della Protezione 
civile, ai fini del concreto impiego e versamento del 
finanziamento di solidarietà, per uno specifico intervento; 
Si approva la presente legge 

Art. 1 
Finanziamento straordinario di solidarietà 


1. Il Consiglio regionale della Toscana contribuisce 
alle opere di ricostruzione a favore della popolazione 
della regione Abruzzo colpita dal terremoto del 6 aprile 
2009 mediante un finanziamento straordinario di solidarietà 
di euro 500.000,00. 
2. Il Presidente del Consiglio regionale, sentito l'Ufficio 
di presidenza, è incaricato di definire le opportune 
intese con la Giunta regionale, con le istituzioni locali e 
con le strutture della Protezione civile, per l'individuazione 
dello specifico intervento cui destinare il finanziamento 
e delle relative modalità di versamento. 
Art. 2 
Norma finanziaria 


1. Ai fini del finanziamento della presente legge è autorizzata 
la spesa di euro 500.000,00, alla quale si fa fronte, 
quanto agli adempimenti indicati all'articolo 1, mediante 
gli stanziamenti dell'unità previsionale di base (UPB) 134 
"Funzionamento del Consiglio regionale -Spese correnti" 
del bilancio regionale per l'esercizio 2009. 
2. Tali oneri gravano sul bilancio interno del Consiglio 
regionale per l'esercizio 2009. 
Art. 3 
Entrata in vigore 


1. La presente legge entra in vigore il giorno successivo 
alla data di pubblicazione sul Bollettino ufficiale 
della Regione Toscana. 
La presente legge è pubblicata sul Bollettino Ufficiale 
della Regione. È fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 22 maggio 2009 

La presente legge è stata approvata da Consiglio Regionale 
nella seduta del 19.05.2009.
