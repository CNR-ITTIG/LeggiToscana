20.4.2009 - BOLLETTINO UFFICIALE DELLA REGIONE TOSCANA - N. 13 


LEGGE REGIONALE 9 aprile 2009, n. 17 

Modifiche alla legge regionale 12 gennaio 1994, n. 3 
(Recepimento della legge 11 febbraio 1992, n. 157 "Norme 
per la protezione della fauna selvatica omeoterma e per il 
prelievo venatorio"). 

Il Consiglio regionale ha approvato 
Il Presidente della Giunta promulga 
la seguente legge: 



PREAMBOLO 

Visto l'articolo 117, quarto comma, della Costituzione; 


Vista la legge regionale 12 gennaio 1994, n. 3 (Recepimento 
della legge 11 febbraio 1992, n. 157 "Norme 
per la protezione della fauna selvatica omeoterma e per 
il prelievo venatorio"); 

Considerato quanto segue: 

1. La situazione di incertezza che si è verificata in 
relazione alle norme da seguire nelle aree per l'allenamento, 
l'addestramento e le gare per cani in cui è 
previsto l'abbattimento di selvaggina rende necessario e 
urgente stabilire un nucleo di elementi di disciplina fondamentali 
per garantire omogeneità e trasparenza nella 
gestione dell'istituto a livello regionale. 
2. Il foraggiamento del cinghiale è una pratica diffusa 
che influisce notevolmente sull'incremento numerico 
delle popolazioni con conseguenze non più sostenibili 
per il territorio agro-silvo-pastorale regionale e con 
ricadute negative ingenti sulle coltivazioni agricole. 
L'introduzione di un divieto generalizzato di foraggiamento, 
mitigato in relazione alle attività di cattura preventivamente 
autorizzate e interventi di foraggiamento 
dissuasivo autorizzato dalle province, si rende pertanto 
necessario per contenere le popolazioni e prevenire ricadute 
negative sul territorio. 
Si approva la presente legge 

Art. 1 
Modifiche all'articolo 24 della l.r. 3/1994 


1. Il comma 3 dell'articolo 24 della legge regionale 
12 gennaio 1994, n. 3 (Recepimento della legge 11 
febbraio 1992, n. 157 "Norme per la protezione della 
fauna selvatica omeoterma e per il prelievo venatorio"), 
è sostituito dal seguente: 
"3. Le aree per l'addestramento, l'allenamento e 
le gare per cani devono insistere su terreni idonei, per 
specifiche condizioni ambientali, agli scopi della cinofilia 
venatoria. Qualora sia previsto l'abbattimento di 
selvaggina, tali aree devono essere costituite in territori 
di scarso rilievo faunistico.". 

2. Il comma 4 dell'articolo 24 della l.r. 3/1994 è sostituito 
dal seguente: 
"4. L'emanazione del provvedimento di cui al comma 
1 è condizionata al consenso del proprietario o del conduttore 
del fondo interessato. Il provvedimento fissa 
tempi e modalità di esercizio nonché le misure di salvaguardia 
della fauna selvatica, nell'arco temporale che va 
dal 1° gennaio al 31 dicembre di ogni anno.". 

3. Il comma 7 dell'articolo 24 della l.r. 3/1994 è sostituito 
dal seguente: 
"7. L'addestramento, l'allenamento e le gare di cani 
possono svolgersi anche su fauna selvatica naturale.". 

4. Dopo il comma 7 dell'articolo 24 della l.r. 3/1994 
è inserito il seguente: 
"7 bis. Nelle aree addestramento, allenamento e gare 
per cani con abbattimento può essere esclusivamente 
utilizzata fauna selvatica di allevamento appartenente alle 
seguenti specie: quaglia, fagiano, starna, pernice rossa.". 

5. Dopo il comma 7 bis della l.r. 3/1994 è inserito il 
seguente: 
"7 ter. Fuori dal periodo di caccia aperta nelle aree 
di cui al comma 7 bis l'abbattimento può essere effettuato 
in superfici non superiori a 50 ettari e i soggetti 
devono essere immessi immediatamente prima dell'utilizzazione, 
muniti di anello di riconoscimento di colore 
arancione.". 

Art. 2 
Modifiche all'articolo 32 della l.r. 3/1994 


1. Dopo la lettera mm) del comma 1 dell'articolo 32 
della l.r. 3/1994 è aggiunta la seguente: 
"nn) il foraggiamento del cinghiale su tutto il territorio 
regionale salvo i casi strettamente connessi a 
operazioni di cattura autorizzate. Le province, in deroga 
al divieto e per comprovate esigenze, possono, sentite 
le organizzazioni agricole, autorizzare foraggiamento 
dissuasivo.". 


Art. 3 
Modifiche all'articolo 58 della l.r. 3/1994 


1. Dopo la lettera q) del comma 1 dell'articolo 58 
della l.r. 3/1994 è aggiunta la seguente: 
"r) sanzione amministrativa da euro 400,00 a euro 
2.000,00 per chi foraggia cinghiali sul territorio regionale 
dove non consentito da autorizzazione provinciale 
rilasciata sentite le organizzazioni agricole.". 

La presente legge è pubblicata sul Bollettino Ufficiale 
della Regione. È fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 9 aprile 2009 

La presente legge è stata approvata dal Consiglio Regionale 
nella seduta del 7.04.2009. 


