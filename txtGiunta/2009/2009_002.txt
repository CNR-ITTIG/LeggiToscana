16.1.2009 - BOLLETTINO UFFICIALE DELLA REGIONE TOSCANA - N. 1 

Legge Regionale 9 gennaio 2009, n. 2 

Nuova disciplina dell'organizzazione e del funzionamento 
dell'Agenzia regionale per lo sviluppo e 
l'innovazione nel settore agricolo forestale (ARSIA). 

Il Consiglio Regionale ha approvato 
Il Presidente della Giunta promulga 
la seguente legge: 



Art. 1 
Oggetto 


1. L'Agenzia regionale per lo sviluppo e l'innovazione 
nel settore agricolo forestale (ARSIA), già istituita 
con legge regionale 10 giugno 1993, n. 37 (Istituzione 
dell'Agenzia regionale per lo sviluppo e l'innovazione 
nel settore agricolo forestale "ARSIA"), è organismo 
tecnico operativo e strumentale della Regione, con personalità 
giuridica di diritto pubblico e dotato di autonomia 
amministrativa e gestionale, nei limiti previsti dalla 
presente legge. 
2. Al fine di favorire lo sviluppo integrato dei territori 
rurali, la competitività delle imprese agricole e forestali, 
la qualità e la sicurezza delle produzioni agroalimentari, 
la multifunzionalità delle attività agricole e la diffusione 
dei processi produttivi sostenibili, l'ARSIA: 
a) persegue la sinergia e l'integrazione tra mondo 
scientifico e sistema produttivo, promuovendo lo sviluppo 
della ricerca e della sperimentazione e sviluppando 
azioni di sostegno alla diffusione e al trasferimento 
dell'innovazione nel settore agricolo, forestale ed 
agroindustriale; 

b) assume iniziative di formazione e di aggiornamento 
dei tecnici in raccordo con il sistema regionale della 
formazione; 

c) gestisce sistemi di informazione, monitoraggio e 

supporto finalizzati allo sviluppo agricolo e rurale anche 
attraverso l'attivazione di reti tematiche; 

d) svolge attività di coordinamento tecnico dei servizi 
di sviluppo agricolo e rurale nonché attività di assistenza 
tecnica specialistica in materia di difesa delle colture 
agrarie e delle foreste, di informazione agrometeorologica, 
di tutela della sicurezza degli operatori agricoli e 
forestali, della salvaguardia dell'ambiente naturale, del 
risparmio energetico e della razionalizzazione dei mezzi 
di produzione con particolare attenzione ai temi legati 
all'uso corretto delle risorse idriche; 

e) realizza analisi di scenario settoriali e territoriali, 
la rilevazione e la raccolta di dati sui sistemi produttivi 
agricolo-forestali e dei territori rurali; 

f) realizza azioni di sostegno per lo sviluppo dell'innovazione 
in acquacoltura e per le produzioni ittiche 
nonché per la corretta gestione della fauna selvatica; 

g) svolge attività per la valorizzazione dei prodotti 
agricoli e agroalimentari, per l'introduzione dei sistemi 
di qualità in agricoltura, per la tutela della biodiversità 
attraverso la valorizzazione del patrimonio di razze e 
varietà locali; 

h) svolge attività di controllo tecnico e di vigilanza 
sui prodotti e sui processi produttivi agricoli ed agroalimentari; 
svolge inoltre le attività del servizio fitosanitario 
regionale; 

i) partecipa, in raccordo con la Giunta regionale, a 
progetti di interesse interregionale, nazionale, comunitario 
e internazionale; 

j) svolge le altre attività attribuite da leggi o da atti di 
programmazione regionali. 

3. L'ARSIA esercita le attività di cui al comma 2 ai 
sensi dell'articolo 10. 
4. Nello svolgimento delle attività di cui al comma 2, 
lettera h) il personale dell'ARSIA può accedere alle strutture 
e alle sedi di produzione, trasformazione e commercializzazione, 
richiedere i dati, le informazioni, i documenti 
necessari ed effettuare prelievi di campioni. 
Art. 2 
Organi dell'ARSIA 


1. Sono organi dell'ARSIA: 
a) il direttore; 
b) il collegio dei revisori. 
Art. 3 
Il direttore 


1. Il direttore rappresenta legalmente l'ARSIA ed è 
responsabile della gestione complessiva della medesima, 
nel rispetto delle direttive della Regione. 
2. Il direttore è nominato dal Presidente della Giunta 
regionale, a norma della legge regionale 8 febbraio 2008, 

n. 5 (Norme in materia di nomine e designazioni e di 
rinnovo degli organi amministrativi di competenza della 
Regione), tra soggetti di età non superiore ai sessantacinque 
anni in possesso di idonea laurea magistrale e di 
comprovata esperienza manageriale almeno quinquennale 
o, in alternativa, con documentata esperienza almeno 
quinquennale di direzione amministrativa, tecnica o 
gestionale in strutture pubbliche o private equiparabili 
all'Agenzia per entità di bilancio e complessità organizzativa. 
3. Il direttore resta in carica cinque anni e l'incarico 
è rinnovabile una sola volta. 
4. I contenuti del contratto di diritto privato che disciplina 
il rapporto di lavoro del direttore sono stabiliti con 
deliberazione della Giunta regionale. 
5. L'incarico di direttore non è compatibile con lo 
svolgimento di attività lavorativa dipendente ed è subordinato, 
per i dipendenti pubblici, al collocamento in 
aspettativa senza assegni o fuori ruolo. 
6. Il trattamento economico del direttore è determinato 
con riferimento agli emolumenti spettanti, ai sensi dei 
contratti collettivi, ai dirigenti regionali di ruolo, inclusa 
la retribuzione di posizione e di risultato e, comunque, 
in misura non superiore a quella del responsabile di area 
di coordinamento. 
7. Per quanto non previsto dalla presente legge, al 
direttore si applicano le disposizioni della l.r. 5/2008. 
Art. 4 
Funzioni del direttore 


1. Il direttore: 
a) rappresenta legalmente l'ARSIA e ne cura la 
gestione tecnica e amministrativa; 
b) adotta il bilancio preventivo economico, il bilancio 
di esercizio e il piano annuale di attività; 
c) adotta il regolamento di amministrazione e contabilità; 
d) adotta i provvedimenti in materia di personale; 
e) assume tutti gli ulteriori atti necessari alla gestione 

delle attività dell'ARSIA. 

Art. 5 
Collegio dei revisori 


1. Il collegio dei revisori è composto da tre membri, 
iscritti nel registro dei revisori contabili, di cui al 
decreto legislativo 27 gennaio 1992, n. 88 (Attuazione 
della direttiva 84/253/CEE, relativa all'abilitazione delle 
persone incaricate del controllo di legge dei documenti 
contabili), nominati dal Consiglio regionale, che ne individua 
anche il presidente. 

2. Il collegio resta in carica per cinque anni e i suoi 
componenti possono essere confermati una sola volta. 
3. Il collegio dei revisori delibera validamente anche 
con la presenza di due componenti; in caso di parità 
prevale il voto del presidente. In assenza del presidente, 
prevale il voto del membro più anziano. 
4. I compensi per il collegio dei revisori sono così 
determinati: 
a) al presidente del collegio dei revisori spetta un'indennità 
annua pari al 15 per cento del compenso spettante 
al direttore, esclusa la retribuzione di risultato; 

b) ai membri del collegio dei revisori spetta un'indennità 
annua pari al 10 per cento del compenso spettante 
al direttore, esclusa la retribuzione di risultato. 

5. Ai componenti il collegio dei revisori residenti 
in sede diversa da quella dell'ARSIA, è dovuto inoltre, 
quando si rechino alle sedute dell'organo di controllo, il 
rimborso delle spese in analogia a quanto previsto dalla 
normativa vigente per i dirigenti regionali. 
6. Per quanto non previsto dalla presente legge, al 
collegio dei revisori si applicano le disposizioni della 
l.r. 5/2008. 
Art. 6 
Funzioni del collegio dei revisori 


1. Il collegio dei revisori verifica la regolarità della 
gestione e la corretta applicazione delle norme di amministrazione, 
di contabilità e fiscali anche collaborando 
con l'organo di vertice su richiesta dello stesso, ai fini 
della predisposizione degli atti. 
2. Il collegio dei revisori controlla inoltre l'intera 
gestione, in base a criteri di efficienza e di tutela dell'interesse 
pubblico perseguito da ARSIA. 
3. È obbligatorio acquisire il parere del collegio dei 
revisori, reso collegialmente, sul bilancio preventivo e 
sul bilancio di esercizio. 
Art. 7 
Comitato tecnico scientifico 


1. Il comitato tecnico scientifico (di seguito comitato) 
è organismo di consulenza tecnica per la gestione 
dell'ARSIA. 
2. Il comitato è composto da otto membri nominati 
dal Presidente della Giunta regionale di cui: 
a) tre membri in rappresentanza delle università della 
Toscana; 

b) un membro in rappresentanza del Consiglio nazionale 
delle ricerche (CNR); 

c) un membro in rappresentanza del Consiglio per la 
ricerca e la sperimentazione in agricoltura (CRA); 

d) tre membri in rappresentanza delle organizzazioni 
professionali agricole maggiormente rappresentative a 
livello regionale. 

3. Il comitato elegge nel suo seno il presidente, il 
quale provvede alle convocazioni delle riunioni e all'organizzazione 
dell'attività. 
4. Il comitato si esprime sul piano di cui all'articolo 
10 e, su richiesta del direttore, in ordine a specifici 
argomenti. 
5. Ai lavori del comitato partecipa il direttore o un suo 
delegato esperto sui problemi oggetto di discussione. 
6. Ai componenti del comitato è riconosciuto se 
residenti in sede diversa da quella dell'ARSIA, il solo 
rimborso delle spese, in analogia a quanto previsto per i 
dirigenti regionali. 
7. Per quanto non previsto dalla presente legge al 
comitato si applicano le disposizioni della l.r. 5/2008. 
Art. 8 
Vigilanza 


1. La Giunta regionale esercita la vigilanza sull'amministrazione 
dell'ARSIA e può disporre ispezioni 
mediante la nomina di uno o più ispettori scelti tra il personale 
regionale dirigente al fine di verificare il regolare 
funzionamento dell'ARSIA. 
2. I poteri sostitutivi regionali nei confronti degli 
organi dell'ARSIA sono esercitati ai sensi della normativa 
regionale vigente in materia di commissari nominati 
dalla Regione. 
Art. 9 
Personale 


1. Il personale dell'ARSIA appartiene al ruolo del 
personale regionale e ad esso si applicano i contratti 
collettivi nazionali di lavoro del comparto regioni e 
autonomie locali. 
2. Nell'ambito della dotazione organica del ruolo 
unico regionale, la Giunta regionale, con propria deliberazione, 
determina, su proposta del direttore, la dotazione 
organica dell'ARSIA. 
Art. 10 
Programmazione 


1. La Giunta regionale, entro il 30 giugno di ogni 
anno, definisce, nel rispetto degli atti di programmazione 
regionale, le direttive per la redazione della proposta del 
piano annuale di attività relativo all'anno successivo. 
Le direttive sono inviate alla commissione consiliare 
competente che si pronuncia entro trenta giorni dal 
ricevimento; scaduto il termine la Giunta regionale può 
procedere all'approvazione delle stesse. 
2. La proposta di piano è trasmessa entro il 31 ottobre 
di ogni anno alla Giunta regionale, la quale, entro il 31 
dicembre, la approva e ne dà comunicazione al Consiglio 
regionale. 
3. L'ARSIA presenta alla Giunta regionale una relazione 
sull'avanzamento del piano secondo le indicazioni 
contenute nel piano stesso. 
Art. 11 
Bilancio di previsione e bilancio di esercizio 


1. L'esercizio finanziario dell'ARSIA inizia il 1° gennaio 
e termina il 31 dicembre del medesimo anno. 
2. Il bilancio preventivo economico è adottato dal 
direttore entro il 31 ottobre dell'anno precedente a quello 
cui si riferisce. 
3. Il bilancio di esercizio è adottato dal direttore 
entro il 30 aprile dell'anno successivo a quello cui si 
riferisce. 
4. Il bilancio preventivo economico, corredato dalla 
relazione del collegio dei revisori, è trasmesso dal direttore 
alla Giunta regionale che l'approva, previo parere 
del Consiglio regionale, entro sessanta giorni dal ricevimento. 
5. Il bilancio di esercizio è trasmesso dal direttore 
alla Giunta regionale, corredato dalla relazione del collegio 
dei revisori. La Giunta regionale lo invia al Consiglio 
regionale per l'approvazione. 
6. Il bilancio di previsione si compone del conto 
economico, della nota integrativa e del piano annuale 
degli investimenti. Il bilancio di esercizio si compone 
dello stato patrimoniale, del conto economico e della 
nota integrativa ed è redatto secondo i principi di cui 
agli articoli 2423 e seguenti del codice civile, in quanto 
compatibili. La struttura del bilancio di esercizio e del 
bilancio di previsione si conforma allo schema deliberato 
dalla Giunta regionale. 
7. Il bilancio di previsione è corredato da una relazione 
del direttore che evidenzia i rapporti tra il piano di 
attività e le previsioni economiche. 
8. Il bilancio di esercizio è corredato da una relazione 
del direttore che evidenzia i rapporti tra gli eventi economici 
e patrimoniali e le attività poste in essere. 
Art. 12 
Regolamento di amministrazione e contabilità 


1. Il regolamento di amministrazione e contabilità 
dell'ARSIA adottato dal direttore, è approvato dalla Giunta 
regionale e definisce, fra l'altro, i criteri e le modalità 
per il funzionamento dell'ARSIA. 
Art. 13 
Finanziamento e bilancio 


1. Il finanziamento dell'ARSIA è assicurato mediante: 
a) finanziamento annuale della Regione finalizzato 
alle attività del piano di cui all'articolo 10 e comprensivo 
delle risorse per le spese di funzionamento; 

b) risorse derivanti dalla partecipazione a progetti 

regionali, nazionali e comunitari; 
c) proventi dei servizi; 
d) eventuali ulteriori entrate. 

2. Alla quantificazione del contributo di cui al comma 
1, lettera a), la Regione provvede annualmente con 
leg ge di bilancio. 
Art. 14 
Patrimonio 


1. L'ARSIA ha un proprio patrimonio mobiliare che 
può essere incrementato con ulteriori acquisizioni. 
Art. 15 
Norme transitorie 


1. Gli organi dell'ARSIA e il comitato tecnico scientifico 
in carica alla data di entrata in vigore della presente 
legge rimangono in carica fino alla naturale scadenza del 
loro mandato mantenendo il trattamento economico in 
essere. 
2. L'amministratore dell'ARSIA in carica alla data di 
entrata in vigore della presente legge assume il titolo di 
direttore e svolge le funzioni di cui all'articolo 4. 
3. Il collegio dei revisori in carica alla data di entrata 
in vigore della presente legge svolge le funzioni di cui 
all'articolo 6. 
4. Il comitato tecnico scientifico in carica alla data di 
entrata in vigore della presente legge svolge le funzioni 
di cui all'articolo 7. 

Art. 16 
Norme finali 


1. La legge regionale 10 giugno 1993, n. 37 (Istituzione 
dell'Agenzia regionale per lo sviluppo e l'innovazione 
nel settore agricolo forestale "ARSIA"), è 
abrogata. 
2. L'ARSIA adotta la contabilità economica con 
decorrenza dal 1° gennaio 2010. 
3. Le funzioni di cui all'articolo 1, comma 2, lettera 
h), relative al servizio fitosanitario regionale, sono svolte 
dall'ARSIA conseguentemente al trasferimento delle 
risorse professionali e finanziarie a ciò necessarie. A 
tale scopo entro centottanta giorni dall'entrata in vigore 
della presente legge la Giunta regionale, previo accordo 
con le organizzazioni sindacali dei lavoratori interessati, 
provvede alla predisposizione e all'adozione degli atti 
necessari al trasferimento delle medesime dall'Agenzia 
regionale di protezione ambientale (ARPAT). 
La presente legge è pubblicata sul Bollettino Ufficiale della 
Regione. È fatto obbligo a chiunque spetti di osservarla e 
farla osservare come legge della Regione Toscana. 

MARTINI 

Firenze, 9 gennaio 2009 

La presente legge è stata approvata dal Consiglio Regionale 
nella seduta del 23.12.2008.
