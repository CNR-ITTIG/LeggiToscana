Interventi regionali  per lo  studio,  ricerca  e  documentazione
sull'infanzia e  l'età evolutiva, per la sperimentazione socio -
assistenziale ed  educativa e  per la  formazione degli operatori
addetti al settore.

Il Consiglio Regionale ha approvato il 6-3-1990
Il Commissario del Governo ha apposto il visto il 7-4-1990
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della Legge)

1. In  attuazione degli  articoli 3  e 4 dello Statuto la Regione
promuove  e   sostiene  nel  settore  dell'infanzia  e  dell'età
evolutiva lo  studio, la  ricerca e la documentazione, nonchè la
sperimentazione socio-assistenziale  ed educativa e la formazione
degli operatori  dei servizi.  In tale ambito la Regione concorre
al finanziamento  delle attività  esercitate  in  dette  materie
dall'Istituto degli  Innocenti  di  Firenze,  in  conformità  di
programmi, piani e progetti - obiettivo regionali.

2.  La   Regione  può   inoltre  assumere,   con   il   concorso
dell'Istituto degli  Innocenti, iniziative  attinenti alla  sfera
dell'infanzia e dell'età evolutiva, per diffondere la conoscenza
di esperienze operative e di studio riferite a contesti culturali
diversi.

3. Le  attività di  cui  ai  precedenti  commi  sono  svolte  in
funzione  degli   enti  locali,  nel  rispetto  delle  reciproche
competenze e tenendo conto dei rapporti di collaborazione diretta
tra essi realizzati.

ARTICOLO 2
(Programmazione)

1. Ai  fini del  precedente articolo 1 l'Istituto degli Innocenti
di  Firenze   invia  alla   Regione  una  proposta  programmatica
attuativa di  piani, programmi  e progetti - obiettivo regionali,
con validità  triennale, corredata  dalle previsioni finanziarie
per il  relativo  periodo,  con  specificazioni  per  l'esercizio
annuale.
Inoltre entro  il mese  di febbraio  di ogni  anno  presenta  una
relazione concernente  l'attività  espletata,  accompagnata  dal
conto  consuntivo,   nonchè  gli  aggiornamenti  sulla  proposta
programmatica pluriennale e le indicazioni degli oneri relativi.

2. La  Giunta Regionale, verificata la rispondenza della proposta
programmatica  avanzata   dall'Istituto  degli  Innocenti  con  i
programmi, i piani ed i progetti - obiettivo regionali, determina
annualmente  l'ammontare   del  contributo   all'Istituto   degli
Innocenti  e  provvede  all'impegno  e  alla  liquidazione  della
relativa spesa.

ARTICOLO 3
(Disposizioni finali)

1.  Gli   effetti  della   presente  legge   sono  sospesi   fino
all'accertamento, da  compiersi da parte del Consiglio Regionale,
eventualmente  anche   in  sede   di  revisione   dello   Statuto
dell'Istituto  degli  Innocenti  di  Firenze,  della  rispondenza
dell'ordinamento dell'Istituto stesso ai principi seguenti:

a) integrazione    del    Consiglio  di  Amministrazione  con  la
   rappresentanza del  Comune nel  cui territorio  l'Ente ha sede
   legale;
b) qualificazione dell'attività progettuale con l'istituzione di
   organismi di  consulenza tecnico  - scientifica  e mediante la
   più ampia  collaborazione con  enti ed organismi operanti nel
   settore;
c) adeguamento  dell'organizzazione amministrativa e contabile ai
   principi della  legislazione regionale, per quanto compatibile
   con la legislazione statale.

ARTICOLO 4
(Norme finanziarie)

1. Agli  oneri di  spesa derivanti  dalla presente  legge  si  fa
fronte per  l'anno 1990  con i fondi stanziati sul cap. 18040 del
bilancio 1990 e per gli esercizi successivi con le relative leggi
di bilancio.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 14 aprile 1990

La presente  legge è  stata approvata dal Consiglio Regionale il
6-3-1990 ed  è stata vistata dal Commissario del Governo il 7-4-
1990.



INFANZIA
FORMAZIONE
PERSONALE

