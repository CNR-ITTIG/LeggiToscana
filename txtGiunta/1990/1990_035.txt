Attività di telesoccorso e telecontrollo.

Il Consiglio Regionale ha approvato il 20-2-1990
Il Commissario del Governo ha apposto il visto il 24-3-1990
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1. La  Regione, in armonia con i principi di cui all'art. 4 dello
Statuto, nell'ambito  di una  politica  intesa  a  realizzare  un
integrato sistema  di sicurezza sociale, allo scopo di diffondere
e qualificare  ulteriormente  le  iniziative  di  telesoccorso  e
telecontrollo già  avviate sperimentalmente  in alcune  zone del
territorio  regionale,   disciplina  con  la  presente  legge  le
attività di  telesoccorso e  telecontrollo con  le finalità  di
assistere a  domicilio le  persone anziane  o  inabili,  a  grave
rischio socio-sanitario.

2. Le disposizioni della presente legge sono emanate nel rispetto
delle norme  e  degli  indirizzi  previsti  dal  piano  sanitario
regionale e  piano regionale dei servizi sociali e dalle leggi ad
essi collegate.

ARTICOLO 2
(Modalità di svolgimento delle attività)

1. Le  attività di  telesoccorso e telecontrollo vengono attuate
dalla UUSSLL  su proposta  del servizio sociale o del servizio di
attività distrettuale  o dal dipartimento di emergenza ovvero da
parte dei  Comuni competenti  per  territorio  nei  confronti  di
persone anziane  o inabili  da individuare in via prioritaria tra
quelle parzialmente  o totalmente  dipendenti e  tra  coloro  che
vivono soli  o inseriti  in nuclei  familiari composti da persone
anziane o inabili.

2. Per  l'organizzazione ed  il funzionamento  delle attività ai
sensi del precedente comma è richiesto:

a) l'individuazione,  anche in collaborazione con le Associazioni
   del  Volontariato   convenzionate  col  SSN,  del  sistema  di
   raccolta   della    segnalazione   utilizzando   le   centrali
   radiotelefoniche di  ascolto attivate nelle 24 ore nell'ambito
   del dipartimento di emergenza e urgenza;
b) la   predisposizione   delle   procedure  per  determinare  le
   modalità di accesso al servizio ed il numero degli assistiti,
   nonché   per    garantire   la   massima   segretezza   della
   documentazione acquisita  e la  tutela alla  riservatezza.  In
   tale contesto  è previsto  tassativamente il  piano  consenso
   dell'utente  assistito   alle  modalità   di  fruizione   del
   servizio, ed  il  coinvolgimento  del  medico  curante.  Viene
   altresì favorita  la partecipazione al programma d'intervento
   da parte  dei familiari  e/o di  altri soggetti disponibili in
   grado di esprimere forme idonee di solidarietà;
c) l'attribuzione  delle   responsabilità  delle  attività,  le
   modalità di  gestione della  strumentalizzazione,  l'utilizzo
   del personale, l'individuazione dei collegamenti fra i servizi
   della  USL   interessati  ed  i  servizi  sociali  e  sanitari
   territoriali;
d) la dotazione in comodato agli utenti di apparecchi individuali
   segnalatori delle condizioni di allarme.

ARTICOLO 3
(Programma annuale d'intervento)

1. La Giunta regionale, sulle base delle richieste avanzate dalle
UUSSLL,  propone  al  Consiglio,  per  la  sua  approvazione,  il
programma di  intervento annuale per le attività di telesoccorso
e telecontrollo,  nell'ambito del  progetto obiettivo anziani, in
modo da  prevedere la piena integrazione tra i servizi pubblici e
le associazioni del volontariato esistenti e tendere ad attività
permanenti di  monitoraggio di  utenti a  grave rischio  socio  -
sanitario.

ARTICOLO 4
(Finanziamento)

1. Agli oneri derivanti dall'applicazione della presente legge si
provvede con  gli stanziamenti del fondo sanitario interregionale
iscritti sui competenti capitoli 17000 e 17040 del bilancio 1990.

La presente  legge è  pubblicata sul  Bollettino Ufficiale della
Regione. È  fatto obbligo  chiunque spetta di osservarla e farla
osservare come legge della Regione Toscana.

Firenze, 31 marzo 1990

La presente  legge è  stata approvata dal Consiglio Regionale il
20-2-1990 ed  è stata vistata dal Commissario del Governo il 24-
3-1990.



ASSISTENZA SANITARIA
ASSISTENZA SOCIALE
DISABILI

