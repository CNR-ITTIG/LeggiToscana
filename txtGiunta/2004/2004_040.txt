Modifiche alla  legge regionale  21  marzo  2000,  n.  39  (Legge
forestale della Toscana).

Il Consiglio Regionale ha approvato il 27-07-2004
Il Presidente  della Giunta  Regionale promulga la seguente legge
regionale:

CAPO I
Modifiche alla  legge regionale  21  marzo  2000,  n.  39  (Legge
forestale della Toscana)

ARTICOLO 1
(Modifiche all'articolo 1 della LR 39/2000)

1. Dopo la lettera c bis) del comma 2 dell'articolo 1 della legge
regionale 21 marzo 2000, n. 39 (Legge forestale della Toscana) è
aggiunta la seguente:

   "c  ter)   disciplina  la  commercializzazione  del  materiale
   forestale di  propagazione (MFP) in attuazione della direttiva
   99/105/CE del  Consiglio del  22 dicembre  1999, relativa alla
   commercializzazione     dei     materiali     forestali     di
   moltiplicazione,  e   in  conformità  alle  disposizioni  del
   decreto legislativo 10 novembre 2003, n. 386 (Attuazione della
   direttiva  99/105/CE  relativa  alla  commercializzazione  dei
   materiali forestali di moltiplicazione)."

ARTICOLO 2
(Modifiche all'articolo 39 della LR 39/2000)

1. Il  comma 1 dell'articolo 39 della LR 39/2000, come sostituito
dall'articolo 16  della legge  regionale 2 gennaio 2003, n. 1, è
sostituito dal seguente:

   "1. Ai  fini della  tutela e  del corretto  uso  del  bosco  e
   dell'area forestale, la Regione Toscana approva il regolamento
   di attuazione  della presente  legge,  denominato  regolamento
   forestale."

ARTICOLO 3
(Modifiche all'articolo 40 della LR 39/2000)

1. Dopo  la lettera  d) del  comma 2  dell'articolo 40  della  LR
39/2000, come  sostituito dall'articolo  18 della  LR 1/2003,  è
aggiunta la seguente:

   "d  bis)   le  procedure  per  coordinare  il  rilascio  delle
   autorizzazioni  ai  fini  del  vincolo  idrogeologico  con  le
   procedure per  il rilascio delle autorizzazioni paesaggistiche
   e delle concessioni edilizie."

ARTICOLO 4
(Modifiche all'articolo 47 bis della LR 39/2000)

1. La  lettera e)  del comma  3 dell'articolo  47  bis  della  LR
39/2000, come  sostituito dall'articolo   26  della LR 1/2003, è
sostituita dalla seguente:

   "e) i  tagli che  comportino un  prelievo maggiore  ovvero  un
   rilascio minore  del 20  per cento, in numero di soggetti o in
   massa legnosa,  rispetto a  quanto autorizzato,  consentito  o
   prescritto, purché il taglio in violazione sia riferito ad un
   numero di  soggetti superiore  a dieci  o ad una massa legnosa
   superiore a 10 metri cubi."

ARTICOLO 5
(Inserimento dell'articolo 76 bis nella LR 39/2000)

1. Prima  dell'articolo 77  del capo  III del  titolo V  della LR
39/2000, è inserito il seguente:

   "Art. 76 bis
   Ambito di applicazione

   1. La  disciplina del presente capo si applica al MFP relativo
   alle specie elencate nell'allegato D e destinato ad interventi
   relativi  all'imboschimento   e  al   rimboschimento,  nonché
   all'arboricoltura da legno.
   
   2. Non  è soggetto  alla disciplina  del presente capo il MFP
   del quale  sia  provata  la  destinazione  all'esportazione  e
   riesportazione verso  paesi terzi  ed il  MFP, sotto  forma di
   postime e parti di piante, per il quale sia provato che non è
   destinato agli interventi di cui al comma 1.
   
   3. Qualora  una ditta  detenga o  commercializzi  a  qualsiasi
   titolo materiali  appartenenti alle specie di cui all'allegato
   D non destinati agli interventi  di cui al comma 1 o destinati
   all'esportazione e  riesportazione verso paesi terzi, è fatto
   obbligo di apporre sui materiali etichette recanti la dicitura
   "non per  fini forestali"  o "destinato all'esportazione verso
   paesi terzi"."

ARTICOLO 6
(Sostituzione dell'articolo 77 della LR 39/2000)

1. L'articolo  77 della LR 39/2000, come modificato dall'articolo
53 della LR 1/2003, è sostituito dal seguente:

   "Art. 77
   Certificato principale d'identità
   
   1. Il  MFP è  soggetto a controllo di provenienza o identità
   clonale.
   
   2. Ai  fini del controllo di cui al comma 1, la provincia e la
   comunità  montana   rilasciano  un   certificato   principale
   d'identità  che   attesta  la   provenienza   del   MFP   e/o
   l'appartenenza  del  MFP  vegetativo  ai  cloni  iscritti  nel
   registro nazionale dei cloni forestali.
   
   3.  La  Giunta  regionale,  previo  parere  delle  commissioni
   consiliari competenti,  definisce le  modalità  tecniche  per
   l'applicazione   del    presente   articolo,    le   eventuali
   disposizioni transitorie  e provvede ad aggiornare l'elenco di
   cui all'allegato D."
   
ARTICOLO 7
(Sostituzione dell'articolo 79 della LR 39/2000)

1. L'articolo  79 della LR 39/2000, come sostituito dall'articolo
55 della LR 1/2003, è sostituito dal seguente:

   "Art. 79
   Autorizzazione per la produzione e la vendita
   
   1.  L'esercizio  dell'attività  di  produzione  e  vendita  a
   qualsiasi titolo  del MFP è soggetto all'autorizzazione della
   provincia o della comunità montana.
   
   2. I titolari di autorizzazione devono:
   
   a) tenere,    presso    ogni    unità    produttiva  autonoma
      dell'azienda, il  registro di  carico e  scarico, ove  sono
      annotate  cronologicamente  e  analiticamente  l'entrata  e
      l'uscita di MFP;
   b) comunicare  alla provincia  o alla comunità montana, entro
      il 30  settembre di  ogni  anno,  la  consistenza  del  MFP
      esistente nelle  proprie unità produttive alla data del 31
      agosto.
   
   3.  Limitatamente   all'uso  di   MFP  a  fini  di  ricerca  e
   sperimentazione, l'autorizzazione  di cui  al comma  1 non  è
   richiesta agli  istituti universitari,  agli enti  pubblici di
   ricerca e  sperimentazione, nonché ai centri nazionali per la
   conservazione   delle    biodiversità   forestali    di   cui
   all'articolo 10 del DLgs 227/2001.
   
   4.  Le  province  e  le  comunità  montane  costituiscono  un
   registro dei soggetti autorizzati.
   
   5.  La  Giunta  regionale,  previo  parere  delle  commissioni
   consiliari competenti,  definisce le  modalità  tecniche  per
   l'applicazione del presente articolo."
   
ARTICOLO 8
(Inserimento dell'articolo 79 bis nella LR 39/2000)

1. Dopo l'articolo 79 della LR 39/2000 è inserito il seguente:

   "Art. 79 bis
   Requisiti di commercializzazione e modalità di movimentazione
   ed identificazione durante le fasi di produzione
   
   1. Durante  tutte le fasi di produzione, commercializzazione e
   trasporto il  MFP deve  essere mantenuto  in partite omogenee,
   separate ed  identificate con riferimento agli elementi di cui
   agli articoli 8 e 9 del DLgs 386/2003.
   
   2. Il MFP deve essere commercializzato e trasportato munito di
   etichette o  cartellini secondo quanto indicato all'articolo 8
   del DLgs 386/2003.
   
   3. Le province o le comunità montane possono autorizzare:
   
   a) la mescolanza di materiali di moltiplicazione;
   b) la successiva propagazione vegetativa.
   
   4.   Nel    territorio   della    Toscana,   per    effettuare
   rimboschimenti, imboschimenti  od impianti di arboricoltura da
   legno, la  messa a  dimora di  MFP appartenente alla categoria
   "identificato alla  fonte" è  consentita esclusivamente nella
   regione   di    provenienza,   fatta   salva   una   specifica
   autorizzazione della provincia o della comunità montana.
   
   5.  La  Giunta  regionale,  previo  parere  delle  commissioni
   consiliari competenti,  definisce le  modalità  tecniche  per
   l'applicazione del presente articolo."
   
ARTICOLO 9
(Sostituzione dell'articolo 80 della LR 39/2000)

1. L'articolo 80 della LR 39/2000 è sostituito dal seguente:

   "Art. 80
   Importazione
   
   1. Fatta  salva l'osservanza  delle  vigenti  disposizioni  in
   materia fitosanitaria, la commercializzazione del MFP prodotto
   in  altre   regioni  o   nei  paesi   dell'Unione  europea  è
   subordinata alla  presentazione del  certificato attestante la
   provenienza e  l'identità clonale,  salvo quanto  previsto al
   comma 2.
   
   2. Per l'importazione di MFP dai paesi terzi si applica quanto
   previsto dal d.lgs 386/2003."
   
ARTICOLO 10
(Modifiche all'articolo 82 della LR 39/2000)

1. Le  lettere b)  e c)  del comma  3 dell'articolo  82 della  LR
39/2000, come  sostituito dall'articolo  57 della LR 1/2003, sono
abrogate.

2. Dopo  il comma 4 dell'articolo 82 della LR 39/2000 è aggiunto
il seguente:

   "4 bis. Per le violazioni relative al titolo V, capo III della
   presente   legge    si   applicano    le   seguenti   sanzioni
   amministrative:
   
   a) pagamento di una somma minima di euro 1.000,00 e massima di
      euro 6.000,00  per chiunque produca, detenga, venda o metta
      comunque in  circolazione MFP senza l'autorizzazione di cui
      all'articolo 79;
   b) pagamento  di una  somma minima di euro 500,00 e massima di
      euro 3.000,00  per chiunque ometta di tenere il registro di
      carico e scarico;
   c) pagamento  di una  somma minima di euro 200,00 e massima di
      euro 1.200,00 per chiunque tenga irregolarmente il registro
      di carico  e  scarico  od  ometta  la  comunicazione  della
      consistenza  del   MFP  presente   nelle   proprie   unità
      produttive;
   d) pagamento  di una  somma minima  di euro 50,00 e massima di
      euro 300,00, con un minimo in ogni caso di euro 100,00, per
      ogni chilogrammo  o frazione  di chilogrammo  di sementi, e
      per centinaia  o frazione  di centinaia  di piante,  talee,
      marze, astoni,  embrioni  o  altre  parti  di  piante,  per
      chiunque  acquista,   distribuisce,  trasporta,   vende   o
      altrimenti commercializza  materiali  di  propagazione  non
      separati in  lotti identificati,  o comunque  senza poterne
      dimostrare la provenienza o l'identità clonale;
   e) pagamento  di una  somma minima  di euro 50,00 e massima di
      euro 300,00, con un minimo in ogni caso di euro 100,00, per
      ogni centinaia o frazione di centinaia di piante, astoni od
      altro MFP  messo a  dimora in violazione della disposizione
      di cui all'articolo 79 bis, comma 4."
   
3. Dopo  il comma  4 bis  dell'articolo 82  della LR  39/2000  è
aggiunto il seguente:

   "4 ter.  Nel caso  di reiterazione  delle violazioni di cui al
   comma 4  bis, lettere  b), c),  d) la provincia o la comunità
   montana possono  disporre la  sospensione  dell'autorizzazione
   per un periodo compreso tra due e cinque anni."
   
ARTICOLO 11
(Modifiche all'articolo 85 della LR 39/2000)

1. Dopo  il comma  6  dell'articolo  85  della  LR  39/2000  come
sostituito dall'articolo  60  della  LR  1/2003  è  aggiunto  il
seguente:

   "6 bis.  Al fine  di regolarizzare  le  opere  previste  dalla
   presente  legge,   e  le   trasformazioni  ad  esse  connesse,
   realizzate in  assenza di  autorizzazione o  di  dichiarazione
   d'inizio lavori  o in  difformità alle  stesse,  può  essere
   richiesta autorizzazione  in  sanatoria.  L'autorizzazione  in
   sanatoria è rilasciata dall'ente competente quando le opere e
   le  relative   trasformazioni  non   pregiudichino   l'assetto
   idrogeologico dell'area  oggetto dei  lavori e  siano conformi
   alla presente legge, al regolamento forestale e agli strumenti
   di     pianificazione      territoriale.      Il      rilascio
   dell'autorizzazione in  sanatoria è condizionato al pagamento
   delle sanzioni  amministrative da  parte  dei  trasgressori  o
   degli  obbligati   in  solido   nonché,  nei  casi  previsti,
   all'attuazione  del   rimboschimento   compensativo   con   le
   modalità di cui all'articolo 44. L'ente competente al momento
   del rilascio dell'autorizzazione in sanatoria può prescrivere
   l'esecuzione di lavori di consolidamento o adeguamento."
   
ARTICOLO 12
(Modifiche all'articolo 89 della LR 39/2000)

1. Dopo  il comma 2 dell'articolo 89 della LR 39/2000 è aggiunto
il seguente:

   "2 bis.  Fino all'adozione  dei nuovi  modelli dei registri di
   carico e  scarico restano  validi i  modelli di  cui  alla  l.
   269/1973."
   
2. Dopo  il comma  2 bis  dell'articolo 89  della LR  39/2000  è
aggiunto il seguente:

   "2 ter.  Al  fine  di  costituire  il  registro  dei  soggetti
   autorizzati, i titolari della licenza di cui al comma 2 devono
   inviare, entro  un anno  dall'entrata in vigore della presente
   legge, una  copia della  licenza  alle  province  o  comunità
   montane, pena la decadenza della stessa."
   
Art.13
Sostituzione dell'articolo 95 della LR 39/2000

1. L'articolo 95 della l.r 39/2000 è sostituito dal seguente:

   "Art. 95
   Trasferimento del personale del Corpo forestale dello Stato
   
   1. La  Regione, sulla  base di  quanto stabilito  al comma  2,
   dispone l'inquadramento  nei propri ruoli o, previa intesa con
   gli  enti   interessati,  il  trasferimento  nei  ruoli  delle
   province o  delle comunità  montane del  personale del  Corpo
   forestale dello  Stato che  faccia domanda di trasferimento ai
   sensi dell'articolo 4, comma 7 della legge 6 febbraio 2004, n.
   36 (Nuovo  ordinamento del  Corpo forestale dello Stato), come
   modificato dall'articolo 1, comma 3, lettera b) della legge 27
   marzo 2004, n. 77.
   
   2.  La  Giunta  regionale,  successivamente  all'adozione  del
   provvedimento del capo del Corpo forestale dello Stato  di cui
   all'articolo 4,  comma  7  della  l.  36/2004,  disciplina  le
   modalità e  i criteri  per il  trasferimento del personale di
   cui al  comma 1  nei propri ruoli o in quelli delle province o
   comunità montane.
   
   3.  L'inquadramento  del  personale  di  cui  al  comma  1  è
   effettuato in  subordine all'emanazione  del provvedimento  di
   cui all'articolo  4, comma  8, della  l. 36/2004,  che dispone
   relativamente alle  risorse finanziarie  per l'anno 2004 e per
   gli anni  successivi. Le  unità di  personale sono oggetto di
   inquadramento  fino   a  concorrenza  dell'attribuzione  delle
   risorse statali."
   
CAPO II
Entrata in vigore

ARTICOLO 14
(Entrata in vigore)

1. La  presente legge  entra in  vigore il giorno successivo alla
data di  pubblicazione sul  Bollettino  ufficiale  della  Regione
Toscana.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 2 agosto 2004

PASSALEVA
(designato con DPGR n. 132 del 22.5.2000)

La presente  legge è  stata approvata  dal  Consiglio  Regionale
nella seduta del  27.07.2004.




FORESTE

