Regolamento  di  attuazione cui  all'articolo 15, comma 3,  della
legge regionale 29 dicembre 2003, n.  67 (Ordinamento del sistema
regionale della protezione civile  e   disciplina  della relativa
attività),  concernente  "Organizzazione   delle  attività  del
sistema  regionale  della protezione civile in emergenza".



IL CONSIGLIO REGIONALE HA APPROVATO
IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Vista la legge regionale 29 dicembre 2003, n. 67 (Ordinamento del
sistema regionale  della protezione  civile  e  disciplina  della
relativa attività)  che all'articolo  15 prevede  che la Regione
approvi  uno   o  più  regolamenti  di  attuazione  della  legge
medesima;

Richiamato l'articolo  15, comma 3, della l.r. 67/2003 che rinvia
a regolamento la disciplina:

- degli  elementi generali  dell'organizzazione degli enti locali
  in emergenza  e i  requisiti di  funzionalità  della  medesima
  finalizzati a  realizzare il necessario livello di efficienza e
  di integrazione dell'intero sistema regionale;
- delle  procedure di  raccordo tra  i soggetti che compongono il
  sistema regionale  della protezione  civile e  tra questi e gli
  altri soggetti che operano in emergenza;
- dell'organizzazione  regionale preposta  allo svolgimento degli
  adempimenti  di  competenza  della  Regione  nell'ambito  della
  funzione del concorso alla gestione dell'emergenza;
- delle  modalità per  l'adeguamento  dei  piani  di  protezione
  civile già approvati dagli enti locali;

Vista la  deliberazione del  Consiglio regionale  del 23 novembre
2004  con   la  quale   è  stato  approvato  il  regolamento  di
attuazione, di  cui al  citato articolo  15, comma  3, della l.r.
67/2003, concernente  "Organizzazione delle attività del sistema
regionale della protezione civile in emergenza";

EMANA
il seguente Regolamento:

CAPO I
Disposizioni generali

ARTICOLO 1
(Oggetto)

1. Il  presente regolamento, in attuazione dell'articolo 15 della
legge regionale  29 dicembre 2003, n. 67 (Ordinamento del sistema
regionale della  protezione civile  e disciplina  della  relativa
attività), disciplina:

a) le  attività che  devono essere  svolte  dalla  Regione,  dai
   comuni e  dalle province nelle situazioni di emergenza secondo
   le competenze  attribuite ai  medesimi enti dalla l.r. 67/2003
   nonché gli  elementi generali  della relativa  organizzazione
   finalizzati   a    realizzare   l'efficacia   della   risposta
   complessiva del  sistema regionale  di protezione  civile alle
   situazioni di  emergenza e  l'integrazione e il raccordo delle
   attività di competenza di ciascun componente;
b) le modalità di raccordo tra gli enti di cui alla lettera a) e
   gli altri soggetti che operano nelle situazioni di emergenza;
c) l'organizzazione  regionale preposta  allo  svolgimento  degli
   adempimenti di competenza della Regione medesima.

2. Il  presente regolamento  stabilisce altresì le modalità per
assicurare la coerenza dei piani di protezione civile locali alle
disposizioni di  cui al  comma 1  e per  promuoverne la  verifica
attraverso periodiche esercitazioni.

CAPO II
Attività operative e relativa organizzazione

ARTICOLO 2
(Attività operative)

1. La  Regione, i  comuni e  le province  assicurano le  seguenti
attività operative:

a) attività   di    centro    situazioni,  in  via  ordinaria  e
   continuativa;
b) attività di centro operativo, in emergenza o in previsione di
   una emergenza.

2. L'attività di centro situazioni comprende:
a) il   ricevimento  delle  segnalazioni  circa    situazioni  di
   criticità in atto o previste;
b) la verifica delle segnalazioni ricevute e della loro possibile
   evoluzione;
c) il  mantenimento di  un costante  flusso  informativo  con  le
   strutture interne  che svolgono  attività di centro operativo
   nonché con  le altre  componenti  del  sistema  regionale  di
   protezione civile  e gli  altri soggetti  che concorrono  alle
   attività  di   protezione  civile  secondo  le  modalità  di
   raccordo di cui al successivo capo III.

3. Per gli eventi di tipo idrogeologico o comunque per gli eventi
prevedibili,  l'attività   regionale  e  provinciale  di  centro
situazioni comprende anche la trasmissione degli stati di allerta
ed il  mantenimento di  un costante  flusso  informativo  con  le
strutture competenti  per le  attività di  sorveglianza e pronto
intervento, in  conformità alle  disposizioni generali  adottate
dalla Giunta  regionale in  attuazione degli  indirizzi operativi
statali adottati  ai sensi  dell'articolo 5,  comma 2 del decreto
legge  7   settembre  2001,  n.  343  (Disposizioni  urgenti  per
assicurare il  coordinamento operativo  delle strutture  preposte
alle  attività   di  protezione   civile),   convertito      con
modificazioni dalla  legge 9 novembre 2001, n. 401.

4. L'attività  di centro  operativo comprende l'attuazione degli
interventi di soccorso di competenza dell'ente attraverso:

a) l'accertamento delle esigenze di intervento;
b) l'attivazione  diretta delle risorse necessarie per far fronte
   alle esigenze  di intervento  o l'attivazione  dei  centri  di
   competenza a ciò preposti;
c) la prima definizione dei danni.

ARTICOLO 3
(Organizzazione delle attività di competenza degli enti locali e
relativi elementi  funzionalità)

1. I comuni e le province definiscono l'organizzazione necessaria
per lo svolgimento delle attività di cui all'articolo 2, tenendo
conto delle  competenze attribuite  dalla  l.r.  67/2003  nonché
degli elementi  di cui  ai successivi  articoli 5 e 6, in modo da
assicurare:

a) una operatività H24 della attività di centro situazioni;
b) la  adeguatezza  delle  attività  di  centro  operativo  alle
   esigenze di intervento derivanti dalla situazione di emergenza
   in corso o prevista.

2. Ai  fini di garantire l'adeguatezza di cui al comma 1, lettera
b)  l'organizzazione   delle  attività   è   definita   facendo
riferimento  alle   situazioni  di  massimo  danno  atteso  quali
risultano dal quadro dei rischi di cui all'articolo 17 della l.r.
67/2003, fermo  restando  che  le  attività  e  l'organizzazione
preposta vengono  attivate, in  emergenza, secondo  le  effettive
necessità.

3. Per gli eventi di tipo idrogeologico o comunque per gli eventi
prevedibili,  le   attività  e  l'organizzazione  preposta  sono
attivate in  forma progressiva  in conformità  alle disposizioni
regionali di  cui all'articolo  2, comma 3, in modo da assicurare
un corrispondente  grado di  operatività delle  varie componenti
del sistema  regionale di  protezione civile,  ferma restando  la
disciplina integrativa  e di  dettaglio  prevista  nei  piani  di
protezione civile locali.

4. L'organizzazione  delle attività  di cui  all'articolo 2 può
prevedere anche  il supporto delle organizzazioni di volontariato
nonché degli  altri soggetti che compongono il sistema regionale
della protezione  civile o che vi partecipano ai sensi della l.r.
67/2003.

5. Ai  fini  di  consentire  una  immediata  funzionalità  della
struttura o  delle strutture  preposte alle  attività di  centro
operativo,   l'ente    locale   organizza    la   raccolta,    la
sistematizzazione e  l'aggiornamento delle  informazioni  la  cui
conoscenza può  essere rilevante nell'emergenza, garantendone la
disponibilità alle  strutture preposte  alle attività di centro
operativo.

6. Le  informazioni di  cui al comma 5, rilevanti per l'attività
di tutte  le  componenti  del  sistema  regionale  di  protezione
civile, sono  organizzate in  forma omologa  da tutti  gli  enti,
secondo standard  definiti dalla  Giunta regionale  e  sono  rese
disponibili per le attività di protezione civile.

ARTICOLO 4
(Svolgimento  delle   attività:  le   procedure  operative  e  i
mansionari)

1. Gli enti locali definiscono previamente le procedure operative
e i  relativi mansionari  che regolano  le  attività  di  centro
operativo e centro situazioni.

2. Le  procedure operative,  che devono essere previste nei piani
di protezione civile, hanno ad oggetto:

a) le  forme di  raccordo di  cui all'articolo  18  della    l.r.
   67/2003;
b) la  gestione degli avvisi di criticità e gli stati di allerta
   adottati dalla Regione;
c) l'attivazione  dei presidi  idraulici ed  idrogeologici  e  in
   generale delle  altre  attività  di  monitoraggio  dei  punti
   critici;
d) l'attivazione  dell'organizzazione preposta  alle attività di
   centro operativo.

3. Nei  piani di protezione civile comunali sono inoltre previste
le  procedure   operative  aventi   ad  oggetto   l'attività  di
informazione alla  popolazione in  corso o  in previsione  di una
emergenza, l'evacuazione  degli edifici  e delle  aree a rischio,
l'assistenza alla popolazione.

4.  Le   procedure  operative   ed  i  relativi  mansionari  sono
disciplinate  dagli   enti  locali   in  modo  da  garantirne  la
funzionalità  alle  effettive  situazioni  di  emergenza,  anche
tramite la  previsione di  fasi di  verifica  in  tempo  reale  e
l'individuazione del  soggetto competente  a disporne l'immediato
adeguamento.

ARTICOLO 5
(L'organizzazione delle attività operative nei comuni)

1. Il comune organizza le attività di cui all'articolo 2 in modo
adeguato ad  assicurare gli  interventi di  competenza aventi  ad
oggetto    l'incolumità  e  l'assistenza  alla  popolazione,  la
salvaguardia  dei   beni,  con  particolare  riguardo  di  quelli
pubblici funzionali  al mantenimento  delle normali condizioni di
vita  della  popolazione  ed  allo  svolgimento  delle  attività
pubbliche essenziali. A tal fine tiene conto:

a) dell'organizzazione  complessiva dell'ente  e, in particolare,
   dell'organizzazione e  dei compiti dell'ufficio tecnico, della
   polizia municipale,  degli uffici  competenti  in  materia  di
   viabilità, edilizia e di servizi sociali;
b) dei  rischi presenti  sul territorio, con particolare riguardo
   al numero  delle persone  potenzialmente soggette  alle  varie
   tipologie di  rischio e  alla densità  abitativa delle aree a
   rischio nonché alla esistenza di edifici strategici dislocati
   nelle  aree   a  rischio,  quali  ospedali,  scuole,  impianti
   produttivi, edifici  di  grande  distribuzione,  monumenti  ed
   altri beni culturali.

2. Le  attività di  centro  situazioni  e  di  centro  operativo
possono essere svolte in forma associata.

3. Quando  alla gestione  associata partecipa il comune capoluogo
di provincia, questo è individuato quale ente responsabile della
gestione medesima.

4. I  comuni capoluoghi  di provincia  possono altresì stipulare
apposite convenzioni con comuni limitrofi per assicurare forme di
supporto  alle   attività  di  centro  situazioni  e  di  centro
operativo di questi ultimi.

5. Gli  atti associativi  e le  convenzioni sono  comunicati alla
provincia e  alla Regione  affinché ne  tengano conto  nel piano
provinciale di protezione civile e nei piani operativi regionali.

6. Anche  quando le  attività di centro operativo sono svolte in
forma associata,  i singoli  comuni provvedono  direttamente allo
svolgimento delle  competenze di  cui all'articolo  8,  comma  2,
lettera d), della l.r. 67/2003. Gli atti associativi garantiscono
altresì  che  l'attività  di  informazione  e  assistenza  alla
popolazione sia svolta presso ciascun comune.

7. Nei  casi previsti  dal comma 2, l'atto associativo definisce,
tra l'altro:

a) le  risorse umane  e  materiali  a  disposizione  della  forma
   associata per  le attività  di centro  situazioni e di centro
   operativo;
b) le  procedure per  la attivazione  delle attività di cui alla
   lettera a);
c) la   competenza  all'attivazione  delle  attività  di  centro
   situazioni e di centro operativo in rapporto con i sindaci dei
   comuni partecipanti.

8. Il comune:
a) comunica  a tutte  le forze  operative, alla  provincia e alla
   Regione  l'organizzazione   preposta  alle  attività  di  cui
   all'articolo 2,  il nominativo  dei responsabili,  la sede  di
   riferimento  e  i  relativi  recapiti  telefonici;  ugualmente
   provvedono le forme associate nei casi di cui al comma 2;
b) assicura  la conoscibilità e l'accessibilità della struttura
   adibita alle  attività di  centro situazioni  da parte  della
   popolazione  per   richieste  di   intervento  e  segnalazioni
   urgenti.

ARTICOLO 6
(L'organizzazione delle attività operative presso le  province)

1. La  provincia organizza  le attività di cui all'articolo 2 in
modo adeguato ad assicurare:

a) lo  svolgimento degli  interventi di  prevenzione  di  propria
   competenza,  tra  cui  in  particolare  quelli  relativi  alla
   procedura di allerta;
b) il  supporto ai  comuni coinvolti  in situazioni di emergenza,
   tenuto conto  della loro  capacità  operativa  e  del  quadro
   complessivo dei rischi nell'ambito provinciale.

2. Ai  fini di cui al comma 1, lettera a), la provincia organizza
l'attività  di   centro  situazioni   in   modo   da   garantire
adeguatamente, con  la strumentazione  e il personale necessario,
la trasmissione  degli avvisi  di allerta  e  la  gestione  delle
conseguenti procedure  informative, nonché  il ricevimento delle
segnalazioni di  situazioni di emergenza da parte dei comuni e le
conseguenti richieste di supporto.

3. Ai  fini di cui al comma 1, lettera b), la provincia organizza
le attività di centro operativo in modo da garantire:

a) la  tempestiva attivazione delle risorse tecniche, strumentali
   ed operative individuate per supportare i comuni;
b) il  coordinamento con  le altre forze operative competenti per
   gli interventi  di soccorso  a livello provinciale nonché con
   le  proprie   strutture  interne  operanti  in  emergenza  per
   specifiche finalità attribuite dalle leggi vigenti.

4. Tra  le risorse  di cui  al comma  3 sono  comprese, oltre  al
personale e  ai beni dell'ente, le organizzazioni di volontariato
aderenti  a   forme  di  coordinamento  provinciale  nonché  gli
eventuali  soggetti   convenzionati  con   la  provincia  per  le
attività di  protezione  civile  tra  cui,  in  particolare,  le
aziende di servizio pubblico.

5. L'organizzazione  provinciale di  cui al  comma 3  costituisce
altresì riferimento della Regione in caso di eventi di rilevanza
regionale, in  particolare  ai  fini  di  coordinare  le  risorse
attivate dalla  Regione per  fronteggiare situazioni di emergenza
di ambito sovra comunale.

6. Le  modalità della  collaborazione sono  definite  nei  piani
operativi regionali,  anche in  forma differenziata  tenuto conto
dell'effettiva funzionalità  dell'organizzazione provinciale;  a
tal fine  le province trasmettono periodicamente alla Regione una
relazione sulla propria organizzazione, sulle risorse disponibili
e sugli interventi di supporto attivati a favore dei comuni.

7. La  provincia  comunica  a  tutte  le  forze  operative,  alla
prefettura, ai  comuni, alle  comunità montane  e  alla  Regione
l'organizzazione preposta  alle attività  di cui all'articolo 2,
il nominativo  dei responsabili,  la sede  di riferimento  per le
attività di centro operativo e di centro situazioni e i relativi
recapiti telefonici.

ARTICOLO 7
(Concorso operativo  delle comunità  montane e  dei consorzi  di
bonifica)

1. Nell'organizzazione  delle attività di cui all'articolo 2, le
province  tengono   conto  anche  del  concorso  operativo  delle
comunità montane e dei consorzi di bonifica.

2. In  particolare le comunità montane concorrono alle attività
di centro  operativo delle  province per interventi di presidio e
di pronto  intervento  attraverso  le  maestranze  forestali  che
operano alle  loro dipendenze,  in conformità  alle disposizioni
del relativo contratto di lavoro.

3. Nei  casi di  cui al  comma 2,  l'attivazione delle maestranze
forestali è  disposta dalle comunità montane su richiesta delle
province e  con oneri  a carico  delle medesime,  salvo i casi di
concorso finanziario  della Regione  con le modalità di cui alla
l.r. 67/2003.

4. I consorzi di bonifica concorrono alle attività di protezione
civile:

a) nell'ambito   dell'organizzazione   provinciale       deputata
   all'esercizio delle  attività di  difesa del  suolo ai  sensi
   dell'articolo 14,  comma 3,  della legge regionale 11 dicembre
   1998, n. 91 (Norme per la difesa del suolo);
b) nell'ambito  delle competenze  di  manutenzione,  esercizio  e
   vigilanza delle  opere di  bonifica ai  sensi dell'articolo 44
   della legge  regionale 5  maggio 1994, n. 34 (Norme in materia
   di bonifica).

5.  Il  piano  di  protezione  civile  provinciale  definisce  le
procedure per  attivare il  concorso operativo di cui al presente
articolo.

CAPO III
Modalità di raccordo in emergenza o in vista di una emergenza

ARTICOLO 8
(Definizione)

1. Le  disposizioni del  presente capo regolamentano le modalità
generali con  le quali  i vari soggetti che compongono il sistema
regionale della  protezione civile  si rapportano, in emergenza o
in vista  di una  emergenza,  tra  loro  e  con  i  soggetti  che
concorrono o  partecipano, ai  sensi della normativa vigente alle
attività di  protezione civile, in modo da realizzare la massima
integrazione nelle  attività di  rispettiva  competenza  e    la
massima efficacia di intervento.

2. Le  disposizioni del  presente capo  costituiscono riferimento
per la  Regione e gli enti locali ai fini della definizione delle
procedure  operative   di  propria   competenza   nonché   della
sottoscrizione di  accordi ai  sensi dell'articolo  7,  comma  3,
della  l.r. 67/2003.

ARTICOLO 9
(Raccordo informativo)

1.  Una   reciproca  e  tempestiva  informazione  costituisce  un
elemento strategico  di coordinamento  delle attività  dei  vari
soggetti che  operano nell'ambito  di una emergenza di protezione
civile nonché  presupposto per l'attivazione delle iniziative di
competenza dei medesimi.

2. Salvo quanto specificatamente previsto nei piani di protezione
civile locali  e nei  piani  operativi  regionali,  costituiscono
oggetto di raccordo informativo:

a) l'evoluzione  in loco  della situazione meteorologica prevista
   negli di  avvisi di  criticità idraulica e idrogeologica e le
   risultanze  dell'attività   di  monitoraggio  e  di  presidio
   attivata in sede locale;
b) la segnalazione di eventi e i danni conseguenti;
c) la segnalazione dell'attivazione delle strutture preposte alle
   attività di centro operativo.

3. Le  informazioni attinenti  la  lettera  a)  sono  oggetto  di
costante rapporto  informativo tra  gli enti locali e la Regione,
secondo  le   modalità  definite   dalla  Giunta   regionale  in
attuazione degli  indirizzi operativi  nazionali  in  materia  di
procedure di allertamento.

4. La  segnalazione degli  eventi  e  dei  conseguenti  danni  è
comunicata dai singoli comuni alla provincia e alla Regione.

5.  La  attivazione  delle  strutture  comunali  e  intercomunali
preposte alle  attività di  centro operativo  è comunicata alla
provincia,  alla   Regione,   alla   azienda   sanitaria   locale
competente, al  comando provinciale  dei vigili  del fuoco e alla
prefettura.  L'attivazione   delle   strutture   provinciali   è
comunicata ai medesimi soggetti e ai comuni.

6. L'attivazione  delle strutture regionali di cui al capo IV, la
dichiarazione dello  stato di  emergenza regionale e l'assunzione
del coordinamento  degli interventi  di soccorso  regionale    è
comunicata dalla Regione:

a) al dipartimento della protezione civile;
b) alle province e alle prefetture interessate per territorio;
c) alla direzione regionale dei vigili del fuoco;
d) ai comuni interessati.

7. La  Regione trasmette  al dipartimento della protezione civile
le altre  informazioni di  cui al  presente articolo  richieste o
comunque rilevanti.

ARTICOLO 10
(Raccordo strategico-operativo al medesimo livello territoriale)

1. Di  norma il  raccordo strategico-operativo  degli enti locali
con le  altre strutture  operative operanti  al medesimo  livello
territoriale avviene attraverso la attivazione di un organismo di
coordinamento, di seguito denominato unità di crisi.

2. Nell'ambito dell'unità di crisi sono concordemente assunte le
iniziative  da   intraprendere  da   parte  di  ciascun  soggetto
partecipante,   nel    rispetto   delle    competenze    previste
dall'ordinamento vigente  e in  modo da   assicurare  la  massima
integrazione delle rispettive attività.

3. La  composizione delle  unità di  crisi, i presupporti per la
convocazione e  le modalità  di  svolgimento  dell'attività  di
competenza  sono   definiti  dal   piano  di   protezione  civile
dell'ente; la  partecipazione dei  soggetti esterni   è definita
previa intesa con i medesimi.

4. La  partecipazione all'unità  di crisi  dei soggetti  esterni
all'ente è definita previa intesa con i medesimi.

ARTICOLO 11
(Unità di crisi comunale)

1. A  livello  comunale,  l'unità  di  crisi  è  convocata  dal
Sindaco,  dall'Assessore   delegato  o   dal   diverso   soggetto
competente in  base all'ordinamento  interno, nelle situazioni di
emergenza più significative.

2.  L'unità   di  crisi   comunale     prevede,  di   norma,  la
partecipazione:

a) dei    responsabili    dei    servizi    comunali  interessati
   dall'emergenza tra  cui, in particolare, del servizio tecnico,
   viabilità, sociale, polizia municipale, edilizia;
b) di  un referente della azienda sanitaria locale competente per
   territorio,  ove   la  situazione  di  criticità  riguardi  i
   presidi ospedalieri presenti sul territorio comunale;
c) un  rappresentante degli enti o società erogatori dei servizi
   pubblici essenziali;
d) un referente dei vigili del fuoco;
e) un  referente  delle  forze  dell'ordine  locali,  individuato
   d'intesa con il prefetto;
f) una    rappresentanza  delle  organizzazioni  di  volontariato
   operanti a livello comunale, per il coordinamento e l'utilizzo
   delle  risorse   impegnate  nell'attività   di  soccorso   in
   conformità alle  previsioni dei  piani di  protezione  civile
   comunali;
g) gli  altri soggetti individuati nel piano di protezione civile
   comunale.

ARTICOLO 12
(Unità di crisi provinciale)

1. A  livello provinciale,  l'unità di  crisi è  convocata  dal
Presidente della provincia, dall'Assessore delegato o dal diverso
soggetto competente in base all'ordinamento interno.

2.  L'unità   di  crisi  provinciale    prevede,  di  norma,  la
partecipazione:

a) dei   responsabili    dei    servizi  provinciali  interessati
   dall'emergenza, tra cui in particolare del servizio difesa del
   suolo,  viabilità,   opere  pubbliche,  polizia  provinciale,
   edilizia, ambiente;
b) di  un referente della azienda sanitaria locale competente per
   territorio;
c) di  un rappresentante  delle  organizzazioni  di  volontariato
   operanti  a  livello  provinciale,  in  conformità  a  quanto
   definito  nell'ambito   dei  coordinamenti   provinciali   del
   volontariato;
d) di  un rappresentante  degli enti  o  società  erogatori  dei
   servizi pubblici essenziali;
e) del comandante provinciale dei vigili del fuoco;
f) del  prefetto o  suo rappresentante e gli eventuali  referenti
   delle forze dell'ordine locali;
g) dell'ispettore  provinciale del corpo forestale dello Stato  o
   suo rappresentante;
h) degli  altri soggetti  individuati  nel  piano  di  protezione
   civile provinciale.

3. L'unità  di crisi  provinciale opera in raccordo con i comuni
interessati. Ove gli interventi per fronteggiare la situazione di
emergenza in  atto o prevista coinvolgano anche il territorio del
comune capoluogo di provincia, all'unità di crisi provinciale è
invitato a  partecipare anche  un rappresentante  del comune,  ai
fini di assicurare ogni possibile forma di integrazione operativa
nonché  la   partecipazione   alle   eventuali   decisioni   che
coinvolgano anche il territorio comunale.

4.  L'unità   di  crisi   provinciale     opera  in  raccordo  e
coordinandosi  con     l'unità   di  crisi   regionale  di   cui
all'articolo 20,  in conformità  a  quanto  previsto  dai  piani
operativi regionali. A tale fine la Regione invia presso l'unità
di crisi  un proprio rappresentante.

ARTICOLO 13
(Raccordo strategico operativo tra diversi livelli territoriali)

1. Ai  fini di  favorire il raccordo strategico operativo tra gli
enti operanti  a livelli  territoriali diversi e, in particolare,
il raccordo  tra livello  provinciale e  il livello  comunale, la
provincia  può   attivare  sedi   di   coordinamento   operativo
decentrate  che   garantiscono,  per  l'ambito  intercomunale  di
riferimento,  i  collegamenti  informativi  ed  operativi  con  i
singoli comuni afferenti all'ambito medesimo.

2. Al  fine di garantire la tempestiva operatività delle sedi di
cui al comma 1, le medesime sono previste nel piano di protezione
civile  provinciale   che  ne   predetermina  l'ubicazione  e  il
territorio  di  competenza,  in  conformità  a  quanto  disposto
dall'articolo 18,  commi 3  e 4,  della l.r. 67/2003,  nonché le
modalità  per   il  relativo   funzionamento   e   il   soggetto
responsabile.

3. Resta  fermo che, ove in rapporto alla effettiva situazione di
emergenza in  atto, la  predeterminazione  effettuata  nel  piano
provinciale   non garantisca  le finalità  di cui al comma 1, la
provincia, sentita  la Regione,  attiva la  sede di coordinamento
nella  ubicazione  più  funzionale  anche  in  difformità  alle
previsioni del piano e provvede alla relativa organizzazione.

4. L'organizzazione  delle sedi  di coordinamento decentrate può
essere  funzionale  alla  gestione  dei  rapporti  con  i  comuni
afferenti, anche  nei casi  in cui  sia dichiarato  lo  stato  di
emergenza nazionale;  a tal  fine gli  elementi di cui al comma 2
sono definiti  in collaborazione  con i  competenti organi  dello
Stato.

5. In  caso di  dichiarazione dello  stato di emergenza regionale
all'attivazione delle  sedi di  cui al presente articolo provvede
la Regione, sentita la provincia interessata.

CAPO IV
Le funzioni della Regione in emergenza

ARTICOLO 14
(Gestione delle procedure di allerta)

1. In  conformità alle  direttive nazionali, la Regione provvede
all'elaborazione ed  all'adozione degli  avvisi di criticità per
gli eventi  idrogeologici e all'adozione e diffusione degli stati
di allerta  anche tramite  le province,  secondo le  disposizioni
generali richiamate all'articolo 2 , comma 3.

2. Ai fini di cui al comma 1, la Regione:

a) elabora  le previsioni meteorologiche e provvede alla relativa
   diffusione;
b) effettua  il monitoraggio  idro pluviometrico  tramite la rete
   delle stazioni  in telemisura  e la  diffusione  dei  relativi
   dati;
c) elabora i modelli previsionali;
d) definisce  le zone  di allerta,  i livelli  di criticità  e i
   corrispondenti stati di allerta;
e) adotta e diffonde gli stati di allerta.

ARTICOLO 15
(Governo delle piene)

1. Ferme  restando le  competenze attribuite  alle province dalla
l.r.  91/1998,   la  Regione   assicura  il  coordinamento  delle
attività  di   governo  delle   piene  nei   bacini  idrografici
interprovinciali e  di maggiori  dimensioni, in  conformità agli
indirizzi operativi  statali e  alle  disposizioni  regionali  di
attuazione, di cui all'articolo 2, comma 3.

2. Il  coordinamento di  cui al comma 1 è esercitato nell'ambito
dell'unità di  crisi regionale  di cui  all'articolo 20,  con le
modalità definite nei piani operativi regionali.

ARTICOLO 16
(Attivazione risorse)

1. Ove  le risorse  del sistema  provinciale di protezione civile
non siano  sufficienti a  fronteggiare  l'emergenza  in  corso  o
prevista la  Regione attiva,  su richiesta  degli enti locali, le
risorse disponibili in ambito regionale.

2. In particolare, spetta alla Regione attivare:
a) le  risorse rese  disponibili  dalle province e dai comuni non
   coinvolti dall'emergenza;
b) le  risorse delle  aziende sanitarie  locali esterne  all'area
   vasta interessata dall'emergenza;
c) le    organizzazioni    di  volontariato  operanti  a  livello
   regionale.

3. L'attivazione delle risorse regionali costituisce elemento per
la valutazione  della rilevanza  regionale degli  eventi e per la
conseguente dichiarazione  di emergenza, ai sensi dell'articolo 6
della  l.r. 67/2003.

ARTICOLO 17
(Censimento danni)

1. Al  fine di assumere i provvedimenti e definire gli interventi
di cui  agli articoli  24 e  28 della  l.r. 67/2003,  la  Regione
coordina l'attività  di censimento  dei danni prodotti da eventi
per i  quali è  richiesta o  dichiarata la rilevanza regionale o
nazionale.

2. La Regione, in particolare, definisce con le province e con il
coinvolgimento dei  comuni interessati  le attività  da porre in
essere ai fini di:

a) verificare   gli  effetti  prodotti  da  eventi  di  carattere
   idrogeologico intensi  sul sistema dei versanti e sul reticolo
   idraulico, anche  in collaborazione con le autorità di bacino
   interessate e  ad individuare le situazioni di maggior rischio
   prodotte o comunque evidenziate dall'evento;
b) verificare  l'agibilità degli  edifici e delle infrastrutture
   in seguito ad eventi sismici;
c) individuare   la    prima  stima  del  fabbisogno  finanziario
   necessario per  l'avvio degli  interventi per  il  superamento
   dell'emergenza.

3. Nell'ambito  dell'attività  di  coordinamento  sono  definite
anche le attività poste in essere direttamente dalla Regione per
le finalità di cui al comma 2.

4. Fuori  dei casi  di cui  al comma 1, la Regione collabora alle
attività di  censimento danni  di competenza  degli enti locali,
anche fornendo il necessario  supporto tecnico.

ARTICOLO 18
(Raccordo delle attività provinciali)

1.  Ove   la  situazione   di  emergenza   coinvolga  un   ambito
territoriale sovra  provinciale, la  Regione provvede al raccordo
generale  delle  attività  di  centro  operativo  di    ciascuna
provincia.

2. In particolare la Regione:

a) verifica  lo stato  di  attivazione  dei  sistemi  provinciali
   coinvolti dall'emergenza  e le eventuali esigenze di reciproco
   raccordo;
b) intrattiene i rapporti con i gestori nazionali o regionali dei
   servizi essenziali  e con  i soggetti gestori delle viabilità
   che interessano l'ambito sovra provinciale, si raccorda con le
   strutture regionali  dei vigili  del fuoco, secondo protocolli
   operativi concordati;
c) coordina   l'attivazione  delle  risorse  regionali  nell'area
   coinvolta.

ARTICOLO 19
(Coordinamento regionale degli interventi di soccorso)

1. Nei  casi in  cui le attività di raccordo di cui all'articolo
18  non   siano  sufficienti   a  fronteggiare  adeguatamente  la
situazione di  emergenza, in  corso o  prevista, e sia necessario
assicurare la  coerenza complessiva  delle iniziative di soccorso
dirette  a   fronteggiare   l'emergenza   nell'ambito   dell'area
coinvolta,  la  Regione  istituisce  una  sede  unitaria  per  il
coordinamento a livello regionale delle attività di soccorso.

2. Il  coordinamento regionale  di cui  al comma 1 è attivato in
tutti i  casi in cui la complessità delle operazioni di soccorso
e la  pluralità  delle  strutture  operative  impegnate  rendano
necessario istituire  una sede  strategico-operativa unitaria  di
livello regionale,  anche  qualora  la  situazione  di  emergenza
coinvolga una sola provincia.

3. La Regione attiva di regola il coordinamento di cui al comma 1
in caso di:

a) alluvioni o pericolo di alluvioni che coinvolgono i principali
   bacini interprovinciali;
b) eventi sismici di magnitudo superiore a 4.5;
c) altri  eventi per  quali  la  Regione  ritiene  sussistenti  i
   presupposti  per  richiedere  la  dichiarazione  di  stato  di
   emergenza nazionale, nelle more della dichiarazione medesima.

ARTICOLO 20
(Unità di crisi regionale)

1. Nei casi di cui all'articolo 19, la Regione attiva l'unità di
crisi regionale.

2. Il  Presidente della  Giunta regionale o l'Assessore delegato,
previa verifica  della situazione in atto con il Presidente della
provincia, il  Prefetto e,  ove possibile,  i Sindaci  dei comuni
maggiormente interessati,  sentito il Capo del dipartimento della
protezione civile, convoca l'unità di crisi regionale.

3. La composizione dell'unità di crisi regionale è definita nei
piani operativi di cui all'articolo 19 della l.r. 67/2003.

4. L'unità  di crisi  regionale è attivata previa dichiarazione
dello stato  di emergenza  regionale, salvo che sussistano motivi
di improrogabilità ed urgenza che non consentono alcun indugio.

ARTICOLO 21
(Organizzazione regionale)

1. Per  le  funzioni  di  cui  al  presente  capo,  le  strutture
regionali  interessate,  entro  novanta  giorni  dall'entrata  in
vigore del  presente  regolamento,  definiscono,  per  quanto  di
competenza, le  procedure operative  e i  relativi mansionari che
regolano le attività di centro situazioni e di centro operativo.

ARTICOLO 22
(Organizzazione del  sistema regionale  di protezione  civile  in
caso di eventi di rilevanza nazionale)

1. Al  fine  di  assicurare  la  prosecuzione  dell'attività  di
soccorso  avviata,  in  caso  di  dichiarazione  dello  stato  di
emergenza  nazionale  ovvero  di  attivazione  del  coordinamento
nazionale di  cui all'articolo  2 del  decreto legge  4  novembre
2002, n.  245 (Interventi  urgenti  a  favore  delle  popolazioni
colpite dalle  calamità naturali nelle regioni Molise e Sicilia,
nonché ulteriori  disposizioni in materia di protezione civile),
convertito con  modificazioni dalla  legge 27  dicembre 2002,  n.
286, l'organizzazione del sistema regionale di protezione civile,
già  attivata  nelle  forme  di  cui  al  presente  regolamento,
continua ad operare.

2.  La  Regione,  anche  tramite  l'unità  di  crisi  regionale,
assicura il  necessario raccordo  con il  Capo  del  dipartimento
della protezione civile e l'organizzazione nazionale dei soccorsi
con le  modalità stabilite d'intesa con il Capo del dipartimento
della protezione civile.

3. Nell'ambito  dei piani  operativi regionali, adottati ai sensi
dell'articolo 19,  comma 2,  della l.r. 67/2003, sono definite le
specifiche disposizioni  finalizzate ad assicurare la adeguatezza
della organizzazione  di cui  al comma 1 in rapporto alle diverse
situazioni di emergenza.

CAPO V
Modalità di elaborazione ed approvazione dei piani di protezione
civile locali e la relativa verifica

ARTICOLO 23
(Piano provinciale)

1. I  piani di  protezione civile  provinciali sono  elaborati in
conformità  a   quanto  disposto  dall'articolo  20  della  l.r.
67/2003; ove  non sia  stata raggiunta  l'intesa con  i  soggetti
esterni alla provincia per la partecipazione all'unità di crisi,
il piano  prende atto  del mancato  accordo e può prevedere che,
ove l'unità  di crisi venga convocata, i soggetti siano comunque
invitati a parteciparvi.

2. Alla  elaborazione dei  piani di protezione civile provinciali
può partecipare anche la Regione su richiesta della provincia.

3. Il  piano di  protezione  civile  prima  dell'approvazione  è
trasmesso alla  Regione con  le modalità di cui all'articolo 24,
comma 1.  In caso  di osservazioni  da  parte  della  Regione  si
applicano le procedure di cui all'articolo 24.

4. La Regione può formulare osservazioni relativamente:
a) alla conformità delle procedure di raccordo con la Regione;
b) alla conformità delle procedure di raccordo con i comuni;
c) alla  conformità delle   altre  attività con  le  competenze
   regionali.

ARTICOLO 24
(Piano comunale e intercomunale)

1.  La   proposta  di   piano   è   trasmessa   alla   provincia
territorialmente  competente   e  alla  Regione  almeno  sessanta
giorni prima della data prevista per la relativa approvazione.

2. Entro  il termine di cui al comma 1, la provincia e la Regione
possono formulare osservazioni relativamente:

a) alla  conformità delle procedure di raccordo ivi previste con
   le previsioni  rispettivamente del  piano di protezione civile
   provinciale e  dei  piani  operativi  regionali,  adottati  in
   attuazione del presente regolamento;
b) agli    altri    elementi    del    piano  comunque  attinenti
   l'organizzazione generale  del sistema regionale di protezione
   civile.

3. Ove  il comune  approvi il  piano di  protezione civile  senza
tenere conto  delle osservazioni  formulate ai sensi del comma 2,
lettera a),  la Regione, ove ravvisi che la difformità segnalata
possa incidere sul corretto funzionamento del complessivo sistema
regionale della protezione civile, sentito il comune lo invita ad
apportare le  conseguenti modifiche,  assegnando un  termine  non
inferiore a novanta  giorni.

4. Trascorso inutilmente il termine di cui al comma 3, la Regione
ne prende  formalmente atto  per gli  effetti di cui all'articolo
16, comma 3, della l.r. 67/2003.

CAPO VI
Esercitazioni

ARTICOLO 25
(Tipologia delle esercitazioni)

1.  Le   esercitazioni  organizzate   dagli  enti   locali  hanno
carattere:
- comunale e intercomunale;
- provinciale;
- regionale.

2.  Hanno  carattere  comunale  le  esercitazioni  finalizzate  a
verificare le  disposizioni contenute  nel   piano di  protezione
civile comunale relativamente a:

- organizzazione e procedure operative del comune;
- partecipazione  delle organizzazioni  del volontariato operanti
  nell'ambito del comune o convenzionate con il medesimo.

3.  Ove   siano  state   realizzate  forme   associate  ai  sensi
dell'articolo 8,  comma 6,  della l.r.  67/2003, le esercitazioni
hanno ad  oggetto l'organizzazione  e le  procedure operative del
centro operativo  intercomunale  e  dei  comuni  associati  e  la
partecipazione delle  organizzazioni  del  volontariato  operanti
nell'ambito dei medesimi o con essi convenzionati.

4. Hanno  carattere provinciale  le esercitazioni  finalizzate  a
verificare, sulla  base di  eventi di  rilevanza locale  ai sensi
dell'articolo  6,  comma  1,  lettera  a),  della  l.r.  67/2003,
l'organizzazione e le procedure operative della provincia:

a) in rapporto ad uno o più comuni;
b) in  rapporto con  le organizzazioni  di volontariato  operanti
   nell'ambito provinciale.

5. Hanno  carattere regionale  tutte le  altre esercitazioni, tra
cui in particolare quelle che:

a) fanno riferimento a scenari di evento di rilevanza regionale o
   nazionale;
b) coinvolgono ambiti territoriali interprovinciali;
c) prevedono  l'istituzione delle sedi di coordinamento operativo
   decentrate di cui all'articolo 13;
d) prevedono  l'intervento dei  servizi sanitari e in particolare
   del 118 o di forze operative statali.

ARTICOLO 26
(Programma regionale e informazione)

1.  Le  esercitazioni  comunali  e  provinciali  sono  comunicate
dall'ente locale  promotore alla  Regione, al fine di valutare lo
stato di  attuazione del sistema provinciale di protezione civile
e delle  sue eventuali  criticità, e  adottare le  iniziative di
competenza, tra  cui  in  particolare  quelle  regionali  di  cui
all'articolo 22,  della l.r.  67/2003. Le iniziative promosse dai
comuni singoli o associati sono comunicate anche alla provincia.

2. Le  iniziative di  rilevanza provinciale  sono comunicate alla
Regione con  la trasmissione  del relativo documento di impianto,
quale elemento  per l'eventuale  integrazione o aggiornamento dei
piani operativi  regionali nonché per le finalità di cui di cui
al comma 1.

3. Entro il 31 marzo di ogni anno la Regione approva il programma
delle esercitazioni  regionali  che  intende  avviare  nel  corso
dell'anno. Entro il 31 gennaio gli enti locali possono presentare
proposte   per   l'inserimento   nel   programma   regionale   di
esercitazioni che riguardano il proprio territorio.

ARTICOLO 27
(Esercitazioni promosse dalle organizzazioni di volontariato)

1.   Le   esercitazioni   promosse   dalle   organizzazioni   del
volontariato possono essere realizzate:
a) in autonomia senza il coinvolgimento degli enti locali;
b) in concorso con gli enti locali o con la Regione.

2. Le esercitazioni promosse ai sensi del comma 1 sono comunicate
alla Regione,  alla provincia e al comune con le modalità di cui
all'articolo 26.

CAPO VII
Disposizioni transitorie

ARTICOLO 28
(Adeguamento dei piani provinciali e comunali)

1. In  sede di  prima applicazione  del presente  regolamento  ed
entro novanta  giorni dall'entrata  in vigore  del  medesimo,  le
province adottano,  anche nella  forma di  un primo  stralcio, il
piano di protezione civile provinciale nel quale disciplinano, in
particolare:

a) l'organizzazione   dell'attività    di    centro  situazioni,
   funzionale a  garantire il  ricevimento e  la  gestione  delle
   segnalazioni di criticità da parte dei comuni;
b) l'organizzazione dell'attività di centro operativo funzionale
   a rendere  disponibile il  supporto della  provincia ai comuni
   che ne facciano richiesta;
c) le   sedi    di  coordinamento  operativo  decentrate  di  cui
   all'articolo 13.

2.  I   comuni  adeguano   i  piani  di  protezione  civile  alle
disposizioni  del   presente  regolamento  entro  novanta  giorni
dall'adozione dei  piani di protezione civile provinciali, di cui
al comma 1.

4. La  procedura di  cui al presente articolo si applica anche ai
piani di  protezione civile  comunali   non ancora  adottati alla
data di entrata in vigore del presente regolamento.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Firenze, 1 dicembre 2004

MARTINI




PROTEZIONE CIVILE

