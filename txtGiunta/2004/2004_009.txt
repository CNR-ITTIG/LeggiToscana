Norme  per   lo  svolgimento   del  referendum   consultivo   per
l'istituzione di  nuovi comuni  contestualmente alle elezioni per
il  rinnovo   del  Parlamento  europeo  e  modifiche  alla  legge
regionale 2  marzo 1976,  n. 12  (Norme sui  referendum  previsti
dallo Statuto).

Il Consiglio Regionale ha approvato il 03-02-2004
Il Presidente  della Giunta  Regionale promulga la seguente legge
regionale:

CAPO I
NORME  PER   LO  SVOLGIMENTO   DEL  REFERENDUM   CONSULTIVO   PER
L'ISTITUZIONE DI  NUOVI COMUNI  CONTESTUALMENTE ALLE ELEZIONI PER
IL RINNOVO DEL PARLAMENTO EUROPEO

ARTICOLO 1
(Ambito applicativo)

1. La  presente legge  disciplina lo  svolgimento del  referendum
consultivo per  l'istituzione di  nuovi  comuni  che  si  celebri
contestualmente alle  elezioni  per  il  rinnovo  del  Parlamento
europeo.

2. Per  quanto non diversamente disposto dalla presente legge, si
applicano le  disposizioni  dei  titoli  II  e  III  della  legge
regionale 2  marzo 1976,  n. 12  (Norme sui  referendum  previsti
dallo Statuto)  come modificata  dalla legge  regionale 19 giugno
1989, n.  40 nonché  il decreto  legge 21  maggio 1994,  n.  300
(Norme per  lo svolgimento  contemporaneo delle elezioni europee,
regionali ed  amministrative), convertito  dalla legge  16 luglio
1994, n. 453.

ARTICOLO 2
(Elettorato attivo)

1.  Partecipano   al  voto,   nel  rispetto  di  quanto  previsto
dall'articolo  34  della  LR  12/1976,  i  cittadini  dell'Unione
europea secondo  le modalità  e i  requisiti di  cui al  decreto
legislativo 12  aprile 1996,  n. 197  (Attuazione della direttiva
94/80/CE concernente  le modalità  di esercizio  del diritto  di
voto e  di eleggibilità  alle elezioni  comunali per i cittadini
dell'Unione europea  che risiedono in uno Stato membro di cui non
hanno la cittadinanza).

ARTICOLO 3
(Notizia della votazione agli elettori)

1. Il  termine entro il quale i sindaci provvedono a dare notizia
agli elettori  mediante pubblica  affissione dei  manifesti della
consultazione referendaria  è il  medesimo  della  consultazione
elettorale europea cui è abbinato.

ARTICOLO 4
(Uffici di sezione elettorale)

1. Gli  uffici elettorali  di sezione  costituiti per le elezioni
del Parlamento  europeo svolgono  anche le operazioni inerenti il
referendum consultivo.

ARTICOLO 5
(Orari di votazione)

1. L'orario  di apertura  degli uffici  elettorali di  sezione è
quello previsto dalla normativa per l'elezione dei rappresentanti
dell'Italia al Parlamento europeo.

ARTICOLO 6
(Scrutinio)

1. Lo  spoglio delle  schede elettorali relative al referendum è
effettuato successivamente a quello per l'elezione del Parlamento
europeo.

ARTICOLO 7
(Ufficio circoscrizionale per il referendum)

1. L'ufficio  elettorale provinciale di cui all'articolo 18 della
legge  24  gennaio  1979,  n.  18  (Elezione  dei  rappresentanti
dell'Italia   al   Parlamento   europeo)   svolge   le   funzioni
dell'ufficio  centrale   circoscrizionale   per   il   referendum
descritte dall'articolo 38, commi 2, 3 e 4 della LR 12/1976.

ARTICOLO 8
(Norma finanziaria)

1. La  Regione rimborsa ai comuni le quote aggiuntive di compenso
dovute ai  membri degli uffici elettorali di sezione nella misura
stabilita dall'articolo  1, comma 3 della legge 13 marzo 1980, n.
70  (Determinazione  degli  onorari  dei  componenti  gli  uffici
elettorali e  delle caratteristiche delle schede e delle urne per
la votazione)  come da  ultimo modificata  dalla legge  16 aprile
2002, n. 62.

ARTICOLO 9
(Disapplicazioni)

1. Nel  caso di svolgimento contestuale del referendum consultivo
per l'istituzione di nuovi comuni e delle elezioni per il rinnovo
per  il   Parlamento  europeo   non  si   applicano  le  seguenti
disposizioni della LR 12/1976:

a) articolo 22;
b) articolo 23, comma 1;
c) articolo 36, comma 2;
d) articolo 38, comma 1.

CAPO II

MODIFICHE ALLA  LEGGE REGIONALE  2 MARZO  1976, N.  12 (NORME SUI
REFERENDUM PREVISTI DALLO STATUTO)

ARTICOLO 10
(Modifica dell'art. 25 della LR 12/1976)

1. L'articolo 25 della l.r 12/1976 è sostituito dal seguente:

   "Per l'esercizio del diritto di voto si applica il decreto del
   Presidente  della   Repubblica  8   settembre  2000,   n.  299
   (Regolamento  concernente   l'istituzione,  le   modalità  di
   rilascio,  l'aggiornamento   ed  il   rinnovo  della   tessera
   elettorale  personale   a  carattere   permanente,   a   norma
   dell'articolo 13 della legge 30 aprile 1999, n. 120)."
   
ARTICOLO 11
(Modifica dell'art. 38 della LR 12/1976)

1. Nell'articolo 38 della LR 12/1976, dopo le parole "aver deciso
sull'assegnazione o  meno dei  voti  relativi",  è  inserito  il
seguente periodo:

   "L'atto di accertamento del risultato del referendum evidenzia
   in modo  distinto l'esito  della consultazione negli uffici di
   sezione elettorali ricompresi nel territorio individuato dalla
   proposta di legge regionale istitutiva del nuovo comune."
   
ARTICOLO 12
(Modifica all'art. 40 della LR 12/1976)

1.Nell'articolo 40  della LR  12/1976, dopo  le parole  "legge  4
aprile 1956, n. 212 e successive modificazioni", sono inserite le
seguenti parole:

   "e dalla  legge 22  febbraio 2000,  n. 28 (Disposizioni per la
   parità  di  accesso  ai  mezzi  di  informazione  durante  le
   campagne elettorali  e referendarie  e  per  la  comunicazione
   politica) come modificata dalla legge 6 novembre 2003, n. 313.
   
CAPO III
DISPOSIZIONI TRANSITORIE E FINALI

ARTICOLO 13
(Norma transitoria)

1. La  presente legge si applica anche ai referendum già indetti
al momento della sua entrata in vigore.

ARTICOLO 14
(Disposizione finale)

1. La  Giunta regionale  detta le  disposizioni attuative  che si
rendano necessarie per lo svolgimento delle operazioni elettorali
di cui alla presente legge.

ARTICOLO 15
(Entrata in vigore)

1. La  presente legge  entra in  vigore il giorno successivo alla
data di  pubblicazione sul  Bollettino  ufficiale  della  Regione
Toscana.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 6 febbraio 2004

MARTINI

La presente  legge è  stata approvata  dal  Consiglio  Regionale
nella seduta del 03-02-2004.




ELEZIONI


