Regolamento d'uso del marchio collettivo "Agriqualità" "Prodotto
da agricoltura  integrata" ai  sensi dell'articolo  3 della legge
regionale 15  aprile 1999, n. 25 (Norme per la valorizzazione dei
prodotti  agricoli   ed  alimentari   ottenuti  con  tecniche  di
produzione integrata e tutela contro la pubblicità ingannevole).



IL CONSIGLIO REGIONALE ha approvato
IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Vista la  legge regionale  15 aprile  1999, n.  25 (Norme  per la
valorizzazione dei  prodotti agricoli  ed alimentari ottenuti con
tecniche di  produzione integrata  e tutela contro la pubblicità
ingannevole);

Visto  il   regolamento  3   agosto  2000,   n.  6   (Regolamento
d'attuazione  della  legge  regionale  15  aprile  1999,  n.  25,
concernente l'uso del marchio collettivo "Prodotto da agricoltura
integrata") emanato con proprio decreto;

Preso atto  delle sentenze della Corte Costituzionale n. 313 e n.
324 del  2003 nelle  quali si  afferma che  la decisione relativa
alla  titolarità   della  potestà  regolamentare  debba  essere
interamente rimessa  ai nuovi  statuti regionali e che, in attesa
dell'approvazione  di   questi  ultimi,  perduri  la  riserva  di
competenza a  favore  del  Consiglio  regionale  contenuta  negli
statuti vigenti;

Vista la deliberazione del Consiglio regionale del 27 luglio 2004
con la  quale è stato approvato il regolamento d'uso del marchio
collettivo "Agriqualità"  "Prodotto da agricoltura integrata" ai
sensi dell'articolo 3 della l.r. 25/99;

Dato atto  che il  suddetto regolamento  è  stato  sottoposto  a
notifica  alla  Commissione  europea  ai  sensi  della  direttiva
98/34/CE del  Parlamento europeo  e del  Consiglio del  22 giugno
1998;

EMANA
il seguente Regolamento:

CAPO I
Oggetto e definizioni

ARTICOLO 1
(Oggetto)

1. La  Regione Toscana,  al fine  di  promuovere  e  favorire  la
produzione,  la  valorizzazione  e  la  diffusione  dei  prodotti
agricoli  ed  alimentari  ottenuti  con  tecniche  di  produzione
integrata, disciplina con il presente regolamento le modalità di
accesso e di utilizzo del marchio collettivo ai sensi della legge
regionale 15  aprile 1999, n. 25 (Norme per la valorizzazione dei
prodotti  agricoli   ed  alimentari   ottenuti  con  tecniche  di
produzione integrata e tutela contro la pubblicità ingannevole).

2. Il  presente regolamento si applica ai prodotti sottoindicati,
purché ottenuti  secondo i  disciplinari di produzione integrata
di riferimento:

a) i prodotti agricoli vegetali non trasformati, gli animali ed i
   prodotti animali non trasformati;
b) i  prodotti agricoli vegetali ed animali trasformati destinati
   all'alimentazione umana  composti essenzialmente di uno o più
   ingredienti di origine vegetale e/o animale;
c) i  mangimi, i  mangimi composti per animali e le materie prime
   per mangimi non contemplati dalla lettera a).

3. I prodotti di cui alle lettere a), b) e c) del comma 2 possono
essere  costituiti   da  o   contenere  ingredienti  conformi  al
regolamento (CEE)  2092/91 del  Consiglio, del  24  giugno  1991,
relativo al metodo di produzione biologico di prodotti agricoli e
alla indicazione  di tale  metodo sui  prodotti agricoli  e sulle
derrate alimentari,  e  al  regolamento  (CE)  n.  1804/1999  del
Consiglio, del  19 luglio  1999, che  completa, per le produzioni
animali, il  regolamento (CEE)  n. 2092/91, purché sia garantito
il rispetto delle condizioni di cui all'articolo 18.

ARTICOLO 2
(Definizioni)

1. Ai fini del presente regolamento si intende per:

a) disciplinari di produzione integrata:
i documenti  di cui all'articolo 4 della l.r. 25/1999, costituiti
dai principi  generali e  dalle loro schede tecniche applicative,
nei quali  sono indicati  le tecniche  ed i mezzi tecnici ammessi
nelle varie  fasi del  processo produttivo  affinché un prodotto
possa essere  etichettato con  il marchio  collettivo di cui alla
l.r. 25/1999;

b) concessionario:
qualsiasi persona  fisica o giuridica rispondente ai requisiti di
cui all'articolo  3 della l.r. 25/1999, che ottenga dalla Regione
Toscana la  concessione dell'uso del marchio collettivo a seguito
dell'impegno a  rispettare  le  condizioni  previste  dalla  l.r.
25/1999,  dal   presente  regolamento   e  dai   disciplinari  di
produzione;

c) organismo di controllo:
soggetto terzo  ed indipendente  rispondente ai  requisiti di cui
all'articolo 5, comma 3 della l.r. 25/1999 che svolge l'attività
di controllo sui concessionari;

d) prima dichiarazione di conformità:
documento prodotto  dall'organismo di  controllo al termine della
procedura di  accettazione di  un richiedente  la concessione nel
quale si  dichiara la  conformità del  richiedente ai  requisiti
previsti nel  presente regolamento  e la  sua suscettibilità  ad
applicare correttamente i disciplinari di produzione;

e) dichiarazione di conformità:
documento prodotto dall'organismo di controllo relativamente alla
conformità di un prodotto ai disciplinari di produzione;

f) autocontrollo:
attività di  riscontro e  documentazione  attuata  dallo  stesso
concessionario che  consente  di  attribuire  agli  interi  lotti
produttivi la  conformità al  disciplinare,  sia  sulle  materie
prime e  i mezzi  tecnici  in  ingresso,  sia  durante  tutto  il
processo   produttivo,    sia   sulle    fasi   successive   alla
produzione/trasformazione intese  in  senso  stretto,  fino  alla
vendita; sono  altresì considerate  attività  di  autocontrollo
quelle esercitate dai concessionari costituiti in forme associate
sugli associati stessi;

g) controllo:
attività  di   riscontro  e   documentazione,  esercitata  dagli
organismi   di    controllo   autorizzati   nei   confronti   dei
concessionari, che  consente  di  attribuire  agli  interi  lotti
produttivi la  conformità  al  disciplinare  ed  attuata  prima,
durante e dopo il processo produttivo;

h) vigilanza:
attività di  riscontro e  documentazione a  campione  o  mirata,
esercitata    dall'Agenzia     regionale    per    lo    sviluppo
dell'innovazione nel  settore agricolo  e forestale  (ARSIA), che
consente di confermare l'efficacia e l'uniformità del sistema di
autocontrollo e di controllo;

i) azienda:
l'intera    superficie     produttiva     aziendale     destinata
all'agricoltura,  detta   superficie  agricola   utilizzata,   da
identificarsi in  appezzamenti, intendendo  per  appezzamento  la
superficie omogenea  per destinazione  produttiva, identificabile
con una, più o parte di particella catastale;

j) unità produttiva:
l'insieme dei  mezzi di  produzione, degli  stabilimenti e  delle
unità zootecniche  e acquicole  condotte a  qualsiasi titolo dal
medesimo soggetto  per una specifica attività economica, ubicato
in  una   porzione  di   territorio,   identificata   nell'ambito
dell'anagrafe tramite  il codice  ISTAT del  comune ove ricade in
misura prevalente, e avente una propria autonomia produttiva;

k) aziende agricole:
le imprese  agricole singole  o associate, sia concessionarie che
fornitrici  di  prodotti  agricoli,  che  svolgono  attività  di
produzione agricola ai sensi dell'articolo 2135 del codice civile
e che,  in caso  di prima  lavorazione, svolgono  tale  attività
prevalentemente  sui   prodotti  provenienti   dall'attività  di
coltivazione dei fondi condotti in proprio;

l) aziende di trasformazione:
le imprese singole o associate nelle quali l'attività prevalente
è relativa  alla fase  del processo  produttivo successivo  alla
raccolta del  prodotto  agricolo,  ovvero  la  conservazione,  la
trasformazione  di  prodotti  agricoli,  intesa  questa  come  un
mutamento  della   struttura  fisica  o  fisico-chimica  o  della
composizione  di  un  prodotto,  nonché  la  macellazione  e  il
sezionamento   per    i   prodotti   di   origine   animale,   il
condizionamento  e   il  confezionamento  dei  prodotti  freschi,
conservati o trasformati;

m) rintracciabilità:
la capacità  del concessionario  di ricostruire  la storia  e di
seguire  l'utilizzo   o  l'ubicazione  di  un  prodotto  mediante
identificazioni  registrate,   in   particolare:   l'origine   di
materiali e  componenti,  la  storia  dei  processi  relativi  al
prodotto, la  distribuzione ed  ubicazione del  prodotto dopo  la
consegna fino al primo acquirente;

n) azione correttiva:
ogni azione  intrapresa per eliminare le cause di una difformità
alla l.r.  25/1999, al  presente regolamento,  ai disciplinari di
produzione ed agli atti conseguenti;

o) produzioni animali:
le produzioni  di animali  terrestri, domestici  o addomesticati,
inclusi gli  insetti, e  di specie  acquatiche allevate  in acqua
dolce, salata o salmastra esclusi i prodotti della caccia e della
pesca di animali selvatici.

CAPO II
Il marchio

ARTICOLO 3
(Descrizione del segno grafico e del logotipo)

1. Il  marchio collettivo  è costituito da un segno grafico e da
un logotipo.

2. Il  segno grafico è rappresentato da un cerchio contenente la
stilizzazione di  una farfalla,  simbolo di natura pulita e priva
di inquinamento,  con lo  scopo di  evocare  produzioni  agricole
realizzate con  tecniche di  produzione, rispettando l'ambiente e
minimizzando l'uso di prodotti chimici di sintesi.

3. Il  logotipo è  rappresentato da  due scritte.  La  prima  è
"AGRIQUALITÀ"  realizzata   con  font   book  antiqua  extrabold
circondante parzialmente  il segno grafico e costituente con esso
un corpo  unico, indivisibile  e  dai  rapporti  determinati.  La
seconda scritta è "PRODOTTO DA AGRICOLTURA INTEGRATA" realizzata
con font  gill sans  ultra posizionata sotto o a destra del segno
grafico.

4. Il marchio è disponibile nelle seguenti versioni:

a) a colori;
b) in bianco e nero, sfumato;
c) in bianco e nero, tinta piatta.

5. Il  marchio collettivo  deve essere  sempre  utilizzato  nella
versione a colori.

6. Il marchio può essere utilizzato in una delle due versioni in
bianco e nero solo in caso di specifiche necessità tecniche.

7. In  presenza di particolari esigenze di stampa, come etichette
stampate a  uno o  due colori  e che  non prevedano  il nero,  è
altresì possibile  utilizzare, per  la stampa del segno grafico,
il colore  più scuro  presente sullo stampato, oppure sostituire
il colore  nero del  logotipo con il colore più scuro utilizzato
sullo stampato.

8. In  presenza di  particolari tipologie  di confezionamento  è
inoltre possibile  non utilizzare la seconda scritta del logotipo
"PRODOTTO DA AGRICOLTURA INTEGRATA".

9. Per  usufruire delle  possibilità di  cui ai  commi 5,  6 e 7
occorre che  il concessionario comunichi formalmente all'ARSIA le
ragioni per  le quali  è necessaria  la deroga  almeno  quindici
giorni prima dell'apposizione del marchio sul prodotto.

10. Il  segno grafico  a colori  è realizzato con sfumatura CMYK
degradante dal  blu al  verde suddivisa in 4 punti corrispondenti
alle seguenti percentuali:

1o = 100c + 100m + 0y + 0k;
2o = 100c + 0m + 0y + 0k;
3o = 40c + 0m + 100y + 0k;
4o = 100c + 50m + 100y + 0k.

11. La  versione in  bianco e  nero  sfumata  è  realizzata  con
retinatura del nero nelle seguenti percentuali:

1o = 100k;
2o = 42k;
3o = 20k;
4o = 78k.

12. La versione in bianco e nero in tinta piatta è realizzata in
100k.

13. Nelle tre versioni descritte, la seconda scritta del logotipo
"PRODOTTO DA  AGRICOLTURA INTEGRATA" è realizzata in colore nero
100k.

14. Nel caso in cui il marchio collettivo sia utilizzato su fondi
neri o  scuri, esso  deve essere  sempre racchiuso  in una  forma
predefinita in negativo bianco come qui sotto riportato.

ARTICOLO 4
(Descrizione del contrassegno)

1. Su tutte le confezioni ove sia applicato il marchio collettivo
deve  essere   altresì  inserito,  nello  spazio  dedicato  alle
diciture  di   legge,  un   contrassegno  di  forma  verticale  o
orizzontale come uno di quelli di seguito riportati.

2. Sul contrassegno deve essere riportato:

a) il segno grafico ed il logotipo di cui all'articolo 3;
b) il  marchio completo della Regione Toscana compresa la scritta
   "Marchio rilasciato  da -  font gill  sans condensed - REGIONE
   TOSCANA" - font caslon modificato, secondo quanto previsto dal
   disciplinare allegato  alla deliberazione  di Giunta regionale
   del 20 gennaio 1997, n. 21;
c) la  scritta "Certificato ai sensi della L.R. 15/04/99 n. 25" -
   font gill sans condensed;
d) la  scritta "Organismo  di controllo"  seguita dal  nome dello
   stesso che  ha rilasciato l'autorizzazione all'apposizione del
   marchio - font gill sans condensed;
e) la scritta "autorizzato con D.D. n.... del ...." integrata dal
   numero e  la data  del decreto  del dirigente  della struttura
   competente della  Giunta  regionale  con  il  quale  è  stato
   autorizzato  l'organismo   di  controllo   -  font  gill  sans
   condensed;
f) la  scritta "CODICE  N." seguita  dalle informazioni riportate
   nella seguente forma consequenziale: numero del concessionario
   separato con  una barra  dal  codice  attribuito  al  prodotto
   dall'organismo di  controllo  al  momento  dell'autorizzazione
   all'apposizione  del   marchio  in   base  alla   nomenclatura
   combinata della  Comunità europea,  come "004/  1001 10  00 =
   concessionario n. 4/ grano duro" - font gill sans condensed.

3.  Tutte  le  scritte  di  cui  al  contrassegno  devono  essere
realizzate con  colore nero.  Le scritte ed i loghi devono essere
apposti rispettando le proporzioni di cui alle immagini riportate
al comma 1.

4.  È   altresì  possibile,   per  volontà   di  ogni  singolo
concessionario, applicare  un'altra  etichetta  con  le  seguenti
diciture e secondo il modello sotto riportato:

a) "Prodotto  in...." -  font gill  sans condensed  - seguito dal
   nome del  luogo geografico  (stato, regione,  ecc.) in  cui è
   stato ottenuto  il prodotto  - font  gill sans bold condensed.
   Qualora il  prodotto sia  ottenuto nell'ambito  della  Regione
   Toscana, la  dicitura da indicare è "Prodotto in Toscana" con
   l'eventuale  aggiunta   del  luogo   o  dell'area   geografica
   specifica;
b) "Origine  materia prima......"  - font  gill sans  condensed -
   seguito dal  nome del  luogo geografico (stato, regione, ecc.)
   in cui  è stata  prodotta la  materia prima principale - font
   gill sans  condensed. Qualora  il territorio  di origine della
   materia prima principale sia la Toscana, dovrà essere scritto
   "Origine materia  prima Toscana"  con l'eventuale aggiunta del
   luogo o dell'area geografica specifica.

5.  È   comunque  facoltà  del  concessionario  utilizzare  per
l'indicazione del  luogo di produzione o di origine della materia
prima altri caratteri rispetto a quelli precedentemente indicati.

ARTICOLO 5
(Riduzioni ammissibili)

1. La  riduzione massima ammessa del marchio collettivo è pari a
mm 10,5X14,5  nella  versione  sovrapposta  e  a  mm  22X9  nella
versione affiancata.

2. La  riduzione massima  ammessa  del  contrassegno  è  pari  a
millimetri 36X88  nella versione  verticale e a millimetri 102X36
nella versione orizzontale.

ARTICOLO 6
(Modalità di utilizzo)

1. Il  marchio deve  essere utilizzato  esclusivamente secondo la
forma integrale, i colori e i caratteri descritti all'articolo 3.

2. Il  marchio collettivo  non può  essere utilizzato  da  alcun
soggetto se  privo della concessione prevista ai sensi della l.r.
25/1999 e del presente regolamento.

3. Il  marchio collettivo  deve essere utilizzato in modo che sia
sempre riscontrabile il collegamento del marchio con il prodotto.

4. Il  marchio collettivo e il contrassegno devono essere apposti
in modo che siano ben visibile e che:

a) non  possano essere  confusi con elementi grafici addizionali,
   sottolineature, ornamenti  o aggiunte  di testo che ne rendano
   difficile la lettura;
b) non  possa essere  snaturata la  caratteristica originaria del
   logo e del contrassegno ed il loro significato;
c) non  possano essere  confusi o  associati con le altre scritte
   comunque presenti  sull'etichetta del  prodotto, come nome del
   produttore, marchi privati, ecc.

5.  Il   marchio  e   il  contrassegno  possono  altresì  essere
utilizzati  dai   concessionari  nel   materiale  promozionale  o
pubblicitario purché venga rispettato quanto previsto dalla l.r.
25/1999, dal presente regolamento, dai disciplinari di produzione
ed esclusivamente per i prodotti oggetto della concessione.

6.  Gli   enti  pubblici  non  concessionari  possono,  per  fini
istituzionali,  utilizzare   il   marchio   collettivo   ad   uso
promozionale solo su specifica autorizzazione dell'ARSIA.

ARTICOLO 7
(Registrazione del marchio)

1. L'elenco dei prodotti su cui è possibile applicare il marchio
collettivo è  compreso nelle  classi di prodotti 29, 30, 31, 32,
33 e  34 riportate  nella guida  al  deposito  delle  domande  di
registrazione nazionale  dei marchi  d'impresa di  competenza del
Ministero delle attività produttive.

CAPO III
I soggetti

ARTICOLO 8
(Funzioni e compiti della Regione)

1. Ai sensi della l.r. 25/1999, nel rispetto della separazione di
competenze degli  organi di direzione politica e della dirigenza,
come stabilita  dalla normativa regionale vigente, e del presente
regolamento, le funzioni e i compiti relativi all'uso del marchio
collettivo sono ripartiti fra la Giunta regionale ed il dirigente
responsabile della struttura competente.

2. La Giunta regionale, in particolare:

a) tutela  e protegge, a norma di legge, il marchio collettivo di
   cui all'articolo 3;
b) approva i principi generali dei disciplinari di produzione e i
   loro aggiornamenti predisposti dall'ARSIA;
c) definisce  le procedure  tecniche occorrenti alla gestione del
   marchio;
d) presenta al Consiglio regionale, entro il trenta marzo di ogni
   anno, una relazione consuntiva di tutte le azioni indicate nel
   presente articolo,  nonché di  quelle di  cui all'articolo  7
   della l.r. 25/1999, intraprese nel corso dell'anno precedente.

3. Il  dirigente  responsabile  della  struttura  competente,  in
particolare:

a) autorizza  gli organismi  di controllo  di cui all'articolo 5,
   comma 3 della l.r. 25/1999;
b) decide,  su proposta  dell'ARSIA, in ordine alla revoca di cui
   all'articolo 23;
c) istituisce l'elenco degli organismi di controllo autorizzati e
   lo pubblica  sul Bollettino  ufficiale della  Regione  Toscana
   (BURT);
d) approva  le schede  tecniche applicative  dei disciplinari  di
   produzione e i loro aggiornamenti predisposti dall'ARSIA.

ARTICOLO 9
(Commissione tecnica di valutazione )

1. È istituita una commissione tecnica di valutazione costituita
da:

a) un dirigente della Regione, competente nella materia ed avente
   funzioni di coordinatore dei lavori della commissione;
b) un funzionario della Regione, competente nella materia, avente
   funzioni di segretario;
c) due funzionari nominati dall'ARSIA, competenti nella materia e
   con funzione di membri;
d) un   funzionario  nominato  dalla  Agenzia  regionale  per  la
   protezione ambientale  della Toscana (ARPAT), competente nella
   materia e con funzione di membro;
e) un   funzionario    nominato    dall'Istituto  zooprofilattico
   sperimentale delle  regioni Lazio  e Toscana  competente nella
   materia e con funzioni di membro.

2. Le riunioni della commissione sono valide quando sono presenti
almeno tre membri su sei.

3.  La  commissione  svolge  funzioni  di  supporto  tecnico  per
l'istruttoria relativa  alla autorizzazione  degli  organismi  di
controllo ed  esprime un  parere in  ordine alle  revoche di  cui
all'articolo 22.

ARTICOLO 10
(Compiti dell'ARSIA)

1.  L'ARSIA,   ai  sensi   della  l.r.  25/1999  e  del  presente
regolamento, svolge i seguenti compiti:

a) predispone  e aggiorna, su richiesta della Giunta regionale, i
   disciplinari  di  produzione,  ai  sensi  di  quanto  disposto
   dall'articolo 4 della l.r. 25/1999;
b) concede  ai soggetti di cui all'articolo 3, comma 2 della l.r.
   25/1999 la  facoltà  di  utilizzare  il  marchio  collettivo,
   previa acquisizione  della prima  dichiarazione di conformità
   di cui all'articolo 12, lettera a);
c) istituisce, gestisce e aggiorna l'elenco dei concessionari del
   marchio collettivo  secondo le modalità previste dalla Giunta
   regionale;
d) decide  in ordine  alle ratifiche  delle  sospensioni  e  alle
   revoche di cui all'articolo 22;
e) svolge,  per conto  della  Giunta  regionale,  il  compito  di
   vigilanza sugli organismi di controllo autorizzati;
f) svolge,  per conto  della  Giunta  regionale,  il  compito  di
   vigilanza sulla  corretta applicazione  del marchio  ai  sensi
   dell'articolo 6, comma 2;
g) autorizza  gli  enti  pubblici  richiedenti  all'utilizzo  del
   marchio collettivo a scopo promozionale;
h) autorizza le deroghe di cui all'articolo 19;
i) solleva  eventuali eccezioni  ai  concessionari  sull'utilizzo
   delle deroghe di cui all'articolo 3, commi 5, 6 e 7;
j) propone   alla    Giunta    regionale  eventuali  modifiche  e
   aggiornamenti delle procedure tecniche di cui all'articolo 8;
k) elabora  e  trasmette  alla  Giunta  regionale,  entro  il  28
   febbraio  di   ogni  anno,  una  relazione  relativa  all'anno
   precedente che contiene informazioni su:

1) l'elenco dei concessionari;
2) la tipologia e la quantità di prodotti marchiati;
3) l'attività di vigilanza;
4) la gestione complessiva del marchio collettivo.

ARTICOLO 11
(Requisiti per l'autorizzazione degli organismi di controllo)

1. Gli  organismi di  controllo per  essere autorizzati  ai sensi
della l.r. 25/1999 e del presente regolamento devono:

a) essere  accreditati da  un organismo  di accreditamento  quali
   enti di  certificazione di  prodotto conformi  alla  norma  EN
   45011 per il settore agricolo e alimentare;
b) non svolgere attività di consulenza nei settori relativi alle
   attività oggetto del controllo;
c) avvalersi,  nell'ambito della  propria attività di controllo,
   di laboratori  autorizzati dal Ministero della salute ai sensi
   del decreto  legislativo 26  maggio 1997,  n. 156  (Attuazione
   della direttiva  93/99/CEE concernente misure supplementari in
   merito al  controllo  ufficiale  dei  prodotti  alimentari)  o
   conformi e accreditati ai sensi della norma ISO/IEC 17025.

2. I  requisiti di  cui  al  comma  1  devono  permanere  per  il
mantenimento dell'autorizzazione nel tempo.

ARTICOLO 12
(Obblighi degli organismi di controllo)

1. Gli organismi di controllo autorizzati devono:

a) effettuare le verifiche iniziali necessarie per la concessione
   in uso  del marchio  al soggetto richiedente, predisponendo ed
   inviando all'ARSIA ed al concessionario la prima dichiarazione
   di conformità;
b) ispezionare    i  concessionari,  secondo  modalità  e  tempi
   stabiliti dal piano dei controlli, almeno una volta l'anno per
   ciascun concessionario, al fine di verificare:

   1) il rispetto di quanto previsto dal presente regolamento;
   2) il    rispetto  di  quanto  previsto  dai  disciplinari  di
      produzione adottati;
   3) l'espletamento  e  la  documentazione  delle  attività  di
      autocontrollo dei concessionari.
   
c) eseguire    esami    analitici,    stabiliti  dai  criteri  di
   campionamento descritti  nel piano  dei controlli, lungo tutta
   la   filiera    produttiva   dei   prodotti   destinati   alla
   identificazione o già identificati con il marchio collettivo;
d) emettere,  a seguito  dei controlli  effettuati ai sensi delle
   lettere b)  e c),  il verbale  ispettivo e le dichiarazioni di
   conformità  dei   prodotti  al   presente  regolamento  e  ai
   disciplinari di  produzione adottati.  Copia di tali documenti
   deve essere rilasciata al concessionario;
e) comunicare  tempestivamente alla  struttura  competente  della
   Giunta regionale  eventuali modifiche  dei  requisiti  per  il
   rilascio della autorizzazione;
f) trasmettere  all'ARSIA inderogabilmente entro il 31 gennaio di
   ogni  anno,  l'elenco  dei  concessionari  controllati  l'anno
   precedente corredato  da una relazione riguardante l'attività
   svolta e  una relazione  specifica sulla tipologia e quantità
   dei prodotti marchiati;
g) permettere all'ARSIA tutte le verifiche tecniche e documentali
   presso la  sede indicata  dall'organismo  di  controllo  anche
   quando questa è situata al di fuori del territorio regionale;
h) svolgere  l'attività di  accertamento e  di irrogazione delle
   sanzioni come previsto dall'articolo 22.

ARTICOLO 13
(Requisiti dei concessionari)

1.  Le   aziende  agricole,  per  accedere  all'uso  del  marchio
collettivo, istituito  ai sensi della l.r. 25/1999 e del presente
regolamento, devono:

a) ssere  iscritte al  registro delle  imprese  della  Camera  di
   commercio, industria,  artigianato ed  agricoltura  (CCIAA)  o
   presso organismi  analoghi di  altri stati  membri dell'Unione
   europea;
b) impegnarsi  all'applicazione dei  disciplinari  di  produzione
   sull'intera azienda o sull'intera unità produttiva.

2. Le  aziende di  trasformazione per  ottenere l'uso del marchio
collettivo istituito  ai sensi  della l.r. 25/1999 e del presente
regolamento devono:

a) essere  iscritte al  registro imprese  della  CCIAA  o  presso
   organismi analoghi di altri stati membri dell'Unione europea;
b) sottoscrivere  in relazione  ai prodotti per cui il marchio è
   richiesto, accordi di coltivazione o allevamento e vendita con
   aziende agricole  singole  o  associate  che  si  impegnano  a
   rispettare quanto previsto al comma 1, lettera b). Nel caso di
   imprese cooperative  o associative che prevedono nello statuto
   il  conferimento  delle  produzioni  da  parte  dei  soci,  la
   qualifica di  socio sostituisce  la  necessità  di  specifici
   accordi di coltivazione o allevamento e vendita.

3. I  requisiti di  cui ai  commi 1  e 2  s'intendono,  altresì,
necessari per il mantenimento della concessione nel tempo.

ARTICOLO 14
(Obblighi dei concessionari)

1. I concessionari devono:

a) rispettare  le modalità d'uso del marchio collettivo previste
   dal presente regolamento;
b) rispettare i disciplinari di produzione adottati;
c) rispettare la normativa vigente e le norme specifiche previste
   dal presente  regolamento per  l'etichettatura  dei  prodotti,
   nonché  ulteriori   disposizioni  del  titolare  del  marchio
   collettivo relative all'utilizzo del marchio in etichetta;
d) applicare  e documentare  le attività  di  autocontrollo  sui
   requisiti previsti  dai disciplinari  di produzione  adottati,
   con particolare riferimento:

   1) alla   rintracciabilità    di    tutte  le  materie  prime
      impiegate,  dei  mezzi  tecnici  adottati  e  del  prodotto
      finito;
   2) all'assicurazione  della  conformità  ai  disciplinari  di
      produzione delle materie prime in ingresso attraverso piani
      di controllo  verificabili  e  con  le  relative  procedure
      applicative;
   3) all'assicurazione della conformità del processo.
   
e) applicare e documentare le attività di autocontrollo relative
   alla  gestione   delle   etichette   riportanti   il   marchio
   collettivo,  secondo   le  modalità   previste  dalla  Giunta
   regionale;
f) garantire  il libero  accesso per  le attività di controllo e
   vigilanza previste  dal presente  regolamento anche  presso le
   aziende associate del concessionario;
g) comunicare  entro quindici  giorni all'organismo  di controllo
   prescelto ed  entro trenta  giorni all'ARSIA  ogni  variazione
   alla  conformazione   od  organizzazione   aziendale,   ovvero
   ampliamento o  diminuzione dei  prodotti identificati  con  il
   marchio collettivo, secondo le modalità previste dalla Giunta
   regionale.

2. Nel  caso in  cui il concessionario del marchio sia costituito
in forma associata deve assicurare la conformità al disciplinare
di produzione delle imprese associate.

3. Nel  caso in  cui il  concessionario affidi  a enti o società
alcune  fasi   produttive  deve   assicurare  la  conformità  al
disciplinare di produzione anche di queste fasi.

4. Nel  caso in cui un concessionario rinunci alla concessione è
fatto divieto  richiederne una nuova prima di tre anni a far data
dalla comunicazione  dell'atto con  il quale  viene  ritirata  la
concessione.

5. I  costi per  lo svolgimento dell'attività di controllo degli
organismi autorizzati sono a carico dei concessionari.

CAPO IV
Il sistema del marchio collettivo

ARTICOLO 15
(Autorizzazione degli organismi di controllo )

1. Gli  organismi di  controllo, per  essere autorizzati,  devono
presentare  domanda   alla  struttura   competente  della  Giunta
regionale, secondo  le modalità  previste dalla Giunta regionale
stessa.

2. Alla  domanda deve  essere allegato  il regolamento tecnico di
funzionamento  dell'organismo   e   il   piano   dei   controlli,
comprensivo  dei   relativi  criteri   di  campionamento   e  del
tariffario.

3. Al  termine dell'istruttoria, eseguita con il supporto tecnico
della  commissione   di  cui   all'articolo   9,   il   dirigente
responsabile della  struttura competente  autorizza  con  proprio
atto l'organismo  di controllo  e provvede alla sua iscrizione in
un apposito elenco degli organismi di controllo autorizzati.

4. L'autorizzazione  allo svolgimento dell'attività di controllo
ha una  validità  quadriennale  e  può  essere  riconfermata  a
seguito di  una verifica eseguita con le modalità previste dalla
Giunta regionale.

ARTICOLO 16
(Concessione in uso del marchio)

1. I  soggetti di cui all'articolo 3, comma 2 della l.r. 25/1999,
aventi i  requisiti di  cui  all'articolo  13,  per  ottenere  la
concessione in  uso  del  marchio  collettivo  devono  presentare
all'ARSIA  una  domanda  di  concessione,  secondo  le  modalità
previste dalla Giunta regionale.

2. Nella domanda di concessione si deve in particolare:

a) dichiarare  per  quali  produzioni  si  intende  rispettare  i
   disciplinari di  produzione e  su quali  prodotti  si  intende
   apporre il marchio;
b) indicare    l'organismo  di  controllo  prescelto  fra  quelli
   iscritti nell'elenco degli organismi di controllo autorizzati.

3. Il  concessionario è  iscritto nell'elenco  dei concessionari
tenuto dall'ARSIA.

ARTICOLO 17
(Controllo e vigilanza)

1. Gli organismi di controllo esercitano l'attività di controllo
sui concessionari  al fine  di  garantire  la  conformità  delle
produzioni ai  disciplinari di  produzione adottati e al presente
regolamento. Tale attività di controllo è esercitata secondo le
modalità descritte  nel regolamento  tecnico  e  nel  piano  dei
controlli  approvati   dirigente  responsabile   della  struttura
competente.

2. L'ARSIA  svolge l'attività  di vigilanza  sugli organismi  di
controllo, secondo  le modalità previste dalla Giunta regionale,
provvedendo a:

a) valutare l'applicazione del piano di controllo di cui al comma
   1, compresi i criteri di campionamento adottati;
b) verificare  il mantenimento  dei requisiti  che hanno  portato
   alla autorizzazione;
c) ispezionare  un numero  di concessionari  tale da garantire il
   monitoraggio dell'attività  di  controllo  anche  avvalendosi
   delle specifiche competenze ARPAT;
d) eseguire  esami analitici  a campione su prodotti finali anche
   avvalendosi dei  laboratori ARPAT  autorizzati  dal  Ministero
   della salute  ai sensi del decreto legislativo 26 maggio 1997,
   n.  156  (Attuazione  della  direttiva  93/99/CEE  concernente
   misure supplementari  in merito  al  controllo  ufficiale  dei
   prodotti  alimentari)  e  accreditati  ai  sensi  della  norma
   ISO/IEC 17025.

ARTICOLO 18
(Apposizione del marchio)

1.  Salvo   il  rispetto   di  quanto  previsto  al  capo  II,  i
concessionari possono  apporre il  marchio  nell'etichettatura  e
nella pubblicità  di un prodotto di cui all'articolo 1, comma 2,
lettera a), unicamente se:

a) il processo produttivo è stato sottoposto al controllo;
b) tutte  le fasi  del processo produttivo sono state attuate nel
   rispetto  del   disciplinare  di   produzione   integrata   di
   riferimento;
c) è    stata    acquisita    la  dichiarazione  di  conformità
   dell'organismo di  controllo, di cui all'articolo 12, comma 1,
   lettera d).

2.  Salvo   il  rispetto   di  quanto  previsto  al  capo  II,  i
concessionari possono  apporre il  marchio  nell'etichettatura  e
nella pubblicità  di un prodotto di cui all'articolo 1, comma 2,
lettere b) e c), unicamente se:

a) il processo produttivo è stato sottoposto al controllo;
b) almeno  il 95 per cento degli ingredienti di origine agricola,
   riferito  al   peso  del   prodotto  finito,  è  conforme  ai
   disciplinari di produzione integrata di riferimento;
c) tutti gli altri ingredienti di origine agricola o non agricola
   non contengono  o non sono derivati da organismi geneticamente
   modificati  (OGM),   sulla  base   della   vigente   normativa
   comunitaria e nazionale in materia di OGM;
d) tutte  le fasi  del processo produttivo sono state attuate nel
   rispetto del disciplinare di riferimento;
e) è  stata    acquisita    la    dichiarazione  di  conformità
   dell'organismo di  controllo, di cui all'articolo 12, comma 1,
   lettera d).

3. Qualora  i prodotti di cui all'articolo 1, comma 2, lettera b)
siano fabbricati  o preparati  con un ingrediente o una categoria
di ingredienti  che figura  nella loro denominazione di vendita o
è generalmente  associato dal  consumatore alla denominazione di
vendita o  è messo  in rilievo  nell'etichettatura  con  parole,
immagini o  rappresentazioni grafiche  oppure è  essenziale  per
caratterizzare il  prodotto e  distinguerlo dai  prodotti  con  i
quali potrebbe  essere confuso  per la sua denominazione o il suo
aspetto,   i    concessionari   possono    apporvi   il   marchio
nell'etichettatura e nella pubblicità, unicamente se:

a) il  suddetto ingrediente  o categoria  di ingredienti copre da
   solo almeno il 40 per cento del peso del prodotto finito e sia
   conforme  ai   disciplinari   di   produzione   integrata   di
   riferimento;
b) tutti   gli  ingredienti  di  origine  agricola  necessari  al
   raggiungimento di  almeno il 95 per cento del peso complessivo
   del prodotto  provengono da  prodotti conformi ai disciplinari
   di produzione  integrata di  riferimento  o,  in  mancanza  di
   questi, sono ottenuti con il metodo dell'agricoltura biologica
   definito dal reg. (CEE) 2092/91;
c) è  rispettato quanto previsto al comma 2, lettere a), c), d),
   e).

4. Nel  corso di  un  periodo  transitorio  con  scadenza  il  31
dicembre 2010  e salvo il rispetto di quanto previsto al capo II,
nell'etichettatura e  nella pubblicità  di un  prodotto  di  cui
all'articolo 1,  comma 2, lettere b) e c) i concessionari possono
apporre il marchio, unicamente se:

a) almeno  il 60 per cento degli ingredienti di origine agricola,
   riferito  al   peso  del   prodotto  finito,  è  conforme  ai
   disciplinari di produzione integrata;
b) tutti   gli  ingredienti  di  origine  agricola  necessari  al
   raggiungimento di  almeno il 95 per cento del peso complessivo
   del  prodotto   finito  sono   ottenuti  secondo   il   metodo
   dell'agricoltura biologica  definito dal reg. (CEE) n. 2092/91
   oppure è garantita la loro tracciabilità;
c) è rispettato quanto previsto dal comma 2, lettere a), c), d),
   e).

ARTICOLO 19
(Deroghe in caso di avversità climatiche)

1. In  caso di  avversità  climatiche  eccezionali  riconosciute
dalle  autorità  preposte  a  livello  nazionale,  l'ARSIA  può
autorizzare i concessionari che lo richiedono e che applicano sul
prodotto l'etichetta  con  la  dicitura  "Origine  della  materia
prima..." ai  sensi dell'articolo  4,  comma  4,  lettera  b),  a
ridurre le  percentuali di  ingredienti di  cui all'articolo  18,
comma 2, lettera b) per un periodo non superiore a dodici mesi ed
entro  il  limite  del  50  per  cento  per  i  prodotti  di  cui
all'articolo 1, comma 2, lettere b) e c).

ARTICOLO 20
(Etichettatura)

1. Nell'elenco degli ingredienti di cui al decreto legislativo 27
gennaio 1992,  n. 109  (Attuazione delle  direttive 89/395/CEE  e
89/396  concernenti   l'etichettatura,   la   presentazione,   la
pubblicità dei prodotti alimentari), da ultimo modificato con il
decreto legislativo  23 giugno  2003, n.  181 e  nei documenti di
accompagnamento dei  prodotti di  cui all'articolo 1 comma 2 deve
figurare  l'indicazione   concernente  il  metodo  di  produzione
integrata. Tale  indicazione deve  essere riferita  chiaramente e
esclusivamente agli ingredienti ottenuti con il suddetto metodo.

CAPO V
Il sistema sanzionatorio

ARTICOLO 21
(Difformità ed inadempienze nell'uso del marchio)

1. Costituiscono  difformità nell'uso  del marchio le violazioni
degli obblighi previsti dall'articolo 14 che:

a) non comportano effetti negativi sul prodotto, pur se nell'area
   del processo produttivo;
b) non  hanno effetto  sulle condizioni  che hanno  portato  alla
   concessione;
c) non    hanno  effetti  sulla  identificabilità  del  prodotto
   interessato  dal   marchio  collettivo   e  sul   sistema   di
   apposizione del marchio in etichetta.

2.  Sono   considerate  inadempienze   nell'uso  del  marchio  le
irregolarità e le infrazioni.

3. Costituiscono irregolarità nell'uso del marchio:

a) la  violazione delle  modalità d'uso  del marchio indicate al
   capo II del presente regolamento;
b) la  mancata attuazione  delle azioni  correttive  formalizzate
   dall'organismo di controllo ai concessionari;
c) la  incompleta od  omessa registrazione  nelle  documentazioni
   predisposte  nell'ambito  delle  attività  di  autocontrollo,
   avente effetti  sull'identificabilità e rintracciabilità del
   prodotto o sul sistema di apposizione del marchio;
d) ogni  altra violazione  degli obblighi  previsti dall'articolo
   14, sempre  che le conseguenze della violazione non comportino
   effetti  prolungati   sul  prodotto   tali  da  modificare  le
   caratteristiche del prodotto finito.

4. Costituiscono infrazioni nell'uso del marchio:

a) la violazione reiterata degli obblighi di cui all'articolo 14;
b) le  violazioni  agli  obblighi  di  cui  all'articolo  14  che
   comportano effetti negativi e prolungati sul prodotto;
c) la perdita dei requisiti per il rilascio della concessione;
d) la  violazione degli  obblighi  assunti  nei  confronti  degli
   organismi di controllo;
e) la  mancata attuazione  delle richieste  di azione  correttiva
   aggravata dalla sospensione della concessione;
f) la  seconda sospensione  della concessione entro un periodo di
   tre anni dalla prima;
g) le  false dichiarazioni nella domanda di concessione d'uso del
   marchio;
h) la    falsa  registrazione  nelle  documentazioni  predisposte
   nell'ambito   delle    attività    di    autocontrollo    dei
   concessionari;
i) l'assunzione  di comportamenti  tesi ad un uso fraudolento del
   marchio e delle indicazioni ammesse dalla l.r. 25/1999.

ARTICOLO 22
(Richiesta di  azione  correttiva,  sospensione  e  revoca  della
concessione)

1. L'accertamento delle difformità e delle inadempienze nell'uso
del marchio è di competenza dell'organismo di controllo.

2.  L'organismo   di  controllo,  nei  casi  di  accertamento  di
difformità  di   cui  all'articolo  21,  comma  1,  dispone  una
richiesta d'azione correttiva e stabilisce i tempi per l'adozione
della  azione   correttiva  nonché   i  tempi  per  la  verifica
dell'efficacia dell'azione stessa.

3.  L'organismo   di  controllo,  nei  casi  di  accertamento  di
irregolarità  di  cui  all'articolo  21,  comma  3,  dispone  la
sospensione della  concessione accompagnata  da una  richiesta di
azione correttiva,  stabilisce i tempi per l'adozione dell'azione
correttiva  nonché   i  tempi  per  la  verifica  dell'efficacia
dell'azione stessa e li comunica all'ARSIA.

4. La  sospensione comporta  il divieto  di uso  del  marchio  su
partite o  lotti di  produzione, o sull'intera produzione, per un
periodo massimo di ventiquattro mesi.

5. La  sospensione cessa  dopo che l'organismo di controllo abbia
verificato  l'efficacia  dell'azione  correttiva  ed  abbia  dato
comunicazione dell'accertamento  al concessionario  ed all'ARSIA.
La cessazione della sospensione è ratificata dall'ARSIA nei casi
di cui al comma 6.

6. Le sospensioni che prevedono un tempo di verifica superiore ai
trenta giorni sono ratificate dall'ARSIA. A tal fine, entro sette
giorni   dalla   comunicazione   della   sospensione   da   parte
dell'organismo  di  controllo,  il  concessionario  può  inviare
all'ARSIA le proprie osservazioni documentate.

7.   L'ARSIA,    valutate   le    eventuali   osservazioni    del
concessionario, ratifica  o meno  la sospensione,  comunicando la
decisione all'organismo  di controllo  ed al concessionario entro
trenta giorni dalla comunicazione dell'organismo.

8.  In  caso  di  conferma  della  sospensione,  la  ratifica  è
comunicata al  concessionario ed all'organismo di controllo ed il
concessionario è  sospeso dall'elenco  di cui  all'articolo  10,
comma 1, lettera c).

9. In caso di mancata conferma la sospensione cessa di efficacia.

10.  La   sospensione  della  concessione  può  altresì  essere
disposta  dall'organismo   di  controllo  in  via  cautelativa  e
d'urgenza in  caso di  accertamento di  un'infrazione, in  attesa
dell'emanazione del provvedimento di revoca.

11.  L'organismo  di  controllo,  nei  casi  di  accertamento  di
un'infrazione di  cui all'articolo 21, comma 4, propone all'ARSIA
la revoca  della concessione all'uso del marchio e la comunica al
concessionario interessato.

12. Entro  dieci giorni dalla comunicazione di cui al comma 11 il
concessionario può  inviare le  proprie osservazioni documentate
all'ARSIA.

13.   L'ARSIA,    valutate   le    eventuali   osservazioni   del
concessionario e  sentita la  commissione di  cui all'articolo 9,
dispone  o   meno  entro   trenta  giorni   dalla   comunicazione
dell'organismo di  controllo la  revoca della concessione all'uso
del marchio,  comunica la decisione al concessionario interessato
ed  all'organismo   di  controllo   e  procede   alla   eventuale
cancellazione del  concessionario dall'elenco di cui all'articolo
10, comma 1, lettera c).

14. La  revoca della  concessione  comporta  l'impossibilità  di
richiedere una  nuova concessione prima di cinque anni a far data
dalla comunicazione  dell'atto con  il quale  viene  revocata  la
concessione.

ARTICOLO 23
(Richiesta di  azione  correttiva  e  revoca  dell'autorizzazione
degli organismi di controllo)

1. L'ARSIA  è competente  ad accertare le violazioni al presente
regolamento da parte degli organismi di controllo.

2. L'ARSIA  può, a  scopo preventivo,  inviare agli organismi di
controllo osservazioni scritte qualora riscontri delle potenziali
cause di violazione degli obblighi di cui all'articolo 12.

3. L'ARSIA, nei casi di accertamento di violazioni degli obblighi
previsti all'articolo  12, che  non  comportano  la  perdita  dei
requisiti di cui all'articolo 11, dispone una richiesta di azione
correttiva, ne stabilisce i tempi di adozione nonché i tempi per
la verifica dell'efficacia dell'azione stessa.

4. L'ARSIA  propone al dirigente della struttura competente della
Giunta  regionale   la   revoca   dell'autorizzazione,   inviando
contestualmente la comunicazione all'organismo di controllo ed ai
concessionari  interessati,   nel  caso   di  accertamento  delle
seguenti violazioni:

a) la mancanza di uno dei requisiti per l'autorizzazione;
b) la violazione ripetuta dei compiti previsti dall'articolo 12;
c) la    mancata  attuazione  delle  azioni  correttive  disposte
   dall'ARSIA.

5. Entro  quindici giorni  dalla comunicazione di cui al comma 4,
l'organismo  di   controllo  può   inviare  al  dirigente  della
struttura  competente   della   Giunta   regionale   le   proprie
osservazioni documentate.

6. Il dirigente della struttura competente della Giunta regionale
decide in  ordine alla  proposta di  revoca e comunica la propria
decisione all'organismo di controllo ed all'ARSIA.

7. L'ARSIA  comunica tempestivamente ai concessionari interessati
la decisione  del  dirigente  della  struttura  competente  della
Giunta regionale  e in  caso di revoca dell'autorizzazione invita
contestualmente i  concessionari a scegliere, entro trenta giorni
dal ricevimento  della predetta comunicazione, un nuovo organismo
di controllo  fra quelli  iscritti  nell'elenco  degli  organismi
autorizzati.

CAPO VI
Distribuzione e conservazione della documentazione

ARTICOLO 24
(Distribuzione e conservazione della documentazione)

1. La  tipologia dei  documenti previsti dalla l.r. 25/1999 e dal
presente  regolamento  e  che  deve  essere  a  disposizione  dei
soggetti di cui al capo III è la seguente:

a) il regolamento d'uso del marchio;
b) i disciplinari di produzione;
c) le procedure tecniche;
d) la modulistica.

2. La documentazione di cui al comma 1 può essere distribuita in
forma non controllata e in forma controllata.

3. La distribuzione in forma non controllata è eseguita mediante
gli  abituali   canali  divulgativi   della  Regione   Toscana  e
dell'ARSIA.

4. La  distribuzione in  forma controllata è eseguita unicamente
dall'ARSIA secondo  le modalità  previste dalla Giunta regionale
con lo  scopo di  assicurare che le edizioni a disposizione degli
organismi  di   controllo  e   dei  concessionari   siano  sempre
aggiornate.

5. L'ARSIA  deve conservare  per un periodo minimo di cinque anni
gli originali  dei  documenti  indicati  al  comma  1,  anche  se
modificati ed aggiornati.

CAPO VII
Abrogazioni

ARTICOLO 25
(Abrogazioni)

1. Il  regolamento regionale  3 agosto 2000, n. 6 (Regolamento di
attuazione della  legge regionale  1999, n.  25 concernente l'uso
del marchio  collettivo "Prodotto  da agricoltura  integrata") è
abrogato.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Firenze, 2 settembre 2004

PASSALEVA
(designato con D.P.G.R. n. 132 del 22.5.2000)




PRODOTTI AGRICOLI

