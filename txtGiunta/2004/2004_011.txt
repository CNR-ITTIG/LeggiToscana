Regolamento di  attuazione dell'articolo  1 della legge regionale
21 dicembre  2001, n.  65 (Legge  finanziaria per  l'anno  2002).
Esenzione  dall'imposta   regionale  sulle  attività  produttive
(IRAP) di esercizi commerciali in zone montane.



IL CONSIGLIO REGIONALE ha approvato

IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visto l'articolo  1, 2  comma, della  legge regionale 21 dicembre
2001, n.  65 (Legge  finanziaria per  l'anno 2002) che demanda al
regolamento regionale  l'individuazione dei  soggetti  che  hanno
diritto  all'esenzione  dell'imposta  regionale  sulle  attività
produttive (IRAP);

Visto il  proprio decreto  1 agosto 2002, n. 33/R (Regolamento di
attuazione dell'articolo  1 della  legge  regionale  21  dicembre
2001, n.  65  "Legge  finanziaria  per  l'anno  2002".  Esenzione
dall'IRAP di esercizi commerciali in zone montane);

Preso atto  delle sentenze della Corte Costituzionale n. 313 e n.
324 del  2003 nelle  quali si  afferma che  la decisione relativa
alla  titolarità   della  potestà  regolamentare  debba  essere
interamente rimessa  ai nuovi  statuti regionali e che, in attesa
dell'approvazione  di   questi  ultimi,  perduri  la  riserva  di
competenza a  favore  del  Consiglio  regionale  contenuta  negli
statuti vigenti;

Vista la  deliberazione del  Consiglio regionale  del 4  febbraio
2004 con la quale è stato approvato il regolamento di attuazione
del citato articolo 1 della LR 65/01;

EMANA
il seguente Regolamento:

ARTICOLO 1
(Oggetto)

1. Il  presente regolamento  definisce i  criteri e  le modalità
operative  per   l'individuazione  dei  soggetti  aventi  diritto
all'esenzione  dal   pagamento   dell'imposta   regionale   sulle
attività produttive  (IRAP) prevista dall'articolo 1 della legge
regionale 21  dicembre 2001,  n. 65 (Legge finanziaria per l'anno
2002).

ARTICOLO 2
(Soggetti ammessi e requisiti di ammissibilità)

1. L'esenzione dall'IRAP è concessa su domanda dell'interessato.

2. Possono  richiedere  l'esenzione  i  titolari  degli  esercizi
commerciali disciplinati  dalla legge regionale 17 maggio1999, n.
28  (Norme   per  disciplina  del  commercio  in  sede  fissa  in
attuazione del  decreto legislativo  31 marzo  1998, n.  114), da
ultimo modificata dalla legge regionale 29 settembre 2003, n. 52:

a) purché   collocati  in  località  abitate,  individuate  dal
   comune, ai sensi dell'articolo 9 della legge 24 dicembre 1954,
   n.  1228   (Ordinamento  delle   anagrafi  della   popolazione
   residente), con  popolazione uguale  o inferiore a cinquecento
   abitanti, situate  in territori  classificati montani ai sensi
   dell'articolo 3  della legge regionale 28 dicembre 2000, n. 82
   (Norme in materia di comunità montane);
b) che,  oltre all'attività commerciale, svolgano congiuntamente
   nel medesimo esercizio servizi di particolare interesse per la
   collettività, quali  posto telefonico pubblico, servizio fax,
   punto internet, punto di informazioni turistiche, prenotazioni
   prestazioni sanitarie;
c) che non abbiano dichiarato per l'anno di imposta precedente un
   valore  di  produzione  netta  superiore  a  quello  stabilito
   dall'articolo 4,  comma 3  della legge  regionale  26  gennaio
   2001, n.  2 (Riduzione  dell'aliquota  dell'imposta  regionale
   sulle attività produttive - IRAP).

ARTICOLO 3
(Termini e  modalità per  la presentazione e l'istruttoria delle
domande di esenzione)

1. Per  l'anno 2002  le domande di esenzione sono presentate alla
   Regione Toscana entro il 31 ottobre.

2. A   partire  dall'anno  2003,  ai  fini  dell'aggiornamento  e
   dell'integrazione    dell'elenco    degli    aventi    diritto
   all'esenzione di cui all'articolo 4, gli interessati, entro il
   30 giugno  di ogni anno, sono tenuti a presentare alla Regione
   Toscana:

a) qualora    compresi    nell'elenco    degli    aventi  diritto
   all'esenzione, e  pena  la  cancellazione  dal  medesimo,  una
   dichiarazione  attestante   il  permanere   del  possesso  dei
   requisiti di cui all'articolo 2;
b) qualora   non    compresi  nell'elenco  degli  aventi  diritto
   all'esenzione o  cancellati ai  sensi  della  lettera  a),  la
   domanda di esenzione.

3. Le  domande e  le dichiarazioni  di cui  ai commi  1 e  2,  si
considerano prodotte  in tempo  utile anche  se  inviate  tramite
raccomandata con avviso di ricevimento entro il termine indicato.
A tal fine fa fede il timbro dell'ufficio postale accettante.

4. Le domande e le dichiarazioni di cui al presente articolo sono
redatte in  conformità  ai  modelli  predisposti  dalla  Regione
Toscana e  approvati con  decreto del  dirigente della  struttura
regionale competente in materia di tributi.

ARTICOLO 4
(Formazione dell'elenco degli aventi diritto all'esenzione)

1. La Regione, entro centoventi giorni dalla scadenza del termine
per la  presentazione della  domanda o della dichiarazione di cui
all'articolo 3,  verifica il  possesso  dei  requisiti  e  redige
l'elenco degli aventi diritto all'esenzione.

2.  L'elenco   è  approvato  con  decreto  del  dirigente  della
struttura regionale  competente,  è  pubblicato  sul  Bollettino
ufficiale della Regione Toscana ed è trasmesso all'Agenzia delle
entrate, che provvede agli adempimenti di propria competenza.

ARTICOLO 5
(Validità temporale dell'esenzione)

1. L'esenzione  opera per l'anno di imposta in corso alla data di
presentazione della domanda iniziale e della dichiarazione di cui
all'articolo  3   ed  è   fatta  valere   in   occasione   della
dichiarazione dei redditi inerenti detto anno d'imposta.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Firenze, 17 febbraio 2004

MARTINI




COMMERCIO
TRIBUTI

