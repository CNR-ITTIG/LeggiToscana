Norme per  lo svolgimento del referendum consultivo in attuazione
dell'articolo   133,    secondo   comma,    della    Costituzione
contestualmente alle  elezioni regionali.  Modifiche  alla  legge
regionale 2  marzo 1976,  n. 12  (Norme sui  referendum  previsti
dallo Statuto).

Il Consiglio Regionale ha approvato il 22.12.2004
Il Presidente  della Giunta  Regionale promulga la seguente legge
regionale:

CAPO I
Norme per  lo svolgimento del referendum consultivo in attuazione
dell'articolo   133,    secondo    comma    della    Costituzione
contestualmente alle consultazioni per la elezione del Presidente
della Giunta regionale e del Consiglio regionale

ARTICOLO 1
(Ambito applicativo)

1. La  presente legge  disciplina lo  svolgimento del  referendum
consultivo in  attuazione dell'articolo 133, secondo comma, della
Costituzione come  regolato dal titolo II della legge regionale 2
marzo 1976,  n. 12  (Norme sui referendum previsti dallo Statuto)
da ultimo  modificata dalla legge regionale 6 febbraio 2004, n. 9
(Norme  per   lo  svolgimento   del  referendum   consultivo  per
l'istituzione di  nuovi comuni  contestualmente alle elezioni per
il  rinnovo   del  Parlamento  europeo  e  modifiche  alla  legge
regionale 2  marzo 1976,  n. 12  "Norme sui  referendum  previsti
dallo   Statuto"),    che   si   celebri   contestualmente   alle
consultazioni  per   la  elezione  del  Presidente  della  Giunta
regionale e  del  Consiglio  regionale,  di  seguito  denominate:
elezioni regionali.

2. Per  quanto non  diversamente disposto dalla presente legge si
applicano le disposizioni dei titoli II e III della l.r. 12/1976.

ARTICOLO 2
(Elettorato attivo)

1. Nel  rispetto di  quanto previsto  dall'articolo 34 della l.r.
12/1976, partecipano  al voto  i  cittadini  dell'Unione  europea
secondo le  modalità e i requisiti di cui al decreto legislativo
12 aprile  1996, n.  197  (Attuazione  della  direttiva  94/80/CE
concernente le  modalità di  esercizio del  diritto di voto e di
eleggibilità alle  elezioni comunali per i cittadini dell'Unione
europea che  risiedono in  uno Stato  membro di  cui non hanno la
cittadinanza).

ARTICOLO 3
(Notizia della votazione e seggi elettorali)

1. Il  termine entro il quale i sindaci provvedono a dare notizia
agli elettori  mediante pubblica  affissione dei  manifesti della
consultazione referendaria, gli uffici elettorali di sezione e il
relativo  orario   di  apertura,  è  lo  stesso  delle  elezioni
regionali cui il referendum è abbinato.

ARTICOLO 4
(Scrutinio)

1. Lo  spoglio delle  schede elettorali relative al referendum è
effettuato successivamente a quello per le elezioni regionali.

ARTICOLO 5
(Ufficio centrale circoscrizionale)

1. L'ufficio  centrale circoscrizionale  di  cui  all'articolo  8
della legge  17 febbraio  1968, n. 108 (Norme per la elezione dei
Consigli regionali  delle Regioni  a statuto  normale) svolge  le
funzioni dell'ufficio centrale circoscrizionale per il referendum
descritte all'articolo 38, commi 2, 3 e 4 della l.r. 12/1976.

ARTICOLO 6
(Norma finanziaria)

1. In  caso di  svolgimento contestuale del referendum consultivo
in attuazione dell'articolo 133, secondo comma della Costituzione
con le  elezioni regionali  nonché con ulteriori consultazioni a
seguito di disposizioni statali, la Regione rimborsa ai comuni le
quote aggiuntive  di  compenso  dovute  ai  membri  degli  uffici
elettorali di  sezione nella  misura stabilita  dall'articolo  1,
comma 3  della legge  13 marzo  1980, n. 70 (Determinazione degli
onorari  dei   componenti   gli   uffici   elettorali   e   delle
caratteristiche delle  schede e  delle urne  per  la  votazione),
modificata dalla  legge 16  aprile  2002,  n.  62  (Modifiche  ed
integrazioni alle  disposizioni di legge relative al procedimento
elettorale).

ARTICOLO 7
(Disapplicazioni)

1.  Nel   caso  di   svolgimento  del  referendum  consultivo  in
attuazione dell'articolo  133, secondo  comma, della Costituzione
contestualmente alle  elezioni  regionali  non  si  applicano  le
seguenti disposizioni della l.r. 12/1976:

a) articolo 22;
b) articolo 23, comma 1;
c) articolo 36, comma 2;
d) articolo 38, comma 1.

CAPO II
Modifiche alla l.r. 12/1976

ARTICOLO 8
(Modifica dell'articolo 38 della l.r. 12/1976)

1.  Nell'articolo   38  della   l.r.  12/1976   come   modificato
dall'articolo 11  della  l.r.  9/2004,  dopo  le  parole:  "legge
regionale istitutiva del nuovo comune", sono aggiunte le seguenti
parole: "ovvero  ricompresi nel territorio oggetto di distacco di
una parte  del territorio  comunale da un comune con aggregazione
ad un  altro comune,  come individuato dalla relativa proposta di
legge regionale."

ARTICOLO 9
(Sostituzione dell'articolo 40 della l.r. 12/1976)

1.  L'articolo   40   della   l.r.   12/1976,   come   modificato
dall'articolo 12 della l.r. 9/2004, è sostituito dal seguente:

   "Art. 40
   
   1. La  propaganda relativa  allo  svolgimento  dei  referendum
   previsti dalla  presente legge  è consentita  dal  trentesimo
   giorno antecedente  a  quello  della  votazione;  ad  essa  si
   applicano le disposizioni contenute nella legge 4 aprile 1956,
   n. 212  (Norme per la disciplina della propaganda elettorale),
   da ultimo modificata dal decreto legge 13 maggio 1999, n. 131,
   (Disposizioni urgenti  in materia elettorale) convertito dalla
   legge 13  luglio 1999,  n.  225  (Conversione  in  legge,  con
   modificazioni, del  D.L.  13  maggio  1999,  n.  131,  recante
   disposizioni urgenti in materia elettorale).
   
   2.  Le  facoltà  riconosciute  dalle  disposizioni  della  l.
   212/1956  ai   partiti  o   gruppi  politici  che  partecipino
   direttamente  alla   competizione  elettorale,   si  intendono
   attribuite  ai   partiti   o   gruppi   politici   che   siano
   rappresentati  in  Consiglio  regionale  e  ai  promotori  del
   referendum, quest'ultimi considerati in unico complesso.
   
   3. Ai  fini dell'applicazione  della l. 212/1956, in ogni caso
   è rivolta istanza al comune entro il trentaquattresimo giorno
   antecedente alla  data della  votazione per l'assegnazione dei
   prescritti spazi.
   
   4. Alla  propaganda elettorale  per i  referendum  si  applica
   altresì la legge 22 febbraio 2000, n. 28 (Disposizioni per la
   parità  di  accesso  ai  mezzi  di  informazione  durante  le
   campagne elettorali  e referendarie  e  per  la  comunicazione
   politica) come  modificata dalla legge 6 novembre 2003, n. 313
   (Disposizioni per  l'attuazione del  principio del  pluralismo
   nella programmazione delle emittenti radiofoniche e televisive
   locali).
   
   5. Si  osservano le  disposizioni degli articoli 50 e 51 della
   legge 25  maggio 1970,  n. 352  (Norme sui referendum previsti
   dalla  Costituzione   e  sulla   iniziativa  legislativa   del
   popolo).".
   
CAPO III
Disposizioni transitorie e finali

ARTICOLO 10
(Norma transitoria)

1. La  presente legge si applica anche ai referendum già indetti
al momento della sua entrata in vigore.

ARTICOLO 11
(Disposizione finale)

1. La  Giunta regionale  detta le  disposizioni attuative  che si
rendano necessarie per lo svolgimento delle operazioni elettorali
di cui alla presente legge.

ARTICOLO 12
(Entrata in vigore)

1. La  presente legge  entra in  vigore il giorno successivo alla
data di  pubblicazione sul  Bollettino  ufficiale  della  Regione
Toscana.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 23 dicembre 2004

MARTINI

La presente  legge è  stata approvata  dal  Consiglio  Regionale
nella seduta del 22.12.2004.




ELEZIONI

