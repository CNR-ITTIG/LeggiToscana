Modifiche alla  legge regionale  31 luglio 1998, n. 42 (Norme per
il trasporto pubblico locale).

Il Consiglio Regionale ha approvato il 19-10-2004
Il Presidente  della Giunta  Regionale promulga la seguente legge
regionale:

ARTICOLO 1
(Modifiche all'articolo 6 della LR 42/1998)

1. La  lettera  a)  del  comma  4  dell'articolo  6  della  legge
regionale 31  luglio 1998, n. 42 (Norme per il trasporto pubblico
locale) è sostituita dalla seguente:

   "a) la rete e la quantità dei servizi minimi, gli standard di
   qualità e informativi da realizzare, nonché la ripartizione,
   i tempi,  le condizioni  e le  modalità di  erogazione  delle
   risorse regionali  destinate all'esercizio dei servizi stessi,
   anche tramite  la concessione  di  lavori  pubblici  ai  sensi
   dell'articolo 16, commi 9 e 10;".
   
ARTICOLO 2
(Modifiche all'articolo 16 della LR 42/1998)

1. La lettera b) del comma 7 dell'articolo 16 della LR 42/1998 è
abrogata.

ARTICOLO 3
(Modifiche all'articolo 23 della LR 42/1998)

1. Dopo  la lettera  n) del  comma 1  dell'articolo 23  della  LR
42/1998 è aggiunta la seguente:

   "n bis)  la trasmissione  dei  dati  all'Osservatorio  per  la
   mobilità e i trasporti;".
   
2. Dopo  la lettera  n bis) del comma 1 dell'articolo 23 della LR
42/1998 è aggiunta la seguente:

   "n ter)  il rimborso del titolo di viaggio nel caso di ritardo
   superiore a trenta minuti o di annullamento della corsa.".
   
3. Dopo il comma 12 dell'articolo 23 della LR 42/1998 è aggiunto
il seguente:

   "12 bis.  La violazione  degli obblighi  di cui  al  comma  1,
   lettera  n   bis)  comporta   l'applicazione  della   sanzione
   amministrativa da  euro  2.000,00  a  euro  12.000,00  per  il
   mancato invio  dei dati  richiesti o  per l'invio degli stessi
   con un ritardo superiore a quindici giorni. In caso di ritardo
   inferiore  a   quindici  giorni   si  applica   una   sanzione
   amministrativa da euro 100,00 a euro 600,00 per ogni giorno di
   ritardo.".
   
4. Dopo  il comma  12 bis  dell'articolo 23  della LR  42/1998 è
aggiunto il seguente:

   "12 ter.  I gestori  dei  servizi  di  trasporto  ferroviario,
   solidalmente con  i gestori  della rete, sono tenuti, ai sensi
   dell'articolo  6   della  legge   24  novembre  1981,  n.  689
   (Modifiche al  sistema penale),  ad assicurare  l'attività di
   cui al  comma 1,  lettera b), relativamente alle misure atte a
   garantire l'informazione  al passeggero a terra, e al comma 1,
   lettera m), relativamente alle condizioni igieniche dei locali
   funzionali all'espletamento del servizio.".
   
5. Dopo  il comma  12 ter  dell'articolo 23  della LR  42/1998 è
aggiunto il seguente:

   "12 quater.  La violazione  degli obblighi  di cui al comma 12
   ter, comporta  l'applicazione della sanzione amministrativa da
   euro 250,00 ad euro 1.500,00.".
   
6. Dopo  il comma  12 quater dell'articolo 23 della LR 42/1998 è
aggiunto il seguente:

   "12 quinquies.  La violazione degli obblighi di cui al comma 1
   lettera  n   ter)  comporta   l'applicazione  della   sanzione
   amministrativa da euro 500,00 ad euro 3.000,00.".
   
ARTICOLO 4
(Modifiche all'articolo 25 della LR 42/1998)

1. Il comma 5 dell'articolo 25 della LR 42/1998 è sostituito dal
seguente:

   "5.Gli utenti  sprovvisti di  titolo  di  viaggio  che,  entro
   cinque  giorni   successivi  all'accertamento,  presentino  ai
   competenti   uffici    aziendali    l'abbonamento    personale
   regolarmente   validato    in   data    anteriore   a   quella
   dell'accertamento  stesso,   non  sono   soggetti  a  sanzione
   amministrativa pecuniaria.".
   
ARTICOLO 5
(Modifiche all'articolo 29 della LR 42/1998)

1. Il comma 4 dell'articolo 29 della LR 42/1998 è sostituito dal
seguente:

   "4. L'erogazione  delle risorse  regionali relative ai servizi
   di trasporto  pubblico è sospesa qualora l'aggiudicazione dei
   servizi a  seguito di  espletamento di  procedura di  gara non
   avvenga entro  il 1  gennaio 2004. L'erogazione riprende dalla
   data di aggiudicazione dei servizi.".
   
2. Il comma 5 dell'articolo 29 della LR 42/1998 è sostituito dal
seguente:

   "5.  La   Giunta   regionale   può   stabilire   la   proroga
   dell'erogazione delle  risorse regionali  per  un  massimo  di
   dodici mesi a decorrere dal termine di cui al comma 4, qualora
   l'aggiudicazione  dei   servizi  sia   ritardata   per   cause
   indipendenti dalla stazione appaltante.".
   
ARTICOLO 6
(Entrata in vigore)

1. La  presente legge  entra in  vigore il giorno successivo alla
data di  pubblicazione sul  Bollettino  ufficiale  della  Regione
Toscana.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 22 ottobre 2004

MARTINI

La presente  legge è  stata approvata  dal  Consiglio  Regionale
nella seduta del 19.10.2004.




TRASPORTI


