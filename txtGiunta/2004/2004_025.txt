Norme per  l'elezione del  Consiglio regionale  e del  Presidente
della Giunta regionale.

Il Consiglio Regionale ha approvato il 07-05-2004
Il Presidente  della Giunta  Regionale promulga la seguente legge
regionale:

ARTICOLO 1
(Elezione del  Consiglio regionale  e del Presidente della Giunta
regionale)

1. Il  Consiglio regionale e il Presidente della Giunta regionale
sono eletti a suffragio universale e diretto, con voto personale,
eguale, libero e segreto.

2. Il Presidente della Giunta regionale è eletto contestualmente
al Consiglio regionale.

ARTICOLO 2
(Composizione del Consiglio regionale)

1. Il Consiglio regionale è composto da 63 membri.

2. Fanno  inoltre parte  del Consiglio  regionale  il  Presidente
della Giunta  regionale e  il candidato alla carica di Presidente
della Giunta  regionale che, nella relativa elezione, ha ottenuto
un numero  di  voti  validi  immediatamente  inferiore  a  quello
ottenuto dal Presidente eletto.

ARTICOLO 3
(Durata in carica)

1. La  durata in  carica del Consiglio regionale e del Presidente
della Giunta regionale sono stabiliti con legge della Repubblica,
ai sensi dell'articolo 122, primo comma della Costituzione, salvo
i  casi   di  cessazione   anticipata  ai   sensi  delle  vigenti
disposizioni.

2. I consiglieri regionali e il Presidente della Giunta regionale
entrano in  carica all'atto  della proclamazione  e cessano dalle
loro funzioni,  rispettivamente, con  la prima  seduta del  nuovo
Consiglio e  con la  proclamazione  del  nuovo  Presidente  della
Giunta regionale.

ARTICOLO 4
(Indizione delle elezioni)

1. Le  elezioni del  Consiglio regionale  e del  Presidente della
Giunta regionale  sono indette  con decreto  del Presidente della
Giunta regionale  in carica  ed hanno  luogo  a  decorrere  dalla
quarta domenica  precedente  la  scadenza  determinata  ai  sensi
dell'articolo  3,   comma  1   ovvero,  nel  caso  di  cessazione
anticipata, entro tre mesi dalla cessazione stessa.

2. Il  decreto di  indizione  delle  elezioni  indica  il  numero
massimo  dei   candidati  circoscrizionali   di  ciascuna   lista
provinciale, come stabilito dall'articolo 8, comma 3.

3. Il  decreto è  comunicato ai  sindaci dei comuni toscani e ai
Presidenti delle  Corti d'Appello  nelle cui  circoscrizioni sono
compresi i comuni toscani.

ARTICOLO 5
(Elettorato attivo)

1. Sono  elettori i cittadini iscritti nelle liste elettorali dei
comuni della regione.

ARTICOLO 6
(Elettorato passivo)

1. Sono  eleggibili a  consigliere regionale i cittadini iscritti
nelle liste elettorali dei comuni della Repubblica.

ARTICOLO 7
(Circoscrizioni elettorali)

1. Il  territorio regionale  è suddiviso, ai fini della elezione
del Consiglio  regionale e del Presidente della Giunta regionale,
in circoscrizioni corrispondenti alle province.

ARTICOLO 8
(Liste provinciali)

1.  In  ogni  circoscrizione  elettorale  sono  presentate  liste
provinciali concorrenti  di candidati  alla carica di consigliere
regionale.

2. Ciascuna  lista è  contrassegnata da  un  proprio  simbolo  e
collegata a  un candidato  Presidente della  Giunta regionale. Il
simbolo e  il collegamento  sono desunti  da quelli del gruppo di
liste di cui la lista fa parte.

3. Le  liste provinciali  sono formate  da uno  o  due  candidati
regionali    e,    distintamente    indicati,    dai    candidati
circoscrizionali,  elencati  in  ordine  progressivo.  Il  numero
massimo  dei   candidati  circoscrizionali   di  ciascuna   lista
provinciale  è   determinato  in   misura   proporzionale   alla
popolazione   residente,    risultante   dall'ultimo   censimento
generale; a  tal fine,  si divide  il numero degli abitanti della
regione per il numero dei seggi di cui all'articolo 2, comma 1, e
si stabilisce il numero massimo dei candidati circoscrizionali in
proporzione alla  popolazione di  ogni circoscrizione, sulla base
dei quozienti  interi e  dei  più  alti  resti.  Ciascuna  lista
provinciale  non   può  contenere   un   numero   di   candidati
circoscrizionali inferiore  ad un  terzo del numero massimo sopra
determinato.

4. In  ciascuna lista  provinciale non  possono essere presentati
più di  due terzi  di candidati  circoscrizionali  dello  stesso
genere.

5. Più liste provinciali possono essere collegate ad un medesimo
candidato Presidente della Giunta regionale.

6. Le  liste provinciali  contrassegnate da  un medesimo simbolo,
presentate in  più circoscrizioni  elettorali, hanno il medesimo
candidato regionale  o i  medesimi  candidati  regionali  e  sono
collegate con  il  medesimo  candidato  Presidente  della  Giunta
regionale.

7. Le  liste provinciali contrassegnate da un determinato simbolo
sono ammesse  solo se  liste contrassegnate  dal medesimo simbolo
siano presentate in più della metà delle circoscrizioni.

ARTICOLO 9
(Gruppi di liste e coalizioni)

1. È  definito gruppo di liste l'insieme delle liste provinciali
presentate in più circoscrizioni elettorali e contrassegnate dal
medesimo simbolo.

2. È  definito coalizione  di liste l'insieme di gruppi di liste
collegati  ad  un  medesimo  candidato  Presidente  della  Giunta
regionale.

ARTICOLO 10
(Limiti di candidatura)

1. È  consentito presentare  la propria  candidatura, per  liste
contrassegnate  dallo   stesso  simbolo,   al  massimo   in   tre
circoscrizioni.

2. Nelle  candidature regionali  quando  le  liste  indicano  due
candidati, ciascun genere deve essere rappresentato.

3. I  candidati regionali  possono presentarsi,  per  le  proprie
liste, anche  come candidati  circoscrizionali, al massimo in due
circoscrizioni.

4. I  candidati Presidente  della Giunta  regionale  non  possono
essere  presentati   come   candidati   regionali   o   candidati
circoscrizionali.

ARTICOLO 11
(Modalità di presentazione delle liste)

1. Presso l'ufficio centrale regionale sono depositati:

a) il simbolo di ciascun gruppo di liste;
b) la dichiarazione di collegamento di ciascun gruppo di liste ad
   un candidato Presidente.

2.  Le   liste  provinciali  sono  presentate,  presso  l'ufficio
centrale circoscrizionale:

a) da  almeno 750  e da non più di 1.000 elettori iscritti nelle
   liste elettorali  dei comuni compresi nelle circoscrizioni con
   un numero di residenti fino a 200.000;
b) da almeno 1.000 e da non più di 1.500 elettori iscritti nelle
   liste elettorali  dei comuni compresi nelle circoscrizioni con
   più di 200.000 residenti e fino a 500.000 residenti;
c) da almeno 1.750 e da non più di 2.500 elettori iscritti nelle
   liste elettorali  dei comuni compresi nelle circoscrizioni con
   più di 500.000 residenti e fino a 1.000.000 di residenti;
d) da almeno 2.000 e da non più di 3.000 elettori iscritti nelle
   liste elettorali  dei comuni compresi nelle circoscrizioni con
   più di 1.000.000 di residenti.

3. La  firma degli  elettori è  apposta su  un  apposito  modulo
recante il  simbolo della lista, il nome e cognome, il luogo e la
data di  nascita dei  candidati regionali,  e, distintamente, dei
candidati circoscrizionali,  il  nome  e  cognome  del  candidato
Presidente a  cui la  lista è  collegata e  il relativo simbolo,
nonché  il   nome,  cognome,   luogo  e   data  di  nascita  del
sottoscrittore,  con  indicazione  del  comune  nelle  cui  liste
elettorali questi dichiara di essere iscritto.

4. La  firma dell'elettore  è autenticata ai sensi dell'articolo
14 della legge 21 marzo 1990, n. 53.

5. Nessun elettore può sottoscrivere più di una lista.

6. La  lista contiene  l'indicazione del  nome, cognome,  luogo e
data di  nascita, oltre  che  del  candidato  Presidente  cui  è
collegata,   dei    candidati   regionali,    e   dei   candidati
circoscrizionali, rispettivamente  elencati con  una  numerazione
progressiva secondo l'ordine di presentazione.

7.  La   presentazione  della   lista   è   accompagnata   dalla
dichiarazione di  accettazione da  parte  dei  singoli  candidati
regionali e  dei singoli  candidati circoscrizionali, autenticata
ai sensi del comma 4.

ARTICOLO 12
(Modalità di  presentazione delle candidature a Presidente della
Giunta)

1.  Presso   l'ufficio  centrale  regionale  sono  presentate  le
candidature a Presidente della Giunta regionale.

2. La  presentazione  della  candidatura  è  accompagnata  dalla
dichiarazione di collegamento con uno o più gruppi di liste.

3. Ciascun  candidato Presidente  è contrassegnato da un proprio
simbolo.

4. La  presentazione della  candidatura  e  la  dichiarazione  di
collegamento sono autenticate ai sensi dell'articolo 11, comma 4.

5. La  candidatura di  ciascun candidato  Presidente è  efficace
solo se è accompagnata dalla dichiarazione di accettazione dello
stesso, autenticata  ai sensi  dell'articolo 11,  comma 4,  e  se
convergente  con   la  dichiarazione   di  collegamento   di  cui
all'articolo 11,  comma  1,  lettera  b,  al  medesimo  candidato
Presidente.

6.  I   candidati  Presidente   della  Giunta,   all'atto   della
dichiarazione di  accettazione  della  candidatura,  indicano  il
Vicepresidente che intendono nominare, se eletti.

7. Non  può essere candidato Presidente della Giunta chi ha già
ricoperto quella carica per due mandati consecutivi.

ARTICOLO 13
(Scheda elettorale)

1. La  votazione per  l'elezione del  Consiglio regionale  e  del
Presidente della Giunta avviene su un'unica scheda.

2. La  scheda reca,  entro un  apposito rettangolo, il simbolo di
ciascuna lista provinciale, affiancato dal nome e dal cognome dei
candidati regionali e circoscrizionali, distintamente indicati.

3. A destra del rettangolo di ciascuna lista provinciale è posto
il rettangolo  contenente il  nome e  il cognome e il simbolo del
candidato Presidente cui la lista è collegata.

4. Nel  caso di  più liste  provinciali collegate con uno stesso
candidato Presidente,  i rettangoli di ciascuna lista provinciale
e quello  del Presidente  sono posti all'interno di un rettangolo
più  ampio.   All'interno  di  tale  rettangolo  più  ampio,  i
rettangoli delle  liste sono  posti  sulla  sinistra,  in  ordine
progressivo,  definito  mediante  sorteggio;  il  rettangolo  del
Presidente è  collocato sulla  destra rispetto  a  quelli  delle
liste e,  all'interno di  tale rettangolo, il nome e il cognome e
il simbolo  del candidato  Presidente sono collocati in posizione
centrale.

5. La  sequenza sulla scheda dei rettangoli di cui al comma 2, e,
ove presenti,  di quelli più ampi di cui al comma 4, è definita
mediante sorteggio.

ARTICOLO 14
(Espressione del voto)

1. Ciascun  elettore può esprimere un voto a favore di una lista
ed un  voto a  favore di  un candidato  Presidente anche  se  non
collegato alla lista prescelta.

2. Nel caso in cui l'elettore tracci un unico segno sulla scheda,
a favore di una lista, il voto stesso si intende anche espresso a
favore del candidato Presidente a quella lista collegato.

ARTICOLO 15
(Elezione del Presidente della Giunta)

1. È  eletto Presidente  della  Giunta  regionale  il  candidato
Presidente che,  nel complesso  delle circoscrizioni, ha ottenuto
il maggior numero di voti validi.

ARTICOLO 16
(Cifre elettorali regionali dei gruppi di liste)

1. I  seggi corrispondenti al numero dei consiglieri regionali da
eleggere ai  sensi dell'articolo  2, comma  1, sono  assegnati  a
livello regionale.

2. Sono  computati  a  tal  fine  i  voti  ottenuti  dalle  liste
provinciali e  sommati tra  loro quelli  ottenuti, nelle  diverse
circoscrizioni, dalle liste contrassegnate dal medesimo simbolo.

3. I  voti computati ai sensi del comma precedente determinano la
cifra elettorale regionale di ciascun gruppo di liste.

ARTICOLO 17
(Premio di maggioranza e garanzia per le minoranze)

1. La  coalizione di  liste, o  il gruppo  di liste  non unito in
coalizione, collegate  al candidato  proclamato eletto Presidente
della Giunta  regionale ottiene  almeno il 60 per cento dei seggi
di cui all'articolo 2, comma 1, se il candidato proclamato eletto
Presidente della  Giunta regionale  ha conseguito più del 45 per
cento dei  voti validi  nella relativa  elezione; ovvero, ottiene
almeno il  55 per cento dei seggi di cui all'articolo 2, comma 1,
se  il   candidato  proclamato  eletto  Presidente  della  Giunta
regionale ha  conseguito meno  del 45  per cento  dei voti validi
nella relativa elezione.

2. Il  complesso delle altre coalizioni o gruppi di liste ottiene
almeno il 35 per cento di seggi di cui all'articolo 2, comma 1.

ARTICOLO 18
(Soglia di accesso ai seggi)

1. I  gruppi di liste, uniti o no in coalizione, possono accedere
al riparto dei seggi nei seguenti casi:

a) se  hanno ottenuto  una cifra elettorale regionale pari almeno
   all'1,5 per  cento dei  voti complessivi  e siano  collegati a
   candidati Presidente  della Giunta che abbiano ottenuto almeno
   il 5 per cento dei voti complessivi;
b) se  hanno ottenuto  una cifra elettorale regionale pari almeno
   al 4  per cento  dei voti  complessivi  e  siano  collegati  a
   candidati Presidente  della Giunta  che abbiano  ottenuto meno
   del 5 per cento dei voti complessivi.

ARTICOLO 19
(Assegnazione dei seggi ai gruppi di liste)

1. L'attribuzione  dei seggi  di cui  all'articolo 2, comma 1, ai
gruppi di  liste la  cui cifra  elettorale  regionale  supera  la
soglia  d'accesso   dell'articolo  18   è  effettuata   dopo  la
proclamazione   dell'elezione   del   Presidente   della   Giunta
regionale.

2. Per  l'assegnazione dei seggi a ciascun gruppo di liste di cui
al comma 1 si procede come segue:

a) è innanzitutto assegnato un seggio a ciascun gruppo di liste;
b) per  l'assegnazione degli  altri  seggi  si  divide  la  cifra
   elettorale   regionale    di   ciascun    gruppo   di    liste
   successivamente per  1, 2,  3, 4...  sino  a  concorrenza  del
   numero dei  seggi ancora  da attribuire  dopo le operazioni di
   cui alla  lettera a).  I seggi sono quindi assegnati ai gruppi
   di liste  cui corrispondono  nell'ordine i più alti quozienti
   ottenuti da  tali divisioni.  A parità  di  quoziente,  nelle
   cifre intere  e decimali, il seggio è attribuito al gruppo di
   liste che ha ottenuto la maggior cifra elettorale e, a parità
   di quest'ultima, per sorteggio.

3. Se  l'applicazione delle  disposizioni di  cui  al  precedente
comma 2 non consente il rispetto delle condizioni di cui al comma
1 o  al comma  2 dell'articolo  17, l'assegnazione  dei seggi  ai
gruppi  di   liste  di   cui  al   precedente  comma   1  avviene
rispettivamente secondo le modalità dei successivi commi 4 e 5.

4. Qualora  il gruppo  o i gruppi di liste collegati al candidato
proclamato eletto  Presidente della  Giunta regionale non abbiano
conseguito complessivamente  la quota  minima di  seggi  prevista
all'articolo 17,  comma 1, a quel gruppo o a quei gruppi di liste
viene assegnata  tale quota  di seggi; in caso di collegamento di
più gruppi  di liste  al candidato  proclamato eletto Presidente
della Giunta  regionale,  per  determinare  il  numero  di  seggi
spettante a  ciascun gruppo si applicano le modalità previste al
comma 2.  I restanti seggi sono attribuiti ai gruppi di liste non
collegati al  candidato proclamato eletto Presidente della Giunta
regionale secondo le modalità previste al comma 2.

5. Qualora  il gruppo  o i  gruppi  di  liste  non  collegati  al
candidato proclamato eletto Presidente della Giunta regionale non
abbiano conseguito  complessivamente la  quota  minima  di  seggi
prevista all'articolo  17, comma 2, a quel gruppo o a quei gruppi
di liste  viene assegnata  tale quota  di seggi;  in caso di più
gruppi di  liste non  collegati al  candidato  proclamato  eletto
Presidente della  Giunta regionale,  per determinare il numero di
seggi spettante  a  ciascun  gruppo  si  applicano  le  modalità
previste al  comma 2.  I restanti seggi sono attribuiti ai gruppi
di liste  collegati al  candidato  proclamato  eletto  Presidente
della Giunta regionale secondo le modalità previste al comma 2.

ARTICOLO 20
(Elezione alla  carica di  consigliere dei  candidati  Presidente
della Giunta)

1.  Il   candidato  proclamato  eletto  Presidente  della  Giunta
regionale e  il candidato  alla carica di Presidente della Giunta
regionale di cui all'articolo 2, comma 2, sono eletti alla carica
di consigliere regionale.

2. Gli  altri candidati  alla carica  di Presidente  della Giunta
regionale sono  eletti alla  carica di  consigliere regionale  se
collegati ad  almeno un  gruppo di liste che abbia ottenuto seggi
ai sensi dell'articolo 19. A tal fine, è loro riservato l'ultimo
tra i  seggi assegnati,  ai sensi  dell'articolo 19, ai gruppi di
liste ad essi collegati.

ARTICOLO 21
(Assegnazione dei  seggi ai  candidati  regionali  e  alle  liste
provinciali)

1. I seggi assegnati ai gruppi di liste ai sensi dell'articolo 19
e non già riservati ai candidati alla carica di Presidente della
Giunta eletti  ai sensi dell'articolo 20, comma 2, sono ripartiti
tra i  rispettivi  candidati  regionali  e  le  rispettive  liste
provinciali. A  tal fine è preliminarmente determinato il numero
di  seggi   spettante  a  ciascun  gruppo  di  liste,  pari  alla
differenza tra  i seggi  assegnati ai sensi dell'articolo 19 e il
seggio  eventualmente  riservato  al  candidato  alla  carica  di
Presidente della  Giunta ad  esso collegato  ed eletto  ai  sensi
dell'articolo 20, comma 2.

2. Si  procede in  primo  luogo  all'assegnazione  dei  seggi  ai
candidati regionali  e alla  relativa elezione.  Nei  limiti  del
numero di  seggi determinato  al comma  1, per  ciascun gruppo di
liste è  eletto il  candidato regionale  ovvero, se più di uno,
sono eletti  i  candidati  regionali  nel  rispettivo  ordine  di
presentazione.

3. È  poi determinato  per ciascun  gruppo di liste il numero di
seggi da ripartire alle rispettive liste provinciali. Tale numero
è pari alla differenza tra il numero di seggi spettante ai sensi
del comma  1 e  il numero di candidati regionali risultati eletti
ai sensi del comma 2.

4. Si  procede  quindi  all'assegnazione  dei  seggi  alle  liste
provinciali distintamente per ciascun gruppo di liste. A tal fine
si divide  la cifra  elettorale regionale del gruppo di liste per
il numero  di seggi  determinato ai  sensi del comma 3, ottenendo
così il  quoziente  elettorale  di  gruppo.  Nell'effettuare  la
divisione  si   trascura  la   eventuale  parte  frazionaria  del
quoziente. Si  attribuiscono quindi  ad  ogni  lista  provinciale
tanti seggi  quante  volte  il  quoziente  elettorale  di  gruppo
risulti contenuto nella sua cifra elettorale provinciale. I seggi
che rimangono ancora da attribuire sono rispettivamente assegnati
alle liste  provinciali per  le quali  le ultime  divisioni hanno
dato maggiori  resti e,  in caso  di parità  di resti,  a quelle
liste che abbiano avuto la maggiore cifra elettorale provinciale;
a parità di cifra elettorale provinciale si procede a sorteggio.
Si considerano  resti anche  le cifre  elettorali provinciali che
non hanno raggiunto il quoziente elettorale di gruppo.

5. Se ad una lista provinciale spettano più seggi di quanti sono
i suoi componenti, restano eletti tutti i candidati della lista e
si procede ad un nuovo riparto dei seggi nei riguardi di tutte le
altre  liste  del  medesimo  gruppo  sulla  base  di  un  secondo
quoziente ottenuto  dividendo il  totale dei  voti  validi  delle
liste stesse,  per il  numero  dei  seggi  che  sono  rimasti  da
assegnare. Si  effettua, poi,  l'attribuzione dei  seggi  tra  le
varie liste, con le modalità previste dal comma 4.

6. Per  ciascun gruppo  di liste,  sono eletti  il candidato  o i
candidati,  secondo   l'ordine  di   presentazione,  delle  liste
provinciali cui  corrispondono i  seggi assegnati  ai  sensi  dei
commi 4 e 5, fatti salvi i casi di cui all'articolo 22.

ARTICOLO 22
(Rappresentanza di tutti i territori provinciali)

1. Qualora  l'applicazione  dei  criteri  di  cui  ai  precedenti
articoli comporti  la mancanza  dei presupposti per l'elezione di
almeno  un  consigliere  regionale  in  tutte  le  circoscrizioni
provinciali,  in  ciascuna  delle  circoscrizioni  per  le  quali
difettano i  presupposti suddetti  è eletto  il  candidato,  che
precede nell'ordine  di elencazione,  della lista provinciale che
nella circoscrizione interessata ha ottenuto il maggior numero di
voti. È  corrispondentemente ridotto di una unità il numero dei
consiglieri  regionali   da  eleggersi,  secondo  i  criteri  dei
precedenti articoli, in rappresentanza del gruppo di liste di cui
fa parte la lista che ha ottenuto il maggior numero di voti nella
circoscrizione.

2. Se  la lista  che ha  ottenuto il maggior numero di voti nella
circoscrizione fa  parte di  un gruppo di liste che non ha titolo
all'elezione di  consiglieri regionali ai sensi dell'articolo 21,
commi 4  e 5, le disposizioni del comma 1 si applicano alla lista
provinciale  che  segue,  nell'ordine  dei  voti  ottenuti  nella
circoscrizione, quella che ne ha ottenuti il maggior numero.

3. Qualora, per effetto delle disposizioni di cui ai commi 1 e 2,
la  variazione  della  circoscrizione  nella  quale  eleggere  un
rappresentante di  un determinato  gruppo di  liste  comporti  il
venir  meno   dei  presupposti   per  l'elezione   di  almeno  un
consigliere regionale  in altra  circoscrizione, si  procede alla
ulteriore applicazione dei criteri di cui ai commi precedenti.

ARTICOLO 23
(Opzioni)

1. Il candidato che risulti eletto in più liste provinciali deve
optare per  l'elezione in  una  determinata  circoscrizione,  con
conseguente elezione,  per le  altre liste provinciali, del primo
candidato non già eletto che lo segue nell'ordine di elencazione
dei candidati della lista.

2. Il candidato regionale eletto ai sensi dell'articolo 21, comma
2, e  che risulti  eletto anche  in  una  o  più  circoscrizioni
provinciali può  optare per  l'uno o l'altro titolo di elezione.
Nel caso  che opti per l'elezione come candidato regionale, o nel
caso che non esprima alcuna opzione, è eletto il primo candidato
non già  eletto che  lo segue  nell'ordine  di  elencazione  dei
candidati  delle   liste  provinciali.  Nel  caso  che  opti  per
l'elezione  in  una  circoscrizione  provinciale,  è  eletto  il
candidato regionale  che lo  segue nell'ordine di elencazione dei
candidati regionali  dello stesso  gruppo di  liste, se  non già
eletto alla carica di consigliere regionale; in mancanza di altro
candidato regionale  da eleggere  per lo stesso gruppo, è eletto
il  candidato,  che  si  colloca  più  in  alto  nell'ordine  di
elencazione  dei   candidati  non   già  eletti,   della   lista
provinciale che fa parte del gruppo di liste che ha presentato il
candidato  regionale   e  che   ha,  rispetto  alle  altre  liste
provinciali del  gruppo di liste, il quoziente elettorale, di cui
all'articolo 21,  comma 4  (o, nel  caso, di cui all'articolo 21,
comma 5),  con il  resto più  alto tra quelli non utilizzati per
l'elezione di un consigliere regionale.

ARTICOLO 24
(Surroga dei consiglieri regionali)

1.  Il   consigliere  regionale   che  cessa  dalla  carica,  per
dimissioni o  altra causa,  è surrogato  dal primo candidato non
già eletto che lo segue nell'ordine di elencazione dei candidati
della stessa  lista provinciale  nella quale  è stato  eletto il
consigliere cessato dalla carica.

2. Il  candidato regionale,  eletto ai  sensi  dell'articolo  21,
comma 2,  che cessa  dalla carica  di  consigliere  regionale  è
surrogato dal  candidato regionale  che lo  segue nell'ordine  di
elencazione dei candidati regionali dello stesso gruppo di liste,
se non  già eletto  alla carica  di  consigliere  regionale.  In
mancanza di  altro candidato  regionale da eleggere per lo stesso
gruppo,  il   candidato  regionale  che  cessa  dalla  carica  è
surrogato dal  candidato, che si colloca più in alto nell'ordine
di  elencazione  dei  candidati  non  già  eletti,  della  lista
provinciale che fa parte del gruppo di liste che ha presentato il
candidato  regionale   e  che   ha,  rispetto  alle  altre  liste
provinciali del  gruppo di liste, il quoziente elettorale, di cui
all'articolo 21,  comma 4  (o, nel  caso, di cui all'articolo 21,
comma 5),  con il  resto più  alto tra quelli non utilizzati per
l'elezione di un consigliere regionale.

3. Il  candidato Presidente  della Giunta  regionale,  eletto  ai
sensi dell'articolo  20, comma  1,  che  cessa  dalla  carica  di
consigliere regionale è surrogato da un candidato regionale o da
un candidato  circoscrizionale appartenente  al gruppo  di liste,
tra quelli  ad esso  collegati, con  il quoziente  più alto  tra
quelli  non  utilizzati  per  l'assegnazione  dei  seggi  di  cui
all'articolo 19, comma 2, lettera b). Tale candidato regionale, o
candidato circoscrizionale,  è  quindi  individuato  secondo  le
stesse  modalità  previste  dal  comma  2  per  la  surroga  del
candidato  regionale   che  cessa  dalla  carica  di  consigliere
regionale.

4. Il  candidato Presidente  della Giunta  regionale,  eletto  ai
sensi dell'articolo  20, comma  2,  che  cessa  dalla  carica  di
consigliere regionale è surrogato da un candidato regionale o da
un candidato  circoscrizionale appartenente al gruppo di liste il
cui ultimo  seggio è  stato riservato  per la sua elezione. Tale
candidato regionale, o candidato circoscrizionale, è individuato
secondo le  stesse modalità  previste dal comma 2 per la surroga
del candidato  regionale che  cessa dalla  carica di  consigliere
regionale.

5. I criteri del presente articolo si applicano anche nei casi di
sostituzione provvisoria  o di supplenza previsti dalla normativa
vigente per i consiglieri regionali.

ARTICOLO 25
(Norme di rinvio)

1. Le  ineleggibilità e le incompatibilità sono disciplinate da
legge regionale  nei limiti  dei principi  fondamentali stabiliti
con legge della Repubblica.

2. Apposita  normativa regionale,  da approvarsi  entro 90 giorni
dall'entrata in  vigore della  presente legge,  provvederà  alla
disciplina:

a) delle operazioni relative al procedimento elettorale;
b) dei  casi di  invalidità del  voto, secondo  il principio del
   più ampio  riconoscimento della manifestazione della volontà
   dell'elettore;
c) della convalida degli eletti;
d) delle    misure    incentivanti  a  favore  delle  candidature
   femminili.

ARTICOLO 26
(Decorrenza)

1. La  presente legge si applica a decorrere dalla prima elezione
del Consiglio  regionale e  del Presidente della Giunta regionale
successiva all'entrata in vigore del nuovo statuto regionale.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 13 maggio 2004

MARTINI

La presente  legge è  stata approvata  dal  Consiglio  Regionale
nella seduta del 07.05.2004.




ENTE REGIONE
ORDINAMENTO

