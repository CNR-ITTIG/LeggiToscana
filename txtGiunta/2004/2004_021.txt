Disciplina dei distretti rurali.

Il Consiglio Regionale ha approvato il 31.03.2004
Il Presidente  della Giunta  Regionale promulga la seguente legge
regionale:

ARTICOLO 1
(Oggetto e finalità)

1. La  presente legge,  al fine di favorire lo sviluppo rurale ed
un'armonica integrazione tra politiche economiche e politiche del
territorio, disciplina  la costituzione dei distretti rurali, con
la  definizione   dei  criteri  per  l'individuazione  e  per  il
riconoscimento degli  stessi, prevede  le finalità  per le quali
operano e gli interventi finanziabili dalla Regione Toscana.

ARTICOLO 2
(Definizione di distretto rurale)

1.  Sono   definiti  distretti   rurali  i   sistemi   economico-
territoriali aventi le seguenti caratteristiche:

a) produzione  agricola coerente  con le  vocazioni naturali  del
   territorio e significativa per l'economia locale;
b) identità storica omogenea;
c) consolidata   integrazione    tra  attività  rurali  e  altre
   attività locali;
d) produzione  di beni  o servizi  di  particolare  specificità,
   coerenti  con  le  tradizioni  e  le  vocazioni  naturali  del
   territorio.

ARTICOLO 3
(Costituzione del distretto rurale)

1. Il  distretto rurale  si costituisce mediante accordo tra enti
locali e  soggetti privati  che operano  in  modo  integrato  nel
sistema produttivo locale, come definito all'articolo 2.

2. L'accordo  è volto  a consolidare e rafforzare l'aggregazione
ed il  confronto dei  diversi interessi  locali, per  lo sviluppo
economico e  la valorizzazione  delle risorse  del territorio, in
sintonia con ambiente e tradizione storica.

3.  I   soggetti  aderenti   all'accordo   sono   rappresentativi
dell'identità territoriale  e del  tessuto produttivo, storico e
sociale del territorio del distretto.

4. All'accordo aderiscono:

a) le  rappresentanze dei  soggetti privati  operanti nell'ambito
   distrettuale,  delle  organizzazioni  professionali  agricole,
   sindacali  e   delle  associazioni   di  rappresentanza  della
   cooperazione;
b) la  provincia o le province interessate nonché la maggioranza
   degli altri enti locali dell'ambito distrettuale.

5. L'accordo garantisce:

a) l'effettiva  partecipazione alle decisioni di tutti i soggetti
   aderenti all'accordo e la condivisione delle informazioni;
b) la  possibilità di  adesione per tutti i soggetti che operano
   nell'ambito distrettuale;
c) la gestione efficace di attività di concertazione all'interno
   del distretto e l'interazione con i soggetti esterni.

6. Con  l'accordo viene  individuato, di  norma in una provincia,
tra quelle interessate, un coordinatore con compiti di referente,
che svolge  attività di  ordine organizzativo  avvalendosi delle
strutture degli stessi soggetti aderenti.

7. Nell'accordo  viene definito l'ambito territoriale interessato
dal distretto rurale.

ARTICOLO 4
(Criteri di riconoscimento del distretto rurale)

1. La  Giunta regionale,  acquisito il  parere  della  competente
commissione consiliare,  che si esprime entro trenta giorni dalla
richiesta,  definisce  con  deliberazione  le  modalità  per  la
presentazione delle  istanze di riconoscimento, nonché i criteri
di valutazione delle stesse, nel rispetto dei seguenti elementi:

a) carattere  di ruralità  e  presenza  di  una  comune  memoria
   storica nella comunità locale;
b) specificità  delle produzioni  locali e  loro coerenza con le
   tradizioni  e   le  vocazioni   naturali  e  territoriali  del
   distretto rurale;
c) grado di integrazione delle diverse attività;
d) rappresentatività  dei soggetti  aderenti all'accordo  di cui
   all'articolo 3;
e) sinergie  create  dall'accordo  di  cui  all'articolo  3,  ivi
   comprese  quelle   finalizzate   alla   valorizzazione   delle
   produzioni agricole,  del turismo  rurale,  al  consolidamento
   delle relazioni  tra le  imprese agricole e quelle operanti in
   altri settori,  alla tutela  del territorio  e  del  paesaggio
   rurale;
f) impatto    del    progetto    economico  territoriale  di  cui
   all'articolo 5  sulle condizioni  ambientali,  sulla  qualità
   della vita e del lavoro, nonché sulla vitalità economica del
   distretto rurale.

2. La valutazione delle istanze di riconoscimento è demandata ad
un comitato  composto da  esperti in  materia di  sviluppo rurale
designato dalla Giunta regionale.

ARTICOLO 5
(Progetto economico territoriale del distretto rurale)

1. La  Regione Toscana riconosce i distretti rurali nei quali gli
accordi di  cui all'articolo  3 prevedono  un progetto economico-
territoriale  che   definisce  processi  concertativi  ed  azioni
integrate per  il coordinamento  e l'implementazione  dei piani e
dei programmi del territorio distrettuale.

2. Il  progetto persegue  obiettivi di sviluppo socio-economico e
valorizzazione delle  risorse locali,  coerenti con  il piano  di
sviluppo rurale  e la  tutela dell'ambiente, del paesaggio, della
tradizione storico-culturale.

3. Il progetto di cui al comma 1 contiene:

a) un'analisi dettagliata dell'impatto del progetto relativamente
   agli  aspetti   geografici,  socio-economici,   ambientali   e
   culturali del territorio;
b) l'individuazione degli obiettivi da raggiungere;
c) la   definizione    del  piano  per  il  raggiungimento  degli
   obiettivi;
d) l'indicazione  dell'impatto ambientale,  economico  e  sociale
   delle azioni previste.

4. Ogni  anno il  coordinatore di  cui all'articolo  3,  comma  6
presenta  alla   Regione  Toscana   una  relazione  che  dimostra
l'attualità del progetto.

ARTICOLO 6
(Attività)

1. Il  distretto rurale,  al fine  di consolidare e sviluppare il
sistema produttivo  che lo  caratterizza e  le vocazioni naturali
del territorio,  nonché  salvaguardare  la  tradizione  storico-
culturale, opera per:

a) favorire  e rafforzare il dialogo e il confronto tra i diversi
   soggetti inseriti  nel tessuto  produttivo, creando condizioni
   favorevoli  all'integrazione   e  alla   sinergia  sul   piano
   operativo;
b) promuovere,   sostenere    e    coordinare  le  iniziative  di
   innovazione,  di   promozione  commerciale  e  l'immagine  del
   territorio;
c) promuovere  attività conoscitive  e  informative  finalizzate
   allo studio  e al  monitoraggio di  problematiche di carattere
   economico,  sociale,   turistico,   culturale,   territoriale,
   ambientale;
d) favorire  l'aggregazione e  il confronto dei diversi interessi
   locali, gestendo  momenti di riflessione e di discussione, con
   il coinvolgimento di tutti i soggetti;
e) promuovere,  in una  logica di  massima  valorizzazione  delle
   risorse disponibili  e di  ampio coinvolgimento dei soggetti e
   delle  aree   del  distretto,  il  coordinamento  della  varie
   politiche di gestione e di sviluppo del territorio finalizzate
   al miglioramento  della qualità  territoriale,  ambientale  e
   paesaggistica  dello   spazio  rurale,  da  conseguirsi  anche
   mediante   un'attività    agricola   compatibile    con    la
   conservazione della biodiversità;
f) favorire  un effettivo contributo distrettuale alla formazione
   dei documenti  di programmazione  economica, di pianificazione
   territoriale e agro-ambientale;
g) favorire  le iniziative di programmazione negoziata e di patti
   d'area interessanti il territorio di competenza.

ARTICOLO 7
(Finanziamenti)

1. La Regione finanzia interventi volti a:

a) incentivare  lo sviluppo  complessivo del  territorio, secondo
   criteri e  obiettivi di sostenibilità, connessi all'attività
   del distretto,  per il  coordinamento dei  programmi  e  piani
   operanti sul territorio di competenza;
b) promuovere   e         rafforzare nella comunità distrettuale
   l'identità locale e la piena consapevolezza sia degli aspetti
   problematici nella  gestione delle  risorse del territorio che
   delle opportunità presenti;
c) realizzare   azioni    riguardanti    banche  dati,  marketing
   territoriale, certificazioni.

2.  Nelle   more  dell'adozione  della  disciplina  organica  dei
finanziamenti degli  interventi in  materia di sviluppo rurale la
Regione, a mezzo bando, finanzia unicamente interventi presentati
dagli enti  locali aderenti all'accordo costitutivo del distretto
rurale, riconosciuto  ai sensi  degli articoli  4 e  5,  volti  a
promuovere e  rafforzare nella comunità distrettuale l'identità
locale e  la piena  consapevolezza sia degli aspetti problematici
nella  gestione   delle  risorse   del   territorio   che   delle
opportunità presenti.

ARTICOLO 8
(Monitoraggio e valutazione)

1. A  partire dall'anno  successivo a quello di entrata in vigore
della presente legge la Giunta regionale rende conto al Consiglio
regionale dell'attuazione  della legge  e dei  risultati da  essa
ottenuti in  termini di  sviluppo rurale  e di  integrazione  tra
politiche economiche  e politiche  del territorio.  A tal fine la
Giunta   regionale   trasmette   annualmente   alla   commissione
consiliare competente una relazione in cui si forniscono in forma
sintetica le seguenti informazioni:

a) elenco  dei distretti rurali costituiti, con indicazione degli
   ambiti territoriali interessati da ciascuno, loro composizione
   e caratterizzazione;
b) elenco   e    descrizione  dei  progetti  presentati  e  degli
   interventi finanziati.

2. Entro  il terzo  anno dall'entrata  in vigore  della  presente
legge la Giunta regionale, anche avvalendosi della collaborazione
dell'IRPET, presenta  alla commissione  consiliare competente una
relazione che  permetta di valutare gli effetti generali prodotti
dalla legge, e in particolare quelli relativi a:

a) miglioramento    della  qualità  territoriale,  ambientale  e
   paesaggistica;
b) mantenimento e crescita dell'occupazione;
c) coordinamento  e  integrazione  tra  enti  locali  e  soggetti
   privati;
d) valorizzazione delle produzioni agricole.

ARTICOLO 9
(Norma finanziaria)

1. Per  il conseguimento  degli obiettivi  di cui all'articolo 7,
comma 2  della presente  legge è autorizzata per l'anno 2004 una
spesa di euro 100.000,00.

2. Agli oneri di spesa derivanti dall'applicazione della presente
legge si  fa fronte  per il  corrente esercizio  con  le  risorse
iscritte nella  unità previsionale di base (UPB) 521 "Interventi
per lo  sviluppo rurale,  aiuti al  reddito, agli  investimenti e
allo sviluppo  delle imprese  agricole, zootecniche  e forestali.
Spese correnti".

3. Alla  copertura della  spesa per  gli esercizi  successivi  si
farà fronte con le relative leggi di bilancio.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 5 aprile 2004

MARTINI

La presente  legge è  stata approvata  dal  Consiglio  Regionale
nella seduta del 31.03.2004.




AGRICOLTURA


