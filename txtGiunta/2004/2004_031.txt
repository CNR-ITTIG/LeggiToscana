Disposizioni attuative dell'articolo 3, comma 121, della legge 24
dicembre 2003,  n. 350  (legge finanziaria  2004) in  materia  di
contenzioso  concernente   l'invalidità   civile   e   modifiche
all'articolo 14  della legge  regionale 26  novembre 1998,  n. 85
(Attribuzione  agli  enti  locali  e  disciplina  generale  delle
funzioni e  dei compiti amministrativi in materia di tutela della
salute,  servizi   sociali,  istruzione   scolastica,  formazione
professionale, beni e attività culturali e spettacolo, conferiti
alla Regione dal decreto legislativo 31 marzo 1998, n. 112).

Il Consiglio Regionale ha approvato il 23-06-2004
Il Presidente  della Giunta  Regionale promulga la seguente legge
regionale:

ARTICOLO 1
(Oggetto)

1. La  presente  legge  disciplina  le  modalità  di  difesa  in
giudizio della Regione ai sensi dell'articolo 3, comma 121, della
legge 24  dicembre 2003,  n. 350  (Disposizioni per la formazione
del bilancio annuale e pluriennale dello Stato "legge finanziaria
2004"),    nei     procedimenti    giurisdizionali    concernenti
l'invalidità  civile   di  cui   all'articolo  130  del  decreto
legislativo 31  marzo 1998,  n. 112  (Conferimento di  funzioni e
compiti amministrativi  dello Stato  alle regioni  ed  agli  enti
locali, in  attuazione del  capo I  della legge 15 marzo 1997, n.
59), nei quali la Regione sia legittimata passivamente.

ARTICOLO 2
(Difesa in giudizio della Regione)

1. Nei  procedimenti di  cui all'articolo  1 la Regione, salve le
ordinarie  modalità   di  difesa   in  giudizio,  è  difesa  da
funzionari dell'azienda  unità sanitaria locale presso cui opera
la commissione  medica che  ha compiuto  l'accertamento sanitario
delle situazioni invalidanti.

2. Il  funzionario è  incaricato della  difesa sulla base di una
procura generale notarile del legale rappresentante della Regione
Toscana.

3. Il  funzionario incaricato  si costituisce eleggendo domicilio
presso la sede dell'azienda unità sanitaria locale (USL).

4. In  tutti i  casi in cui è nominato dal giudice un consulente
tecnico d'ufficio,  il funzionario incaricato della difesa nomina
come consulente  tecnico di  parte un  membro  della  commissione
medica che  ha compiuto l'accertamento sanitario della situazione
invalidante oggetto di giudizio.

ARTICOLO 3
(Compiti delle aziende USL)

1.  Le   aziende  USL   assicurano,  nell'ambito   della  propria
articolazione organizzativa,  il supporto  conoscitivo necessario
alla difesa di cui all'articolo 1, il raccordo con le commissioni
mediche di  verifica e  lo svolgimento  di tutti  gli adempimenti
amministrativi connessi alla gestione del contenzioso.

2. Le  aziende USL  provvedono altresì,  nel termine  di cui  al
comma 3, al pagamento, in caso di soccombenza, delle spese legali
e del  consulente tecnico  d'ufficio liquidate  con provvedimento
del giudice, e ne danno comunicazione alla Regione.

3. Il  pagamento delle  spese deve  avvenire nel termine previsto
dall'articolo 14, comma 1, del decreto legge 31 dicembre 1996, n.
669 (Disposizioni  urgenti in  materia tributaria,  finanziaria e
contabile a  completamento della  manovra di finanza pubblica per
l'anno  1997),   convertito  con  modificazioni  dalla  legge  28
febbraio 1997,  n. 30  (Conversione in  legge, con modificazioni,
del decreto  legge 31 dicembre 1996, n. 669, recante disposizioni
urgenti  in   materia  tributaria,   finanziaria  e  contabile  a
completamento della manovra di finanza pubblica per l'anno 1997),
come modificato  dall'articolo 147,  comma 1,  lettera a),  della
legge 23  dicembre 2000,  n. 388  (Disposizioni per la formazione
del bilancio annuale e pluriennale dello Stato "legge finanziaria
2001").

4. Le aziende USL inviano alla Giunta regionale, entro il mese di
marzo di  ogni anno,  una relazione che dà atto del numero delle
controversie iniziate, di quelle concluse nell'anno precedente e,
per quest'ultime,  dell'esito delle  stesse, conseguentemente  la
Giunta regionale relaziona alla commissione consiliare competente
ed al Consiglio regionale.

ARTICOLO 4
(Modifiche all'articolo 14 della LR 85/1998)

1. Il  comma 1 dell'articolo 14 della legge regionale 26 novembre
1998, n.  85 (Attribuzione agli enti locali e disciplina generale
delle funzioni  e dei compiti amministrativi in materia di tutela
della salute,  servizi sociali, istruzione scolastica, formazione
professionale, beni e attività culturali e spettacolo, conferiti
alla Regione  dal decreto  legislativo 31  marzo 1998, n. 112) è
sostituito dal seguente:

   "1. Le  funzioni amministrative  trasferite  alla  Regione  ai
   sensi dell'articolo 130 del decreto, relative alla concessione
   dei  nuovi  trattamenti  economici  a  favore  degli  invalidi
   civili, sono  attribuite, ai  fini di  assicurarne  l'adeguato
   esercizio, ai comuni capoluogo di provincia, nonché ai Comuni
   di  Empoli   e  Viareggio,   con   riferimento   agli   ambiti
   territoriali di  competenza delle relative aziende USL, di cui
   all'allegato 1  della legge  regionale 8  marzo  2000,  n.  22
   (Riordino  delle   norme  per  l'organizzazione  del  servizio
   sanitario regionale)."
   
2. Al comma 5 dell'articolo 14 della LR 85/1998 sono soppresse le
seguenti parole:  "In caso  di impugnativa  giurisdizionale degli
atti delle commissioni, le aziende USL stanno in giudizio tramite
il proprio rappresentante legale".

ARTICOLO 5
(Riordino del sistema delle indennità)

1. Entro centottanta giorni dall'entrata in vigore della legge la
Giunta regionale  propone  al  Consiglio  regionale  un  atto  di
riordino del  sistema delle  indennità in  favore dei membri che
integrano  le   commissioni  mediche   per  l'accertamento  delle
situazioni di invalidità.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 30 giugno 2004

MARTINI

La presente  legge è  stata approvata  dal  Consiglio  Regionale
nella seduta del 23.06.2004.




ATTIVITÀ ISTITUZIONALI

