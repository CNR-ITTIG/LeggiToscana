Modifiche alla  legge regionale  1 dicembre 1998, n. 89 (Norme in
materia di inquinamento acustico).

Il Consiglio Regionale ha approvato il 23.11.2004
Il Presidente  della Giunta  Regionale promulga la seguente legge
regionale:

CAPO I
Modifiche alla  legge regionale  1 dicembre 1998, n. 89 (Norme in
materia di inquinamento acustico)

ARTICOLO 1
(Modifica all'articolo 1 della LR 89/1998)

1. Al  comma 3  dell'articolo 1  della LR  89/1998 le parole: "16
gennaio 1995  n. 5  (Norme  per  il  governo  del  territorio)  e
successive modifiche  ed  integrazioni."  sono  sostituite  dalle
seguenti: "in materia di governo del territorio.".

ARTICOLO 2
(Modifiche all'articolo 2 della LR 89/1998)

1. Alla  lettera g)  del comma 2 dell'articolo 2 della LR 89/1998
le parole:  "dell'art. 13  della LR  5/1995"sono sostituite dalle
seguenti: "della  legge  regionale  in  materia  di  governo  del
territorio".

2. Il  comma 3 dell'articolo 2 della LR 89/1998 è sostituito dal
seguente:

   "3. Il  Consiglio regionale  approva, anche per stralci, piani
   pluriennali  per   il  contenimento   delle  emissioni  sonore
   prodotte per  lo svolgimento  di servizi  pubblici  essenziali
   quali linee  ferroviarie, metropolitane,  autostrade e  strade
   statali, regionali  e provinciali;  nell'individuazione  delle
   priorità  degli   interventi  previsti  da  tali  piani  sono
   privilegiati  i  comuni  che  abbiano  approvato  i  piani  di
   classificazione acustica di cui all'articolo 4.".
   
ARTICOLO 3
(Modifica all'articolo 3 della LR 89/1998)

1. Al  comma 1  dell'articolo  3  della  LR  89/1998  le  parole:
"dell'art. 16,  comma 2,  lett. b)  e c)  della LR  5/1995"  sono
sostituite dalle  seguenti: "della  legge regionale in materia di
governo del territorio".

ARTICOLO 4
(Modifiche all'articolo 4 della LR 89/1998)

1. Il  comma 1 dell'articolo 4 della LR 89/1998 è sostituito dal
seguente:

   "1. I  comuni, entro  il termine  perentorio del 1 marzo 2005,
   nel rispetto  dei criteri  previsti dall'articolo  2, comma 2,
   lettere  a)   e  b),  approvano,  con  la  procedura  prevista
   dall'articolo 5, il piano di classificazione acustica, in base
   al  quale   il  territorio   comunale  viene   suddiviso,   in
   applicazione del  disposto di  cui all'articolo 1, comma 2 del
   decreto del  Presidente del Consiglio dei ministri 14 novembre
   1997 (Determinazione dei valori limite delle sorgenti sonore),
   in  zone   acusticamente   omogenee,   tenendo   conto   delle
   preesistenti destinazioni  d'uso così  come individuate dagli
   strumenti urbanistici in vigore.".
   
2. Al  comma 4  dell'articolo  4  della  LR  89/1998  le  parole:
"dall'art. 24,  comma 2,  lett. a), della LR 5/1995, e successive
modifiche  ed  integrazioni."  sono  sostituite  dalle  seguenti:
"dalla legge regionale in materia di governo del territorio".

ARTICOLO 5
(Sostituzione dell'articolo 5 della LR 89/1998)

1. L'articolo 5 della LR 89/1998 è sostituito dal seguente:

   "Art. 5
   Procedura del piano comunale di classificazione acustica
   
   1. Il  comune, ai  fini  di  cui  all'articolo  4,  adotta  un
   progetto  di   piano  di   classificazione  acustica,  che  è
   depositato nella  sede comunale per trenta giorni consecutivi,
   durante i  quali chiunque  ha facoltà  di prenderne  visione.
   Copia del  progetto è  contestualmente trasmessa  alla Giunta
   regionale ed alla provincia.
   
   2. Contestualmente  all'adozione del  progetto  di  piano,  il
   comune   individua    un   garante    dell'informazione    sul
   procedimento, con  le modalità  ed i  compiti previsti  dalla
   legge regionale in materia di governo del territorio.
   
   3. Entro  il termine  perentorio di  quarantacinque giorni dal
   deposito di cui al comma 1, la Giunta regionale e la provincia
   e chiunque altro possono presentare osservazioni.
   
   4. Entro  sessanta giorni  dal deposito  di cui al comma 1, il
   comune provvede  all'approvazione del piano di classificazione
   acustica;  il   provvedimento  di   approvazione  contiene  il
   riferimento puntuale  alle osservazioni pervenute e l'espressa
   motivazione delle determinazioni conseguentemente adottate.
   
   5. Il piano di classificazione acustica approvato dal comune:
   a) è  immediatamente depositato  nella sede  del comune ed è
      trasmesso in copia alla Giunta regionale ed alla provincia;
   b) acquista  efficacia dalla  pubblicazione di apposito avviso
      sul  Bollettino   ufficiale  della   Regione  dell'avvenuta
      approvazione, da  effettuarsi, a  cura  del  comune,  entro
      trenta giorni dalla trasmissione di cui alla lettera a);
   c) è reso accessibile a chiunque e senza ritardo anche in via
      telematica.
   
   6. Qualora la localizzazione delle aree di cui all'articolo 4,
   comma 3  contrasti con  gli strumenti  urbanistici vigenti  il
   comune procede alla necessaria variante.
   
   7. Le  disposizioni di  cui al  presente articolo si applicano
   altresì alle  modifiche del piano comunale di classificazione
   acustica.
   
   8. I comuni che, alla data di entrata in vigore della presente
   legge, abbiano  già approvato  un  piano  di  classificazione
   acustica, secondo  quanto previsto  dal decreto del Presidente
   del Consiglio  dei ministri  1 marzo  1991 (Limiti  massimi di
   esposizione al rumore negli ambienti abitativi e nell'ambiente
   esterno), sono  tenuti a  darne comunicazione  immediata  alla
   Giunta regionale ed alla provincia. I comuni, qualora il piano
   in vigore  non sia conforme ai criteri e indirizzi definiti ai
   sensi dell'articolo  2, sono  tenuti all'adeguamento  entro il
   termine perentorio del 1 marzo 2005.
   
   9. Ai  fini  della  redazione  dei  piani  di  classificazione
   acustica, ed  altresì di quelli disciplinati dagli articoli 8
   e 9,  i comuni  possono avvalersi  del supporto  tecnico delle
   strutture provinciali dell'Agenzia regionale per la protezione
   ambientale della  Toscana (ARPAT),  ai sensi  dell'articolo 8,
   comma 1, lettera b2), della legge regionale 18 aprile 1996, n.
   66  (Istituzione  dell'Agenzia  regionale  per  la  protezione
   ambientale della  Toscana). I  comuni acquisiscono altresì il
   parere delle Aziende USL, competenti per territorio.".
   
ARTICOLO 6
(Modifiche all'articolo 7 della LR 89/1998)

1. Nel comma 1 dell'articolo 7 della LR 89/1998 sono aggiunte, in
fondo, le seguenti parole: "lettera b).".

2. Al  comma 2  dell'articolo  7  della  LR  89/1998  le  parole:
"dell'art. 25, comma 1 della LR 5/1995, e successive modifiche ed
integrazioni"  sono   sostituite  dalle  seguenti:  "della  legge
regionale in materia di governo del territorio".

ARTICOLO 7
(Modifica all'articolo 8 della LR 89/1998)

1. Al  comma 2  dell'articolo  8  della  LR  89/1998  le  parole:
"Consiglio Comunale" sono sostituite dalla seguente: "comune".

ARTICOLO 8
(Sostituzione dell'articolo 10 della LR 89/1998)

1. L'articolo 10 della LR 89/1998 è sostituito dal seguente:

   "Art. 10
   Poteri sostitutivi
   
   1. Qualora  i comuni non provvedano all'approvazione del piano
   di classificazione  acustica ai sensi degli articoli 4 e 5, la
   provincia provvede in via sostitutiva.
   
   2.  L'esercizio   dei   poteri   sostitutivi   è   preceduto,
   relativamente a  ciascuno degli adempimenti di cui al comma 3,
   da diffide ad adempiere entro sessanta giorni.
   
   3. La  provincia esercita i poteri sostitutivi in relazione ai
   seguenti adempimenti singolarmente considerati:
   
   a) adozione    del    progetto  di  piano  di  classificazione
      acustica;
   b) approvazione del piano di classificazione acustica;
   c) adozione  del progetto di adeguamento del piano comunale di
      classificazione acustica  già approvato dal comune secondo
      quanto previsto  dal  DPCM  1  marzo  1991  ai  criteri  ed
      indirizzi  definiti   nella  deliberazione   del  consiglio
      regionale di cui all'articolo 2;
   d) approvazione del piano di cui alla lettera c).
   
   4. La provincia esercita altresì i poteri sostitutivi in caso
   di mancata  approvazione del piano di risanamento disciplinato
   all'articolo 8,  nel rispetto del termine di diffida di cui al
   comma 2.
   
   5. Ogni onere inerente l'esercizio dei poteri sostitutivi è a
   carico del comune inadempiente.".
   
ARTICOLO 9
(Sostituzione dell'articolo 11 della LR 89/1998)

1. L'articolo 11 della LR 89/1998 è sostituito dal seguente:

   "Art. 11
   Contributi regionali
   
   1. Il  Consiglio regionale su proposta della Giunta regionale,
   sulla base  dei piani comunali di risanamento acustico e delle
   altre proposte  pervenute, approva  un programma  triennale di
   intervento per la bonifica dell'inquinamento acustico.
   
   2.  La  Giunta  regionale  può  disporre  la  concessione  di
   contributi finalizzati  all'esercizio dei  compiti comunali  e
   provinciali  di   monitoraggio   dell'inquinamento   acustico;
   nell'assegnazione dei contributi  è data priorità:
   
   a) ai  comuni che  abbiano approvato  il piano  di risanamento
      acustico entro i termini di cui all'articolo 8;
   b) ai  comuni che abbiano approvato, ai sensi dell'articolo 9,
      il piano di miglioramento acustico.
   
   3. Non è concesso alcun finanziamento regionale in difetto di
   approvazione del piano di classificazione acustica.".
   
CAPO II
Norme transitorie ed entrata in vigore

ARTICOLO 10
(Norme transitorie)

1. La presente legge si applica anche ai procedimenti per i quali
all'atto della  sua entrata  in vigore  è intervenuta l'adozione
del progetto  di  piano  di  classificazione  acustica  ai  sensi
dell'articolo  5,   comma  1   della  LR   89/1998  come  vigente
precedentemente alla modifica operata dall'articolo 5.

2. In  sede di  prima  applicazione  dell'articolo  10  della  LR
89/1998 come  sostituito dall'articolo 8 della presente legge, la
provincia esercita i poteri sostitutivi garantendo l'approvazione
dei piani  comunali  di  classificazione  acustica  entro  il  31
dicembre 2005.

3. Nell'ambito  delle risorse  stanziate per  il  2005  ai  sensi
dell'articolo 11  della  LR  89/1998  la  Giunta  regionale  può
disporre la  concessione di  contributi  per  l'approvazione  del
piano di  classificazione acustica  ai comuni  di cui  alla legge
regionale 27  luglio 2004,  n. 39  (Norme  a  favore  dei  comuni
montani e  dei piccoli comuni in situazione di disagio. Modifiche
alla legge  regionale 7  maggio 1985, n. 57 "Finanziamenti per la
redazione e  l'attuazione di  piani di  recupero  del  patrimonio
edilizio esistente".  Modifiche alla  legge regionale  2 novembre
1999, n.  58 "Norme  sulla tutela  dell'artigianato  artistico  e
tradizionale  toscano   e  disposizioni   in  materia   di  oneri
contributivi per  gli apprendisti  artigiani"),  individuando  il
grado di  disagio rilevante ai sensi della medesima LR 39/2004 ed
a condizione che:

a) all'entrata  in vigore della presente legge non abbiano ancora
   adottato il piano;
b) l'approvazione intervenga entro il 30 aprile 2005.

ARTICOLO 11
(Entrata in vigore)

1. La  presente legge  entra in  vigore il giorno successivo alla
data di  pubblicazione sul  Bollettino  ufficiale  della  Regione
Toscana.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 29 novembre 2004

MARTINI

La presente  legge è  stata approvata  dal  Consiglio  Regionale
nella seduta del 23.11.2004.




TUTELA AMBIENTALE

