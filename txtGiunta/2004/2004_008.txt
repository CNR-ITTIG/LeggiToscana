Regolamento  della  Commissione  regionale  di  appello  e  delle
procedure di  appello ai  sensi dell'articolo  9, comma  3, della
legge regionale  9 luglio  2003, n.  35 (Tutela  sanitaria  dello
sport).



IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visto l'articolo  9 della  legge regionale  9 luglio  2003, n. 35
(Tutela sanitaria  dello  sport),  come  sostituito  dalla  legge
regionale 22  dicembre 2003,  n. 62 (Modifiche degli articoli 9 e
17 della  legge regionale  9 luglio 2003, n. 35 "Tutela sanitaria
dello sport"),  che al  comma  3  prevede  che  le  modalità  di
funzionamento  della   Commissione  regionale   d'appello  e   le
procedure per  l'appello siano  determinate  con  regolamento  di
attuazione della LR 35/2003 e successive modificazioni;

Vista la  deliberazione del  Consiglio regionale  del 21  gennaio
2004 con la quale è stato approvato il regolamento di attuazione
di cui  al testo  vigente dell'articolo  9,  comma  3,  della  LR
35/2003;

EMANA
il seguente Regolamento:

ARTICOLO 1
Nomina e durata in carica della Commissione regionale d'appello

1. La  Commissione regionale  d'appello per  l'esame dei  ricorsi
avverso i  giudizi di  non idoneità  specifica alla  pratica  di
attività sportive agonistiche, di cui all'articolo 9 della legge
regionale 9 luglio 2003, n. 35 (Tutela sanitaria dello sport), è
nominata con decreto del Presidente della Giunta regionale.

2. La  Commissione dura  in carica cinque anni ed è composta dai
soggetti individuati dall'articolo 9, comma 1, della LR 35/2003.

3.  L'assenza   non  giustificata   per  tre  sedute,  anche  non
successive, comporta la decadenza dalla nomina.

4. La  Commissione ha  sede presso  una azienda  unità sanitaria
locale individuata con deliberazione della Giunta regionale.

ARTICOLO 2
Ricorso alla Commissione

1. Avverso  il giudizio  di non  idoneità alla  pratica sportiva
agonistica  l'interessato   propone  ricorso   mediante   istanza
indirizzata alla  Commissione regionale  d'appello nel termine di
trenta giorni dal ricevimento del certificato di non idoneità ai
sensi dell'articolo 5, comma 10, della LR 35/2003.

2.  All'istanza   di  cui   al  comma   1,  presentata   mediante
raccomandata con  ricevuta di  ritorno, è  allegato  a  pena  di
irricevibilità il libretto sanitario.

3. Il  ricorrente può  allegare all'istanza  di cui  al comma  1
accertamenti di  parte ed  essere assistito  a proprie spese, nel
corso del procedimento, da un medico di fiducia.

4. Qualora l'interessato sia minore di anni diciotto l'istanza è
presentata dal genitore o dal legale rappresentante.

ARTICOLO 3
Convocazione della Commissione

1. Il  Presidente, individuato ai sensi dell'articolo 9, comma 1,
lettera a), della LR 35/2003, convoca la Commissione di norma con
periodicità mensile,  a seconda  dei ricorsi pendenti e comunque
con l'obbligo  di non  far intercorrere  un periodo  superiore ai
trenta giorni fra istanza ed esame del ricorso.

2. La  convocazione avviene mediante raccomandata con ricevuta di
ritorno almeno dieci giorni prima della seduta.

3.  Entro   i  tre   giorni  successivi   al  ricevimento   della
convocazione  i   componenti  della   Commissione  comunicano  al
Presidente  l'eventuale   impedimento  alla  partecipazione  alla
seduta nella  data stabilita.  In tal  caso il Presidente, almeno
cinque giorni prima della seduta, convoca i membri supplenti.

4. Il  Presidente convoca  altresì il  ricorrente  almeno  dieci
giorni prima della seduta.

5.  Qualora  il  ricorrente  senza  giustificato  motivo  non  si
presenti alla  seduta per  cui è  stato convocato,  l'istanza si
intende rigettata.

ARTICOLO 4
Esame delle istanze

1. La  Commissione è  regolarmente costituita con la presenza di
almeno quattro  membri  fra  cui  il  medico  in  possesso  della
specializzazione inerente al caso specifico.

2. La  Commissione può richiedere accertamenti aggiuntivi e può
avvalersi  della   consulenza  di   medici  in   possesso   della
specializzazione inerente  al caso  specifico, operanti presso le
strutture pubbliche. Gli oneri di tali accertamenti sono soggetti
alla  normativa   in  materia  di  compartecipazione  alla  spesa
sanitaria.

3. Le  decisioni circa  l'accoglimento o  il rigetto dell'istanza
sono prese a maggioranza; in caso di parità, prevale il voto del
Presidente.

4. È  causa di  impedimento alla  partecipazione ai lavori della
Commissione  l'aver   concorso  alla  formulazione  del  giudizio
oggetto del ricorso.

5. La  Commissione decide sull'istanza al termine della seduta in
cui la stessa è esaminata, salvo il caso di cui al comma 2.

ARTICOLO 5
Ulteriori adempimenti della commissione

1. La  Commissione registra  la decisione  nel libretto sanitario
del ricorrente.

2. La Commissione comunica la decisione adottata all'interessato,
alla  federazione  sportiva  di  appartenenza,  alla  società  o
organizzazione sportiva  cui il soggetto risulta iscritto ed allo
specialista in medicina sportiva avverso il cui giudizio è stato
proposto ricorso.

ARTICOLO 6
Relazione sull'attività svolta dalla Commissione

1. Il  Presidente invia  annualmente alla  Giunta  regionale  una
relazione sull'attività svolta dalla Commissione, in particolare
riferendo sul  numero degli  atleti sottoposti  a  visita,  sugli
esiti  delle   visite,  sulle  patologie  che  hanno  determinato
l'inidoneità e  sulle tipologie  più frequenti,  sul numero dei
minori per i quali è stato presentato ricorso, sui tempi medi in
cui si  svolgono gli accertamenti di cui all'articolo 4, comma 2.
Di  detta   relazione  viene   data  comunicazione   alla  Quarta
commissione consiliare.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Firenze, 4 febbraio 2004

MARTINI




SPORT

