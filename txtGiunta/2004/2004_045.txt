Modifica della legge regionale 13 giugno 1983, n. 48 (Norme sulla
previdenza, l'assicurazione  infortuni  e  l'indennità  di  fine
mandato ai consiglieri della Regione Toscana).

Il Consiglio Regionale ha approvato il 27.07.2004
Il Presidente  della Giunta  Regionale promulga la seguente legge
regionale:

ARTICOLO 1
(Sostituzione dell'articolo 3 della LR 48/1983)

1. L'articolo  3 della  legge regionale  13 giugno  1983,  n.  48
(Norme sulla previdenza, l'assicurazione infortuni e l'indennità
di  fine   mandato  ai  consiglieri  della  Regione  Toscana)  è
sostituito dal seguente:

   "Art. 3
   Contributi previdenziali obbligatori
   
   1. I  consiglieri regionali  sono assoggettati  d'ufficio alla
   erogazione  dei  contributi  previdenziali  dal  giorno  della
   corresponsione dell'indennità consiliare.
   
   2.  Il  contributo  previdenziale  è  trattenuto  mensilmente
   sull'indennità di carica."
   
ARTICOLO 2
(Modifiche all'articolo 10 della LR 48/1983)

1. I  commi 2,  3 e  6 dell'articolo  10 della  LR  48/1983  sono
abrogati.

2. Al  comma 4  dell'articolo 10  della LR  48/1983 le parole "le
facoltà di cui ai commi precedenti" sono sostituite dalle parole
"la facoltà di cui al comma 1".

3. dopo  il comma 4 dell'articolo 10 della LR 48/1983 è inserito
il seguente comma:

   "4 bis.  I consiglieri rieletti, che già siano destinatari di
   assegno vitalizio  anticipato fin dal cinquantacinquesimo anno
   di  età,  mantengono  l'assegno  vitalizio  maturato  e  sono
   comunque soggetti  alla trattenuta di cui alla legge regionale
   13  giugno  1983,  n.  47  (Indennità  e  rimborso  spese  ai
   consiglieri regionali),  articolo 2,  come  ridotta  ai  sensi
   dell'articolo 12, comma 2 bis."
   
4. Al  comma 5  dell'articolo 10  della LR  48/1983 le parole "le
stesse  facoltà"   sono  sostituite   dalle  parole  "la  stessa
facoltà".

ARTICOLO 3
(Modifica dell'articolo 12 della LR 48/1983)

1. Dopo  il comma 2 dell'articolo 12 della LR 48/1983 è inserito
il seguente:

   "2 bis.  Ai consiglieri  che hanno  maturato oltre  14 anni di
   contribuzione e  a coloro che si trovano nell'ipotesi prevista
   dall'articolo 10,  comma 4  bis, la  trattenuta obbligatoria a
   titolo di contributo per l'assegno vitalizio di cui alla legge
   regionale n.  47 del  1983, articolo  2 bis  è ridotta  dalla
   misura del 17 per cento a quella del 10 per cento."
   
ARTICOLO 4
(Sostituzione dell'articolo 14 della LR 48/1983)

1. L'articolo 14 della LR 48/1983 è sostituito dal seguente:

   "Art 14
   Assegno vitalizio indiretto
   
   1. In caso di morte del titolare di assegno vitalizio diretto,
   l'assegno stesso  viene riversato , nei casi e nella misura di
   cui all'articolo 14 bis:
   
   a) al  coniuge, finché nello stato vedovile, se non sia stata
      pronunciata  sentenza   definitiva  di  scioglimento  o  di
      cessazione  degli   effetti  civili  del  matrimonio  o  di
      separazione per sua responsabilità, fatte salve le diverse
      disposizioni dell'autorità giudiziaria;
   b) ai   figli    legittimi,  legittimati,  adottivi,  naturali
      riconosciuti o giudizialmente dichiarati, finché minori di
      anni diciotto;
   c) ai  figli di  cui alla  lettera b)  anche se  maggiori  dei
      diciotto anni,  purché studenti,  fino  al  compimento  di
      ventisei anni di età, o totalmente inabili al lavoro e che
      abbiano diritto  alla pensione  di reversibilità  ai sensi
      delle vigenti norme di previdenza sociale;
   d) al  convivente dichiarato  dal consigliere  nelle forme  di
      legge, se la convivenza duri stabilmente da almeno due anni
      alla data  del decesso  e sia  dimostrata  nelle  forme  di
      legge.
   
   2. Il  diritto all'assegno vitalizio indiretto si estingue con
   la perdita  delle condizioni  previste o  con il  decesso  del
   soggetto beneficiario,"
   
ARTICOLO 5
(Introduzione dell'articolo 14 bis alla LR 48/1983)

1. Dopo  l'articolo 14  della LR  48/1983 è inserito il seguente
articolo:

   "Art. 14 bis
   Assegno vitalizio indiretto ammontare
   
   1. L'ammontare dell'assegno vitalizio indiretto ai soggetti di
   cui all'articolo  14 è  stabilito in percentuale sull'assegno
   vitalizio spettante  o che  sarebbe  spettato  al  consigliere
   regionale, nella misura seguente:
   
   a) al   coniuge,    in    mancanza  di  figli  aventi  diritto
      all'assegno: 60 per cento;
   b) Al  coniuge e  ai figli  aventi diritto all'assegno: 60 per
      cento al  coniuge, 15  per cento ad ogni figlio, fino ad un
      massimo complessivo  del 100  per cento  dell'assegno; se i
      figli aventi  diritto sono più di due la quota percentuale
      dell'assegno è  stabilita  in  parti  uguali  per  ciascun
      figlio;
   c) ai  figli aventi  diritto, in  assenza del  coniuge: 60 per
      cento nel caso che un solo figlio ne abbia diritto, aumento
      del 15  per cento per ogni ulteriore figlio avente diritto,
      fino  ad   un  massimo   complessivo  del   100  per  cento
      dell'assegno,  con  suddivisione  della  quota  percentuale
      complessiva in parti uguali per ciascun figlio;
   d) al  convivente, in  assenza del  coniuge e  di figli aventi
      diritto: 60 per cento;
   e) al  convivente, in  assenza del  coniuge e in caso di figli
      aventi diritto:  40 per  cento nel  caso di  un solo figlio
      avente diritto;  nel caso  di più figli aventi diritto, al
      convivente è  riconosciuta la  quota percentuale  residua,
      detratte le quote spettanti a ciascun figlio ai sensi della
      lettera c); al venir meno delle condizioni stabilite per il
      riconoscimento  ai   figli   di   una   quota   percentuale
      dell'assegno, la  quota stessa è attribuita al convivente,
      fino al massimo di cui alla lettera d).
   
   2. L'assegno  vitalizio indiretto decorre dal primo giorno del
   mese successivo a quello del decesso del consigliere."
   
ARTICOLO 6
(Disposizione transitoria)

1. Le  modifiche introdotte  dall'articolo 1  e dall'articolo  3,
comma 1, si applicano a decorrere dalla ottava legislatura.

2. Le  modifiche introdotte  dall'articolo 4 e dall'articolo 5 si
applicano  ai   consiglieri  eletti   a  decorrere   dalla  sesta
legislatura.

3.  La   richiesta  dell'assegno   vitalizio  indiretto   di  cui
all'articolo 14  della LR  48/1983 può  essere presentata, entro
centoventi giorni dall'entrata in vigore della presente legge, da
parte  degli  aventi  diritto  che  avevano  già  esercitato  la
facoltà di  cui all'articolo  10,  comma  5  della  medesima  LR
48/1983.

4. Il  consigliere che ha ottenuto la restituzione dei contributi
ai sensi  della legge regionale 31 ottobre 2001, n. 52 (Modifiche
alle leggi  regionali 13.6.1983,  n. 47  "Indennità  e  rimborso
spese ai  consiglieri regionali" e successive modificazioni, e 13
giugno 1983,  n.  48  "Norme  sulla  previdenza,  l'assicurazione
infortuni e  l'indennità di  fine mandato  ai consiglieri  della
Regione  Toscana"  e  successive  modificazioni),  o  gli  aventi
diritto di  cui all'articolo  14,  comma  1,  hanno  diritto,  su
domanda, da  presentarsi entro  centoventi giorni dall'entrata in
vigore della presente legge, a versare nuovamente i contributi.

5. L'Ufficio  di Presidenza del Consiglio regionale disciplina le
ulteriori modalità  per l'attuazione  di quanto  previsto  dalla
presente legge.

ARTICOLO 7
(Disposizioni finanziarie)

1. Agli  oneri di  spesa derivanti dall'attuazione della presente
legge si  fa fronte  con gli  stanziamenti disposti  dal bilancio
interno del Consiglio che presenta la necessaria disponibilità.

2. Agli  oneri di  spesa per gli esercizi successivi si fa fronte
con le relative leggi di bilancio.

ARTICOLO 8
(Decorrenza degli effetti economici)

1. Gli  effetti economici delle disposizioni della presente legge
decorrono dal  primo giorno  del mese  successivo a  quello della
entrata in vigore della legge stessa.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 3 agosto 2004

PASSALEVA
(designato con DPGR n. 132 del 22.5.2000)

La presente  legge è  stata approvata  dal  Consiglio  Regionale
nella seduta del 27.07.2004.




ENTE REGIONE
ORGANI

