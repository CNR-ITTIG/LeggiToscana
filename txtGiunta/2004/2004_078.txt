Disposizioni   in   materia   di   autorizzazione   all'esercizio
cinematografico.

Il Consiglio Regionale ha approvato il 22.12.2004
Il Presidente  della Giunta  Regionale promulga la seguente legge
regionale:

ARTICOLO 1
(Oggetto e principi)

1. La  presente legge disciplina le funzioni amministrative della
Regione Toscana  in materia  di modalità  di autorizzazione alla
realizzazione,  trasformazione  ed  adattamento  di  immobili  da
destinare   a    sale   ed    arene   cinematografiche,   nonché
all'ampliamento di sale e arene già in attività.

2. Al  fine di  promuovere la più adeguata presenza, la migliore
distribuzione, la  qualificazione e  lo sviluppo  delle attività
cinematografiche  sul   territorio,  la  Regione  si  attiene  ai
seguenti principi:

a) centralità dello spettatore;
b) sviluppo  e innovazione  della rete  di sale  cinematografiche
   efficiente,  diversificata,   capillare   sul   territorio   e
   tecnologicamente avanzata;
c) crescita  dell'imprenditoria e  dell'occupazione, qualità del
   lavoro  e  formazione  professionale  degli  operatori  e  dei
   dipendenti;
d) pluralismo   ed    equilibrio  tra  le  diverse  tipologie  di
   esercizio;
e) valorizzazione  della funzione  dell'esercizio cinematografico
   per la qualità sociale delle città e del territorio.

ARTICOLO 2
(Obiettivi generali)

1. Nell'ambito  dei principi  di cui  all'articolo 1,  la Regione
promuove lo  sviluppo e  la qualificazione  dell'esercizio  sulla
base dei seguenti obiettivi generali:

a) favorire  l'offerta in  relazione alle esigenze dei cittadini,
   con  particolare  riguardo  all'integrazione  delle  sale  nel
   contesto  sociale   e   ambientale   e   in   relazione   alle
   caratteristiche  del  sistema  delle  infrastrutture  e  della
   mobilità;
b) favorire  la crescita di attività che valorizzino la qualità
   urbana e  la riqualificazione  e il  riuso di  aree urbane, la
   loro vivibilità e sicurezza;
c) salvaguardare i centri storici, favorendo la presenza adeguata
   di esercizi;
d) salvaguardare  e riqualificare  il sistema nelle zone montane,
   nei comuni minori e in quelli particolarmente svantaggiati;
e) favorire  un equilibrato  sviluppo delle  diverse tipologie di
   strutture, assicurando  il rispetto del principio della libera
   concorrenza.

ARTICOLO 3
(Autorizzazione all'esercizio cinematografico)

1.  La   realizzazione,  la  trasformazione  e  l'adattamento  di
immobili  da   destinare  a   sale   e   arene   per   spettacoli
cinematografici, nonché  l'ampliamento di  sale cinematografiche
già in  attività, sono subordinati ad autorizzazione, solamente
nel caso in cui la capienza complessiva sia o divenga superiore a
trecento posti.

2. La  Regione è  competente al  rilascio dell'autorizzazione di
cui al comma 1.

3.  Le   domande  di  autorizzazione  sono  inoltrate  al  comune
territorialmente competente  e sono  esaminate dal  comune con le
procedure in  tema di  sportello unico delle attività produttive
di cui  al decreto  del Presidente  della Repubblica  20  ottobre
1998, n.  447 (Regolamento  recante norme  di semplificazione dei
procedimenti   di    autorizzazione   per    la    realizzazione,
l'ampliamento, la ristrutturazione e la riconversione di impianti
produttivi, per  l'esecuzione di  opere  interne  ai  fabbricati,
nonché  per   la  determinazione   delle  aree   destinate  agli
insediamenti produttivi, a norma dell'articolo 20, comma 8, della
legge 15 marzo 1997, n. 59).

4. La  inattività dell'esercizio cinematografico autorizzato per
un  periodo   superiore  a   un  anno   comporta   la   decadenza
dall'autorizzazione.

5. Restano ferme le autorizzazioni e gli altri titoli abilitativi
richiesti a  fini urbanistici,  o comunque  per fini  diversi  da
quelli di cui alla presente legge.

ARTICOLO 4
(Indirizzi regionali)

1. Le  autorizzazioni sono  rilasciate dalla  Regione in coerenza
con gli  indirizzi stabiliti  dalla Giunta  regionale ed  emanati
previo parere  della commissione consiliare permanente competente
in materia.

2. Gli  indirizzi sono  stabiliti sulla  base di  indicatori  che
tengono conto  fra l'altro della presenza e densità delle sale e
degli schermi  sul territorio  regionale, dei dati quantitativi e
qualitativi    sull'andamento     del     consumo     nell'ambito
cinematografico, anche  in rapporto alla popolazione, del livello
qualitativo degli  impianti, delle attrezzature e degli strumenti
tecnologici necessari, delle caratteristiche della viabilità per
i percorsi di avvicinamento e accesso.

ARTICOLO 5
(Regolamento di attuazione)

1. Con  regolamento regionale, da adottarsi entro sessanta giorni
dall'entrata in vigore della presente legge, sono disciplinati:

a) la documentazione necessaria alla valutazione delle domande di
   cui all'articolo 3;
b) i  requisiti tecnici  per le diverse tipologie di strutture ai
   fini del rilascio dell'autorizzazione.

ARTICOLO 6
(Monitoraggio e informazione)

1. La Giunta regionale realizza un sistema informativo della rete
distributiva e un sistema di monitoraggio, e comunica annualmente
i risultati al Consiglio regionale.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 27 dicembre 2004

MARTINI

La presente  legge è  stata approvata  dal  Consiglio  Regionale
nella seduta del 22.12.2004.




ATTIVITÀ ARTISTICHE


