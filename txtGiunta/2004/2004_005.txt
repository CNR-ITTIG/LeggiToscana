Modifiche all'articolo 7 della legge regionale 27 giugno 1997, n.
45 (Norme in materia di risorse energetiche).

Il Consiglio Regionale ha approvato il 21-01-2004
Il Presidente  della Giunta  Regionale promulga la seguente legge
regionale:

ARTICOLO 1
Modifiche all'articolo 7 della LR 45/1997

1. La  rubrica dell'articolo  7 della  legge regionale  27 giugno
1997, n.  45 (Norme  in materia di risorse energetiche), è così
sostituita: "(Risorse geotermiche e minerarie)".

2.  Il  comma  1  dell'articolo  7  della  LR  45/1997  è  così
sostituito:

   "1. I  contributi di cui all'articolo 17, comma 3, della legge
   9 dicembre  1986, n.  896 (Disciplina  della ricerca  e  della
   coltivazione delle  risorse geotermiche) come modificata dalla
   legge  8   novembre  1995,   n.  470,   dovuti  dal   soggetto
   utilizzatore in  caso di  produzione di  energia  elettrica  a
   mezzo di  impianti con  potenza superiore a 3MW che utilizzano
   risorse geotermiche, sono così stabiliti:
   
   a) 0,001148  euro per  ogni kWh  di energia elettrica prodotta
      nel campo geotermico, ai comuni in cui è compreso il campo
      geotermico coltivato, proporzionalmente all'area delimitata
      dal titolo  o  dall'insieme  dei  titoli  di  coltivazione,
      assicurando, comunque,  ai comuni  sede  di  impianti,  una
      quota non inferiore al 60 per cento;
   b) 0,000574  euro per  ogni kWh  di energia elettrica prodotta
      nel campo geotermico alla Regione.".
   
3. Dopo  il comma  1  dell'articolo  7  della  LR  45/1997,  sono
inseriti i seguenti commi:

   "1bis. I  contributi, come  stabiliti dal comma 1, decorrono a
   partire   dalla   produzione   geotermoelettrica   2003;   gli
   aggiornamenti annuali  di cui  all'articolo 1,  comma 2, della
   legge 8  novembre 1995,  n. 470  concernente modifiche alla l.
   896/1986, sono  stabiliti per un importo pari al 100 per cento
   della variazione  percentuale annua  dell'indice dei prezzi al
   consumo indicata dall'ISTAT.
   
   1ter. La  Regione e  i comuni  geotermici destinano il gettito
   dei contributi  come determinati  dal  comma  1,  e  i  canoni
   previsti dall'articolo  17 della  l. 896/1986  secondo  quanto
   disposto al comma 8 del medesimo articolo.".
   
4. Al  comma 2  dell'articolo 7  della LR  45/1997 le parole "del
comma 2  e del punto b) comma 3 dell'art. 17 della citata legge 9
dicembre 1986, n.896," sono sostituite dalle parole:

   "dell'articolo 17,  comma 2, della l. 896/1986 e dell'articolo
   7, comma 1, lettera b, della LR 45/1997,".
   
5. Dopo il comma 3 dell'articolo 7 della LR 45/1997 sono aggiunti
i seguenti commi:

   " 3bis.  La consegna  di cui all'articolo 35 del regio decreto
   29 luglio  1927, n.  1443 (Norme  di carattere legislativo per
   disciplinare la  ricerca e  la coltivazione  delle miniere nel
   Regno), da  parte del concessionario della miniera e delle sue
   pertinenze all'amministrazione  ha luogo  mediante un  atto di
   consegna accettato  dall'amministrazione. L'atto si perfeziona
   con  l'accettazione   da  parte  dell'amministrazione,  previo
   accertamento  dell'avvenuta   esecuzione  di  tutte  le  opere
   necessarie per  la messa  in sicurezza. Fino all'accettazione,
   il titolo  minerario si  intende  prorogato  solo  per  quanto
   attiene agli oneri e agli impegni del concessionario derivanti
   dalla concessione.
   
   3ter. In  caso di  inerzia o inadempienza il concessionario è
   comunque tenuto a risarcire ogni danno conseguente l'esercizio
   della miniera.
   
   3quater. Il  gettito dei  canoni  minerari  è  tassativamente
   destinato ai comuni minerari per la promozione di investimenti
   finalizzati alle  migliori utilizzazioni delle aree minerarie,
   alla  tutela   ambientale  dei   territori  interessati  dalle
   concessioni minerarie,  nonché allo  sviluppo socio economico
   dei territori stessi." .


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 27 gennaio 2004

PASSALEVA
(designato con DPGR n. 132 del 22.5.2000)

La presente  legge è  stata approvata  dal  Consiglio  Regionale
nella seduta del 21-01-2004.




FONTI ENERGETICHE

