Disciplina delle attività di estetica e di tatuaggio e piercing.

Il Consiglio Regionale ha approvato il 25.05.2004
Il Presidente  della Giunta  Regionale promulga la seguente legge
regionale:

ARTICOLO 1
(Oggetto e definizioni)

1. La  presente legge disciplina le attività di estetica, intese
come prestazioni  e trattamenti  eseguiti  sulla  superficie  del
corpo umano  con scopo  esclusivo o  prevalente di  mantenerne  e
proteggerne l'aspetto  estetico e  di  mantenerlo  e  migliorarlo
attraverso l'eliminazione e l'attenuazione di inestetismi.

2. La presente legge disciplina inoltre le attività di tatuaggio
e piercing.

3. Per  tatuaggio si  intende la  colorazione permanente di parti
del corpo ottenuta con l'introduzione o penetrazione sottocutanea
ed intradermica  di pigmenti mediante aghi, oppure con tecnica di
scarificazione, al  fine di formare disegni o figure indelebili e
perenni.

4. Per piercing si intende la perforazione di una qualsiasi parte
del corpo umano allo scopo di inserire anelli o altre decorazioni
di  diversa  forma  o  fattura.  Le  attività  di  piercing  del
padiglione auricolare sono disciplinate ai sensi dell'articolo 9.

5. Rientrano  fra le  attività di  cui al  comma 1  anche quelle
finalizzate allo  snellimento ed  al modellamento  della  figura.
Tali finalità  sono perseguite  esclusivamente con  le metodiche
consentite dalla presente legge e con le attrezzature autorizzate
ai sensi di quanto previsto all'articolo 3.

6. La  presente legge  non si  applica alle attività di medicina
estetica in  quanto rientranti  nell'esercizio della  professione
medica.

ARTICOLO 2
(Divieti)

1. È  vietata la  redazione e  la prescrizione  di  diete;  tale
attività  è   riservata  ai   medici  o   ad  altro   personale
professionalmente qualificato e abilitato.

2.  È  vietato  l'esercizio  dell'attività  di  estetica  e  di
tatuaggio e piercing in forma itinerante o di posteggio.

ARTICOLO 3
(Attrezzature e  modalità  di  svolgimento  delle  attività  di
estetica)

1. Le  attività di  estetica, che  hanno  le  finalità  di  cui
all'articolo  1,  comma  1,  sono  svolte  da  coloro  che  hanno
conseguito la  qualifica professionale  di  estetista,  ai  sensi
dell'articolo 10,  mediante tecniche  manuali, con  l'utilizzo di
attrezzature di  cui al  comma 2,  nonché con l'applicazione dei
prodotti cosmetici  così come  definiti dalla  legge 11  ottobre
1986, n.  713  (Norme  per  l'attuazione  delle  direttive  della
Comunità economica  europea sulla  produzione e  la  vendita  di
cosmetici), come  da ultimo  modificata dalla legge 1 marzo 2002,
n. 39.

2.  Le   attrezzature  utilizzabili   per  le  attività  di  cui
all'articolo 1,  comma 1,  con l' esclusione del laser estetico e
strumenti analoghi  a luce  pulsata, nonché  quelle utilizzabili
nelle attività  di cui all'articolo 1, comma 2, sono indicate in
elenchi allegati al regolamento di cui all'articolo 5, comma 1.

ARTICOLO 4
(Attività di tatuaggio e piercing)

1. È  vietato eseguire  tatuaggi e  piercing, ad  esclusione del
piercing al  padiglione auricolare,  ai minori  di anni  diciotto
senza il consenso informato reso personalmente dai genitori o dal
tutore, espresso secondo le modalità indicate dal regolamento di
cui all'articolo 5, comma 1.

2.  È   comunque  vietato   eseguire  tatuaggi  e  piercing,  ad
esclusione del  piercing al  padiglione auricolare,  ai minori di
anni quattordici.

3. È  vietato eseguire  tatuaggi e  piercing in  sedi anatomiche
nelle quali  sono possibili conseguenze invalidanti permanenti ai
sensi dell'articolo  5 del  codice civile  o  in  parti  dove  la
cicatrizzazione  è   particolarmente   difficoltosa.   Le   sedi
anatomiche o  le parti  sono  indicate  dal  regolamento  di  cui
all'articolo 5, sentito il Consiglio sanitario regionale.

4. I  clienti sono  informati sui  rischi legati all'esecuzione e
sulle precauzioni  da tenere dopo l'effettuazione del tatuaggio o
del piercing,  secondo le  modalità indicate  nel regolamento di
cui all'articolo 5.

ARTICOLO 5
(Funzioni della Regione. Regolamento regionale)

1. Al  fine di assicurare le esigenze unitarie, la Regione emana,
entro centottanta  giorni dall'entrata  in vigore  della presente
legge, un regolamento che disciplina:

a) i   requisiti  minimi  strutturali,  gestionali  ed  igienico-
   sanitari delle attività di cui all'articolo 1;
b) le modalità di utilizzo delle attrezzature;
c) le  modalità di  espressione del consenso di cui all'articolo
   4;
d) l'individuazione    delle  sedi  anatomiche  o  parti  di  cui
   all'articolo 4, comma 3;
e) le  modalità di  svolgimento  dei  percorsi  formativi  e  la
   composizione delle  commissioni di  esame di  cui all'articolo
   10.

2. Al  regolamento regionale  sono  allegati  gli  elenchi  delle
attrezzature di cui all'articolo 3, comma 2.

3. Con  riferimento alle attività di piercing e tatuaggio, fermo
restando quanto  disposto al  comma 1,  il regolamento  regionale
detta  i   requisiti  minimi   igienico-sanitari   di   immediata
applicazione dalla vigenza del regolamento.

ARTICOLO 6
(Funzioni dei comuni. Regolamenti comunali)

1. I comuni provvedono, entro sei mesi dall'entrata in vigore del
regolamento regionale,  ad adeguare  i  propri  regolamenti  alla
presente legge e al regolamento regionale.

2. Il regolamento comunale disciplina:

a) i  requisiti igienico-sanitari,  di sicurezza  dei locali e di
   gestione delle attività di cui all'articolo 1;
b) le  modalità e  le procedure, comprensive dei termini, per il
   rilascio,  la   sospensione,  la   revoca   e   la   decadenza
   dell'autorizzazione all'esercizio delle attività;
c) la  vigilanza  e  il  controllo  sul  rispetto  dei  requisiti
   previsti per l'esercizio delle attività.

ARTICOLO 7
(Autorizzazione all'esercizio delle attività)

1.  L'esercizio   delle  attività   di  cui  all'articolo  1  è
autorizzato  dal   comune  ove   si  svolge   l'attività   (sede
operativa).

2.   Il    comune,   esperiti    gli    accertamenti,    rilascia
l'autorizzazione, con provvedimento comunicato al richiedente nei
termini indicati dal regolamento comunale, di cui all'articolo 6.

3. Entro  lo stesso  termine è  comunicato  l'eventuale  diniego
dell'autorizzazione.

ARTICOLO 8
(Esercizio delle attività)

1. Coloro  che esercitano  personalmente, professionalmente ed in
qualità di  titolare le  attività di  estetica e di tatuaggio e
piercing, se  in possesso dei requisiti di cui agli articoli 2, 3
e 4  della  legge  8  agosto  1985,  n.  443  (Legge  quadro  per
l'artigianato), come  da ultimo  modificata dalla  legge 5  marzo
2001, n. 57, sono tenuti ad iscriversi all'albo provinciale delle
imprese artigiane.

2. Nel caso di impresa artigiana esercitata in forma di società,
anche  cooperativa,   i  soci  ed  i  dipendenti  che  esercitano
professionalmente l'attività  di estetica e tatuaggio e piercing
devono essere  in possesso  della qualifica  professionale di cui
all'articolo 10.

3. Nelle  imprese diverse  da  quelle  artigiane,  i  soci  ed  i
dipendenti  che   esercitano  professionalmente   l'attività  di
estetica e  di tatuaggio  e piercing,  devono essere  comunque in
possesso della qualifica professionale di cui all'articolo 10.

4. Alle  imprese artigiane esercenti l'attività di estetica, che
vendono alla  clientela prodotti cosmetici, strettamente inerenti
allo svolgimento  della propria  attività, al  solo  fine  della
continuità  dei  trattamenti  in  corso,  non  si  applicano  le
disposizioni relative  al possesso  dei requisiti  soggettivi  ed
autorizzativi previste  dalle leggi  regionali per  la disciplina
del commercio in sede fissa.

5. Gli  esercizi commerciali  che svolgono in forma prevalente la
vendita di  prodotti cosmetici, possono esercitare l'attività di
estetica a condizione che si adeguino al regolamento comunale, di
cui all'articolo  6, e  che gli  addetti allo svolgimento di tale
attività  siano   in  possesso   della  qualifica  professionale
prevista all'articolo  10. Per  le medesime  imprese non sussiste
l'obbligo  dell'iscrizione  all'albo  provinciale  delle  imprese
artigiane.

6. L'attività  di estetica  può essere  svolta anche unitamente
all'attività di  barbiere o di parrucchiere in forma di imprese,
esercitate nella medesima sede ovvero mediante una delle forme di
società previste dall'articolo 3, comma 2, della l. 443/1985. In
tal caso  i singoli  soci che  esercitano le  distinte  attività
devono essere  in possesso  dei requisiti professionali richiesti
per  l'esercizio   delle  rispettive  attività.  L'attività  di
estetica è  svolta nel  rispetto del regolamento comunale di cui
all'articolo 6.

7. L'attività di estetica può essere svolta presso il domicilio
dell'esercente  ovvero   presso  apposita   sede  designata   dal
committente in  locali che  rispondano ai  requisiti previsti dal
regolamento comunale di cui all'articolo 6.

ARTICOLO 9
(Piercing del padiglione auricolare)

1. Per  l'esecuzione di  piercing del  padiglione auricolare sono
valide le disposizioni di cui all'articolo 4.

2. Per  effettuare piercing  del  padiglione  auricolare  non  è
richiesta autorizzazione;  i soggetti  interessati  all'attività
devono darne  comunicazione al  comune competente  per territorio
trenta giorni prima dell'avvio della medesima.

3. I piercing del padiglione auricolare sono effettuati in locali
o spazi  attrezzati e  igienicamente  idonei,  con  tecniche  che
garantiscono la sterilità del procedimento.

4. I  requisiti per  garantire quanto  previsto dal  comma 3 sono
stabiliti con il regolamento regionale, di cui all'articolo 5.

ARTICOLO 10
(Percorsi e requisiti formativi)

1. I  percorsi   formativi per coloro che esercitano le attività
di estetica  e di  tatuaggio e  piercing, anche  in  qualità  di
lavoratori dipendenti,  sono predisposti  nell'ambito della legge
regionale 26  luglio 2002,  n. 32  (Testo unico  della  normativa
della Regione  Toscana  in  materia  di  educazione,  istruzione,
orientamento, formazione  professionale e  lavoro) come da ultimo
modificata dalla legge regionale 24 dicembre 2003, n. 65, e degli
atti attuativi della stessa.

2. I  percorsi formativi  per le  attività  di  estetica  e  per
l'attività di  tatuaggio  e  piercing  sono  distinti  e  devono
garantire  il   possesso  di   adeguate  conoscenze   tecnico   -
professionali  sotto   gli  aspetti   igienico  sanitari   e   di
prevenzione, in  relazione ai  rischi di  infezione  e  di  danno
all'apparato cutaneo,  che  possono  derivare  dall'effettuazione
delle tecniche in questione.

3. Il  regolamento regionale,  di cui all'articolo 5, disciplina,
ai fini  del conseguimento  della qualifica  di estetista  e  del
conseguimento  della   qualifica  di  operatore  di  tatuaggio  e
piercing, la  durata, le  materie di  insegnamento e le modalità
dei rispettivi  percorsi formativi, l'attività lavorativa svolta
ai fini  del  conseguimento  della  qualifica  di  estetista,  la
composizione delle  commissioni per  il superamento dell'esame di
cui al  comma 5, secondo quanto previsto dagli articoli 80, 81 ed
82 del  regolamento emanato  con  decreto  del  Presidente  della
Giunta  regionale   8  agosto   2003,  n.  47/R  (Regolamento  di
esecuzione della  LR 26.7.2002, n.32 "Testo unico della normativa
della Regione  Toscana  in  materia  di  educazione,  istruzione,
orientamento, formazione professionale, lavoro").

4. Fatto  salvo  quanto  disposto  al  comma  3,  il  regolamento
regionale, di  cui all'articolo  5,  prevede  percorsi  formativi
abbreviati per  coloro che,  pur in  possesso della  qualifica di
estetista, intendono  conseguire la  qualifica  di  operatore  di
tatuaggio e di piercing.

5. Al  termine dei  percorsi formativi, di cui ai commi 3 e 4, è
previsto il  superamento di  un esame  per il conseguimento della
relativa qualifica professionale.

6. Coloro  che esercitano  attività di estetica e di tatuaggio e
piercing   partecipano    periodicamente    ad    attività    di
aggiornamento, così come disciplinate dal regolamento regionale,
di cui all'articolo 5.

ARTICOLO 11
(Vigilanza e controllo)

1. Il  comune esercita  le funzioni  di vigilanza  e controllo in
ordine al  rispetto dei requisiti per l'esercizio delle attività
previsti dalla  presente legge  e  dai  regolamenti  regionale  e
comunale.  L'azienda   unità  sanitaria   locale   (di   seguito
denominata  azienda   USL)  esercita   funzioni  di  vigilanza  e
controllo in ordine al rispetto dei requisiti igienico-sanitari.

2. Nel  caso di  carenze, l'azienda  USL indica  gli  adeguamenti
necessari  e  provvede  ai  sensi  dei  regolamenti  regionale  e
comunale.

3. L'azienda  USL sospende  l'attività nel caso di gravi carenze
igienico-sanitarie, dandone immediata  comunicazione al comune.

4. Il  comune sospende  l'attività qualora  siano venuti  meno i
requisiti di  cui alla  presente legge ed ai relativi regolamenti
attuativi.

5. Nei  casi di  cui ai  commi 3  e  4,  il  comune  diffida  gli
interessati ad  adeguarsi  secondo  le  procedure  e  il  termine
stabiliti dal regolamento comunale.

6. In  difetto di ottemperanza alla diffida di cui al comma 5, il
comune dispone  la  chiusura  dell'attività  in  caso  di  gravi
carenze igienico-sanitarie  e  negli  altri  casi  stabiliti  dal
regolamento comunale.

ARTICOLO 12
(Sanzioni)

1. Chiunque  esercita l'attività in assenza della autorizzazione
di cui  all'articolo 7  è punito  con la sanzione amministrativa
del pagamento  al comune sede dell'attività di una somma da euro
2.000,00 a euro 10.000,00.

2. Chiunque  esercita l'attività senza il possesso dei requisiti
formativi di  cui all'articolo  10  è  punito  con  la  sanzione
amministrativa del pagamento al comune sede dell'attività di una
somma da euro  3.000,00 a euro 15.000,00.

3. Chiunque  esercita l'attività senza il possesso dei requisiti
igienico sanitari  di cui ai regolamenti indicati agli articoli 5
e 6,  è punito  con la  sanzione amministrativa del pagamento al
comune sede  dell'attività di  una somma da euro 3.000,00 a euro
15.000,00.

4.  Chiunque  nell'esercizio  dell'attività  utilizzi  il  laser
estetico o  strumenti analoghi  a luce  pulsata, è punito con la
sanzione   amministrativa    del   pagamento   al   comune   sede
dell'attività di  una somma  da euro 3.000,00 a euro 15.000,00 e
con la  confisca amministrativa  dell'attrezzatura. Nel  caso  di
reiterazione della violazione il comune sospende l'autorizzazione
per un periodo da sei mesi ad un anno.

5. Chiunque  esegua tatuaggi  o piercing  a minori di anni 14, ad
esclusione del  piercing auricolare,  è punito  con la  sanzione
amministrativa del pagamento al comune sede dell'attività di una
somma da  euro 2.000,00  a euro  10.000,00 e  con la  sospensione
dell'autorizzazione per un periodo da sei mesi ad un anno.

6. Chiunque  esegua   tatuaggi o  piercing a  minori di  età  in
assenza del  consenso di  cui all'articolo  4, comma 1, è punito
con la  sanzione amministrativa  del  pagamento  al  comune  sede
dell'attività di una somma da euro  2.000,00 a euro 10.000,00.

7. Qualora  sia stata  inflitta la sanzione amministrativa di cui
ai commi 1, 2, 3 e 6, il comune revoca l'autorizzazione e dispone
la cessazione dell'attività.

8. Chiunque  esegua  tatuaggi o piercing nelle sedi anatomiche di
cui  all'articolo   4,  comma   3,  è  punito  con  la  sanzione
amministrativa del pagamento al comune sede dell'attività di una
somma da euro 2.000,00 a euro 10.000,00.

9. Chiunque esercita l'attività di tatuaggio e piercing in forma
itinerante  o   di  posteggio   è   punito   con   la   sanzione
amministrativa del pagamento al comune sede dell'attività di una
somma da euro 1.000,00 a euro 5.000,00.

10. Per  quanto riguarda le procedure relative all'accertamento e
all'irrogazione delle  sanzioni si  applicano le  disposizioni di
cui alla legge regionale 28 dicembre 2000, n. 81 (Disposizioni in
materia di sanzioni amministrative).

Art.13
Norme transitorie e finali

1. Le  qualifiche di  estetista conseguite  ai sensi  della legge
regionale 17  ottobre 1994,  n. 74  (Disciplina dell'attività di
estetista) come  modificata dalla  legge regionale 23 marzo 2001,
n. 14  (Legge  regionale  17  ottobre  1994,  n.  74  "Disciplina
dell'attività  di   estetista"   Modifiche.   Riesame.),   hanno
validità per  l'esercizio di  tutte le  attività di estetica ad
eccezione delle attività di tatuaggio e piercing.

2. I  percorsi formativi  iniziati ma non conclusi all'entrata in
vigore del regolamento regionale di cui all'articolo 5 continuano
a svolgersi  con le procedure previste dalla LR 74/1994 fino alla
loro conclusione.

3. Ferma  restando l'immediata applicazioni delle disposizioni di
cui agli  articoli 2,  comma 2 e 4, comma 2, coloro che alla data
di entrata in vigore della presente legge esercitano attività di
tatuaggio e  piercing, sono tenuti ad adeguarsi alle disposizioni
della presente  legge e  del regolamento  regionale, per le parti
attuative di  quanto disposto  all'articolo 5,  comma 3, entro il
termine  di   centottanta  giorni   dall'entrata  in  vigore  del
regolamento regionale.

4. Per  un periodo  non superiore  a cinque  anni dall'entrata in
vigore del  regolamento regionale  di cui  all'articolo 5, coloro
che, alla  stessa data,  esercitano  attività  di  tatuaggio  ed
attività  di   piercing  senza   una  specifica   qualificazione
professionale, possono  continuare dette  attività trasmettendo,
entro un  anno dall'entrata  in vigore del regolamento regionale,
il certificato  d'iscrizione al percorso formativo d'interesse al
comune   competente    al   rilascio    dell'autorizzazione   per
l'attività, cui  dovrà seguire,  nei  quattro  anni  successivi
l'attestazione  dell'avvenuta  acquisizione  della  qualifica.  A
seguito della  mancata trasmissione nei termini, previa diffida a
provvedere, il comune dispone la cessazione dell'attività.

ARTICOLO 14
(Abrogazioni )

1. A  decorrere dall'entrata  in vigore  del regolamento  di  cui
all'articolo 5, comma 1, sono abrogate:

a) legge   regionale    17    ottobre  1994,  n.  74  (Disciplina
   dell'attività di estetista);
b) legge  regionale 23  marzo 2001,  n. 14  (Legge  regionale  17
   ottobre 1994,  n. 74  "Disciplina dell'attività di estetista"
   Modifiche. Riesame).

2.   Dalla stessa data cessa di avere applicazione nel territorio
della Regione  Toscana la  legge 4 gennaio 1990, n. 1 (Disciplina
delle attività di estetista).

ARTICOLO 15
(Applicabilità delle norme)

1. Le  disposizioni della  presente legge si applicano dalla data
di  entrata   in  vigore   del  regolamento   regionale,  di  cui
all'articolo 5,  ad esclusione  degli articoli  2 e  4, comma  2,
d'immediata applicazione.

ARTICOLO 16
(Clausola valutativa)

1. Entro  tre anni dall'entrata in vigore della presente legge la
Giunta regionale  rende conto  al Consiglio regionale sullo stato
di attuazione della legge.

2. La  Giunta regionale  trasmette  alla  Commissione  consiliare
competente   una   relazione   basata   sui   seguenti   elementi
informativi:

a) rilevazione  del numero degli operatori esercenti le attività
   di tatuaggio e piercing e la loro ubicazione;
b) numero dei regolamenti comunali adottati.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 31 maggio 2004

MARTINI

La presente  legge è  stata approvata  dal  Consiglio  Regionale
nella seduta del 25.05.2004.




SICUREZZA

