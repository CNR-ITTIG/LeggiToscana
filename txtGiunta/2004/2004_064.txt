Tutela e valorizzazione del patrimonio di razze e varietà locali
di interesse agrario, zootecnico e forestale.

Il Consiglio Regionale ha approvato il 10.11.2004
Il Presidente  della Giunta  Regionale promulga la seguente legge
regionale:

ARTICOLO 1
(Oggetto e finalità)

1.  La  Regione  Toscana  preserva  e  tutela  sotto  il  profilo
economico, scientifico  e culturale  il  patrimonio  di  razze  e
varietà locali come definite dall'articolo 2.

2. Le razze e varietà locali appartengono al patrimonio naturale
di interesse agrario, zootecnico e forestale della Toscana.

3. La  Regione  Toscana  promuove  e  garantisce  l'utilizzazione
collettiva del  patrimonio di  razze e varietà locali effettuata
attraverso  la   rete  di   conservazione  e   sicurezza  di  cui
all'articolo 7.

ARTICOLO 2
(Definizioni)

1. Ai fini della presente legge sono considerate razze e varietà
locali, e di seguito denominate risorse genetiche:

a) specie,  razze, varietà,  cultivar,  popolazioni,  ecotipi  e
   cloni originari del territorio toscano;
b) specie,  razze, varietà,  cultivar,  popolazioni,  ecotipi  e
   cloni che,  seppure di  origine esterna, sono stati introdotti
   da  lungo   tempo  nel   territorio   toscano   ed   integrati
   tradizionalmente nella sua agricoltura e nel suo allevamento;
c) specie,  razze, varietà,  cultivar,  popolazioni  ed  ecotipi
   derivanti dalle precedenti per selezione massale;
d) specie,  razze, varietà,  cultivar,  popolazioni  ed  ecotipi
   originari del  territorio toscano  ma attualmente scomparsi in
   Toscana e conservati in orti botanici, allevamenti o centri di
   ricerca in altre regioni o paesi.

ARTICOLO 3
(Attività della Regione)

1. La  Giunta regionale esercita la propria attività di tutela e
valorizzazione delle risorse genetiche:

a) favorendo  le iniziative,  pubbliche  o  private,  tendenti  a
   preservare e  ricostituire le risorse genetiche, a diffonderne
   la  conoscenza,   il  rispetto,  l'uso  ed  a  valorizzarne  i
   prodotti;
b) assumendo  direttamente iniziative  volte alla  tutela ed alla
   valorizzazione di tali risorse.

2. Il  Consiglio regionale,  su proposta  della Giunta regionale,
approva appositi  programmi d'intervento nei quali sono stabilite
le attività  e le  iniziative che si ritiene necessario attivare
ed  incentivare,   sono  determinati  i  criteri  di  accesso  ai
benefici, la  misura degli  incentivi e  le relative modalità di
attuazione.

ARTICOLO 4
(Repertori regionali)

1. Le  risorse genetiche  sono  iscritte  in  appositi  repertori
regionali, di  seguito denominati  repertori, tenuti dall'Agenzia
regionale per  lo sviluppo  e l'innovazione nel settore agricolo-
forestale (ARSIA).

2. I repertori sono organizzati secondo criteri e caratteristiche
tecniche che  consentano l'omogeneità  e la confrontabilità con
analoghi   strumenti    esistenti   a    livello   nazionale   ed
internazionale.

3. L'iscrizione  nei repertori  di risorse genetiche a rischio di
estinzione è corredata di apposita annotazione.

ARTICOLO 5
(Iscrizione ai repertori regionali)

1.  L'iscrizione   delle  risorse   genetiche  ai   repertori  è
effettuata dall'ARSIA,  sulla base del parere favorevole espresso
da apposite  commissioni tecnico-scientifiche,  costituite  dalla
Giunta regionale.

2. L'iscrizione  ai repertori  avviene su  iniziativa dell'ARSIA,
ovvero su  proposta della  Giunta regionale, di enti scientifici,
enti pubblici, organizzazioni private e singoli cittadini.

3. Con il regolamento di cui all'articolo 12 sono disciplinati:
a) le modalità e le procedure per l'iscrizione ai repertori;
b) la composizione e il funzionamento delle commissioni di cui al
   comma 1.

ARTICOLO 6
(Banca regionale del germoplasma)

1. Al  fine di  garantire la tutela, mediante la conservazione ex
situ, delle risorse genetiche è istituita la Banca regionale del
germoplasma di seguito denominata Banca.

2. La Banca svolge tutte le operazioni dirette a salvaguardare il
materiale   in    essa   conservato   da   qualsiasi   forma   di
contaminazione, alterazione e distruzione.

3. Nella  Banca confluiscono  tutte le risorse genetiche iscritte
nei repertori.

4. Alla gestione della Banca provvede l'ARSIA, che può avvalersi
di altri soggetti, pubblici o privati.

5. Con  il regolamento  di cui all'articolo 12 è disciplinato il
funzionamento della Banca.

ARTICOLO 7
(Rete di conservazione e sicurezza delle risorse genetiche)

1. È  istituita la  rete  di  conservazione  e  sicurezza  delle
risorse  genetiche,   di  seguito   denominata  rete,  gestita  e
coordinata dall'ARSIA.

2. Della rete fanno parte di diritto i coltivatori custodi di cui
all'articolo 9 e la Banca regionale del germoplasma.

3. Alla  rete possono  aderire altresì altri soggetti pubblici e
privati secondo  le modalità  previste dal  regolamento  di  cui
all'articolo 12.

4. La  rete svolge  ogni attività diretta a mantenere in vita le
risorse  genetiche   a  rischio   di  estinzione,  attraverso  la
conservazione  ex   situ  e   in  situ,   e  a   incentivarne  la
circolazione.

5. L'aderente  alla rete  che abbia  depositato  una  domanda  di
privativa  varietale   o   brevettuale   su   di   una   varietà
essenzialmente derivata  da una  varietà iscritta  nei repertori
oppure  su  materiale  biologico  da  questa  derivante,  ne  dà
tempestivo avviso all'ARSIA.

ARTICOLO 8
(Circolazione di materiale genetico)

1. Al  fine di  garantire un uso durevole delle risorse genetiche
è consentita, tra gli aderenti alla rete, la circolazione, senza
scopo di  lucro, in  ambito locale,  di una  modica quantità  di
materiale   genetico,   volta   al   recupero,   mantenimento   e
riproduzione  di  varietà  locali  a  rischio  di  estinzione  e
iscritte nei repertori.

2. Con il regolamento di cui all'articolo 12 sono definite:
a) la modica quantità con riferimento alla singola specie;
b) le modalità di circolazione del materiale genetico.

ARTICOLO 9
(Coltivatore custode)

1. Ai  fini della presente legge si definisce coltivatore custode
chi provvede alla conservazione in situ delle risorse genetiche a
rischio di estinzione iscritte nei repertori.

2. Il coltivatore custode:
a) provvede   alla  messa  in  sicurezza  della  singola  risorsa
   genetica proteggendola  e salvaguardandola  da qualsiasi forma
   di contaminazione, alterazione o distruzione;
b) diffonde   la  conoscenza  e  la  coltivazione  delle  risorse
   genetiche di  cui è  custode, attenendosi  ai principi di cui
   alla presente legge;
c) effettua  il rinnovo  dei semi  di specie  erbacee  conservati
   nella Banca regionale del germoplasma.

3. L'incarico di coltivatore custode è conferito a seguito della
iscrizione in apposito elenco tenuto dall'ARSIA.

4. Nella  scelta del  coltivatore custode  sono favoriti i membri
delle   comunità   locali   tradizionalmente   impegnate   nella
conservazione  delle  risorse  genetiche  toscane,  e  chi  abbia
provveduto alla loro riscoperta.

5.  La   riproduzione  di   risorse  genetiche   effettuata   dai
coltivatori custodi avviene presso le zone originarie di prelievo
o quelle  riconosciute come tradizionali luoghi di presenza della
coltivazione.

6. In  caso di  necessità e  urgenza l'ARSIA può provvedere per
fini di pubblico interesse all'immediata riproduzione in campo di
una varietà in via di estinzione.

7. Con il regolamento di cui all'articolo 12 sono disciplinati:
a) le modalità di iscrizione all'elenco di cui al comma 3;
b) i  requisiti oggettivi  e soggettivi necessari per ricoprire e
   per mantenere l'incarico di coltivatore custode;
c) le   modalità  di  eventuali  rimborsi  spese  per  attività
   prestate dal coltivatore custode.

ARTICOLO 10
(Registro regionale delle varietà da conservazione)

1. Ai fini della valorizzazione e rilancio produttivo, attraverso
la commercializzazione,  delle sementi  di  varietà  locali,  è
istituito il  registro regionale  delle varietà da conservazione
tenuto dall'ARSIA.

2. Nel registro possono essere iscritte le varietà già iscritte
nei repertori  e a  rischio di  estinzione, su istanza di privati
interessati al rilancio produttivo.

3.  La  produzione  e  commercializzazione  delle  sementi  delle
varietà da  conservazione iscritte  nel registro è sottoposta a
restrizioni quantitative  stabilite per  ciascuna varietà con il
regolamento di cui all'articolo 12.

ARTICOLO 11
(Contrassegno)

1. Per  favorire la  più ampia  conoscenza  e  informazione  dei
cittadini in  ordine a  prodotti ottenuti  da  varietà  e  razze
locali a  rischio di  estinzione  è  istituito  un  contrassegno
regionale  da  apporre  sui  prodotti  costituiti,  contenenti  o
derivati da materiale iscritto nei repertori.

2.  L'uso   del  contrassegno   è  facoltativo  ed  è  concesso
dall'ARSIA  ad  aziende  agricole  che  producono  e  trasformano
direttamente in  azienda, secondo  il metodo biologico, di cui al
regolamento (CE)  n. 2092/91  del Consiglio,  del 24 giugno 1991,
relativo al metodo di produzione biologico di prodotti agricoli e
alla indicazione  di tale  metodo sui  prodotti agricoli  e sulle
derrate  alimentari,   o  secondo   il  metodo  della  produzione
integrata, di  cui alla  legge regionale  15 aprile  1999, n.  25
(Norme per  la valorizzazione dei prodotti agricoli ed alimentari
ottenuti con  tecniche di produzione integrata e tutela contro la
pubblicità ingannevole).

3.  Ai   fini  della   concessione  del   contrassegno  l'azienda
produttrice è tenuta a produrre idonea certificazione rilasciata
da un  organismo  di  controllo  autorizzato  per  la  produzione
biologica  o   integrata  di   cui  al  comma  2,  attestante  la
conformità del  prodotto alle condizioni previste dalla presente
legge.

4. Con  il regolamento  di cui  all'articolo 12 sono disciplinati
contenuto, caratteristiche  grafiche e modalità di ottenimento e
impiego del contrassegno di cui al comma 1.

ARTICOLO 12
(Regolamento di attuazione)

1. Il regolamento di attuazione della presente legge è approvato
entro centottanta giorni dall'entrata in vigore della stessa.

ARTICOLO 13
(Norma finanziaria)

1. Gli oneri di cui alla presente legge sono quantificati in euro
150.000,00 per  l'anno 2005  e  trovano  copertura  nella  unità
previsionale di  base (UPB)  n. 522  "Interventi per  lo sviluppo
rurale, aiuti  al reddito, agli investimenti, allo sviluppo delle
imprese  agricole,   zootecniche   e   forestali   -   spese   di
investimento" del  bilancio pluriennale  a  legislazione  vigente
2004/2006, annualità 2005.

2. Per gli anni successivi si fa fronte con legge di bilancio.

ARTICOLO 14
(Monitoraggio e valutazione)

1. A  partire dal  secondo  anno  dall'entrata  in  vigore  della
presente legge,  entro il  primo semestre di ogni anno, la Giunta
regionale trasmette  alla commissione  consiliare competente  una
relazione  a  consuntivo,  con  informazioni  documentate,  delle
attività svolte con particolare riferimento a:

a) iniziative assunte da soggetti pubblici e/o privati tendenti a
   preservare e  ricostituire le risorse genetiche, a diffonderne
   la  conoscenza,   il  rispetto,  l'uso  ed  a  valorizzarne  i
   prodotti;
b) iniziative  volte alla  tutela ed  alla valorizzazione di tali
   risorse assunte direttamente;
c) istituzione   e  funzionamento    della  Banca  regionale  del
   germoplasma,   con   particolare   riguardo   alle   procedure
   individuate per  la  forma  di  gestione  adottata,  anche  in
   collaborazione con soggetti diversi;
d) realizzazione  della rete  di conservazione  e sicurezza delle
   risorse genetiche di cui all'articolo 7;
e) gestione  dei repertori  regionali di  cui all'articolo 4, con
   particolare  riferimento   allo  sviluppo   di  standard   per
   omogeneità  e   confrontabilità   con   analoghi   strumenti
   nazionali ed internazionali;
f) sviluppo  del rilancio  produttivo e commercializzazione delle
   varietà da  conservazione iscritte  nel registro regionale di
   cui all'articolo  10, con  dati  quantitativi  sul  numero  di
   contrassegni  richiesti   e  concessi  alle  aziende  agricole
   produttrici di cui all'articolo 11.

ARTICOLO 15
(Entrata in vigore, abrogazioni)

1. Le  disposizioni della  presente legge si applicano dalla data
di entrata in vigore del regolamento di attuazione e da tale data
è abrogata  la legge  regionale 16  luglio 1997,  n. 50  (Tutela
delle risorse genetiche autoctone).


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 16 novembre 2004

MARTINI

La presente  legge è  stata approvata  dal  Consiglio  Regionale
nella seduta del 10.11.2004.




AGRICOLTURA
ZOTECNIA

