Contributi finanziari   per  interventi di controllo dei culicidi
(zanzare) ed altri artropodi ematofagi.

Il Consiglio Regionale ha approvato il 14.04.2004
Il Presidente  della Giunta  Regionale promulga la seguente legge
regionale:

ARTICOLO 1
(Finalità della legge)

1. La  Regione Toscana,  al fine di contribuire alla tutela della
salute  dei   cittadini  e  al  sostanziale  miglioramento  della
qualità della  vita nelle zone del territorio regionale soggette
a infestazioni da culicidi (zanzare) ed altri artropodi ematofagi
d'importanza  sanitaria,  eroga  per  un  triennio  contributi  a
sostegno degli interventi di controllo di tali infestanti.

ARTICOLO 2
(Soggetti beneficiari )

1.  Possono   usufruire  del  contributo  i  comuni,  singoli  od
associati, i  consorzi di  bonifica,  le  comunità  montane,  le
province e  società ed enti il cui capitale o fondo di dotazione
sia in maggioranza detenuto dai precedenti soggetti.

ARTICOLO 3
(Iniziative ammissibili a contributo)

1. Sono  ammessi a contributo regionale i progetti che riguardano
gli interventi  di controllo  di larve e/o adulti di zanzare e di
altri artropodi infestanti.

2. I  soggetti indicati  all'articolo 2  possono avvalersi  della
consulenza della struttura regionale di prevenzione collettiva di
zoologia ambientale  dell'Azienda unità sanitaria locale n. 9 di
Grosseto  per  la  predisposizione  dei  progetti  mirati  e  per
l'attività di controllo.

3. Nell'ambito  di un progetto mirato, ai sensi del comma 1, sono
ammessi a contributo anche gli interventi di:

a) mappatura  delle aree  di intervento, realizzazione di reti di
   rilevamento e realizzazione di un archivio dati;
b) sperimentazione  di nuove tecniche di controllo applicabili di
   cui è riconosciuta la non nocività per l'uomo e l'ambiente;
c) formazione  del personale  all'uso di tecniche di sorveglianza
   del  territorio   e  delle   metodiche  di   controllo   degli
   infestanti, comprese quelle biologiche e/o naturali;
d) interventi  di informazione  e di  divulgazione  diretti  alla
   popolazione.

4. Il  contributo per gli interventi indicati al comma 2 non deve
superare il 50 per cento del costo dell'intero progetto.

ARTICOLO 4
(Presentazione delle domande)

1. Le  domande di  contributo, indirizzate alla Giunta regionale,
sono presentate  entro il  15 settembre  dell'anno  precedente  a
quello di intervento e sono corredate di:

a) relazione    descrittiva  dell'iniziativa,  articolata  in  un
   progetto complessivo  e nelle  eventuali fasi  e tipologie  di
   intervento secondo quanto previsto all'articolo 3;
b) elenco delle aree comunali interessate dagli interventi;
c) preventivo di spesa articolato per tipologia di intervento;
d) indicazione  dei formulati che si intendono utilizzare per gli
   eventuali interventi di controllo;
e) parere  sanitario espresso dal dipartimento della prevenzione,
   unità funzionali  di igiene e sanità pubblica, delle aziende
   unità  sanitarie   locali  competenti   per  territorio,  sui
   progetti proposti,  sui formulati che si intendono utilizzare,
   sui mezzi,  le procedure  e  le  misure  di  tutela  igienico-
   sanitaria ed  ambientale  da  adottarsi  nelle  operazioni  di
   disinfestazione.

2. I  pareri di cui al comma 1, lettera e), sono rilasciati dalle
unità funzionali  di igiene  e sanità  pubblica  delle  aziende
unità  sanitarie   locali  ai   soggetti  richiedenti,   di  cui
all'articolo  2,   entro  trenta  giorni  dalla  ricezione  della
domanda.  Il   richiedente  è   tenuto  a  rispettare  eventuali
prescrizioni  o   indicazioni  specifiche  contenute  nel  parere
espresso dall'azienda unità sanitaria locale.

ARTICOLO 5
(Concessione dei contributi)

1.  La  Giunta  regionale  definisce  annualmente,  entro  il  31
gennaio, con  propria deliberazione,  le modalità di selezione e
l'entità complessiva  dei contributi  da destinare  ai progetti,
sulla base di quanto disposto all'articolo 6.

2. La  Giunta regionale  provvede alla concessione dei contributi
nell'entità finanziaria prevista all'articolo 3, comma 4.

3. I  progetti  pervenuti,  in  possesso  dei  requisiti  di  cui
all'articolo  4,  sono  prioritariamente  ammessi  al  contributo
qualora:

a) prevedano  l'uso prevalente  di metodi  biologici e/o naturali
   per il controllo di stadi larvali/preimaginali di culicidi;
b) coinvolgano    più  comuni  tramite  associazioni,  consorzi,
   comunità montane  od altri  enti e  società il  cui fondo di
   dotazione o  il cui capitale sia detenuto in maggioranza dagli
   stessi comuni;
c) riguardino    singoli  territori  comunali  caratterizzati  da
   specificità ambientali o colturali.

4. I parametri di valutazione delle priorità indicati al comma 3
possono  essere   oggetto  di  aggiornamento  annuale  attraverso
deliberazione della Giunta regionale. L'istruttoria delle domande
è svolta  dalla Direzione  generale Diritto  alla salute e delle
Politiche di solidarietà.

ARTICOLO 6
(Erogazione dei contributi. Modalità)

1.  L'erogazione  del  contributo  avviene  secondo  le  seguenti
modalità:

a) per  gli interventi  di controllo  antilarvale e/o  adulticida
   l'erogazione del  contributo avviene  per il 70 per cento alla
   presentazione della  certificazione di inizio degli interventi
   approvati e  per il  rimanente  30  per  cento  alla  completa
   esecuzione delle  iniziative previste  dal  programma,  previa
   presentazione  degli  atti  di  contabilità  finale  e  della
   dichiarazione del  beneficiario che  attesti il  rispetto  del
   progetto autorizzato;
b) per  gli interventi  di mappatura  delle  aree,  realizzazione
   delle  reti   di  rilevamento   e  degli   archivi  dei  dati,
   sperimentazione e  iniziative  di  divulgazione,  l'erogazione
   avviene per  il 50  per cento  all'inizio dell'esecuzione  del
   progetto e  per il  restante 50 per cento ad ultimazione delle
   iniziative,  certificate   dall'autorità   beneficiaria   del
   contributo e  accompagnate dalla  dichiarazione che attesti il
   rispetto del progetto autorizzato;
c) nel  caso di  progetti contenenti interventi previsti sia alla
   lettera a)  che alla  lettera b),  si  procede  all'erogazione
   secondo le modalità previste alla lettera a).

2. I  soggetti beneficiari  riporteranno su  appositi registri, i
tempi, le  località, le  modalità di  esecuzione ed i formulati
utilizzati nei  vari  interventi,  al  fine  di  consentire  alle
aziende unità  sanitarie locali  la sorveglianza  sulla corretta
esecuzione dei piani di controllo antilarvale e/o adulticida.

3. Qualora  la spesa effettivamente sostenuta risulti inferiore a
quella  preventivata,  il  contributo  regionale  è  ridotto  in
proporzione.

Art.7
Debito informativo

1. Gli  enti che  hanno ottenuto  il contributo  forniscono entro
sessanta   giorni dalla conclusione dell'intervento una relazione
tecnica e  finanziaria alla  Giunta regionale. Tali soggetti sono
inoltre obbligati  a fornire  dati e informazioni nell'ambito dei
progetti  ammessi   a   contributo,   richiesti   dalla   Regione
relativamente  a   specifici  piani   di  sorveglianza,   secondo
procedure stabilite dalla stessa.

2. La  Giunta regionale  riferisce annualmente  alla  commissione
consiliare competente  ed  al  Consiglio  regionale  sull'entità
finanziaria dei progetti e sulla loro effettiva attuazione.

ARTICOLO 8
(Revoca del contributo)

1.  Il   contributo  regionale  è  revocato,  con  provvedimento
motivato della Giunta regionale, qualora:

a) le  iniziative approvate  non siano  iniziate entro  sei  mesi
   dalla  data  di  esecutività  dell'atto  di  concessione  del
   contributo;
b) le   iniziative  non  siano  state  ultimate  entro  i  limiti
   stabiliti  nell'atto   di  concessione  del  contributo  o  da
   eventuali proroghe autorizzate;
c) le iniziative siano realizzate solo in parte, oppure risultino
   sostanzialmente difformi da quelle autorizzate;
d) nel  corso della  realizzazione non  siano state  osservate le
   normative vigenti in materia di sanità e tutela ambientale;
e) siano    state    accertate    gravi    irregolarità    nella
   contabilizzazione della spesa;
f) non  siano state osservate le disposizioni di cui all'articolo
   7.

2. Il  contributo è in ogni caso revocato, entro sessanta giorni
dall'avvenuta esecuzione  delle iniziative  ammesse a contributo,
qualora il  destinatario  non  fornisca  gli  atti  necessari  al
completamento   della    documentazione   per    l'adozione   del
provvedimento definitivo di liquidazione.

3. La restituzione del contributo revocato deve effettuarsi entro
novanta  giorni dalla notifica della revoca.

4. La  mancata restituzione  del  contributo  revocato  comporta,
oltre al  recupero coatto nelle forme di legge, l'esclusione, per
tre anni, del soggetto richiedente da ogni forma di contribuzione
da parte della Regione.

ARTICOLO 9
(Attività di controllo e formazione del personale sanitario)

1. La Direzione generale Diritto alla salute e delle Politiche di
solidarietà  promuove  corsi  di  formazione  per  il  personale
sanitario e  tecnico della  azienda unità  sanitaria locale  che
esamina i  progetti e  svolge azioni di verifica sugli interventi
di controllo.

ARTICOLO 10
(Disposizioni finanziarie)

1. Agli  oneri derivanti dall'applicazione della presente legge e
previsti in  euro 309.870,938  si fa  fronte per l'esercizio 2004
con risorse  iscritte alla  UPB 264 "Servizi di prevenzione-spese
correnti" del bilancio di previsione 2004.

2. Per  gli esercizi   successivi  si fa  fronte con  le relative
leggi di bilancio.

ARTICOLO 11
(Disposizioni transitorie)

1. Entro  novanta giorni  dalla entrata  in vigore della presente
legge, la  Giunta regionale definisce, con propria deliberazione,
sulla base  di quanto  disposto all'articolo  6, le  modalità di
selezione e  l'entità complessiva dei contributi da destinare ai
progetti nell'anno 2004.

2. Le  domande  per  l'anno  2004  sono  presentate  alla  Giunta
regionale   entro   sessanta   giorni   dall'approvazione   della
deliberazione della Giunta regionale prevista al comma 1.

3. Possono  accedere al  contributo regionale  anche i  progetti,
finalizzati agli  interventi di  controllo di larve e/o adulti di
zanzare e  di altri  artropodi infestanti, in corso di attuazione
all'entrata in vigore della presente legge, di cui siano titolari
i soggetti di cui all'articolo 2, comma 1.

4.  Per   l'anno  2004   il  limite  per  il  contributo  di  cui
all'articolo 3, comma 4, è elevato all'80 per cento.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 19 aprile 2004

MARTINI

La presente  legge è  stata approvata  dal  Consiglio  Regionale
nella seduta del 14.04.2004.




SICUREZZA


