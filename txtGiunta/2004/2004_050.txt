Disposizioni  regionali   in  materia   di   libere   professioni
intellettuali.

Il Consiglio Regionale ha approvato il 21-09-2004
Il Presidente  della Giunta  Regionale promulga la seguente legge
regionale:

ARTICOLO 1
(Oggetto)

1. La presente legge definisce:

a) le  modalità di  raccordo strutturale  e  funzionale  tra  la
   Regione e  le professioni  intellettuali  regolamentate  dallo
   Stato, mediante la costituzione di Ordini o Collegi;
b) le  modalità di  raccordo funzionale  tra  la  Regione  e  le
   associazioni professionali;
c) l'istituzione  e i  compiti della  Commissione regionale delle
   professioni e delle associazioni professionali.

ARTICOLO 2
(Coordinamenti regionali)

1. Per  i fini di cui alla presente legge gli Ordini ed i Collegi
professionali costituiscono propri coordinamenti regionali.

2. I  coordinamenti  regionali  sono  strutture  operative  degli
Ordini e  Collegi territoriali dotate d'autonomia organizzativa e
finanziaria.

3. La  Regione riconosce i coordinamenti regionali degli Ordini e
Collegi quali  soggetti di rappresentanza istituzionale regionale
delle singole  professioni e  ne assicura  la partecipazione alle
scelte  regionali   sulle  tematiche  di  loro  interesse,  anche
attraverso l'attività della Commissione di cui all'articolo 4.

4. I coordinamenti regionali:

a) rappresentano   gli  Ordini  ed  i  Collegi  territoriali  nei
   rapporti con  la Regione,  e svolgono  al  riguardo  attività
   informativa verso  gli Ordini  e  Collegi  territoriali  ed  i
   consigli nazionali;
b) ormulano  pareri e  proposte su  tematiche  d'interesse  delle
   professioni comunque riconducibili a competenze della Regione;
c) partecipano alle attività di formazione professionale sia per
   il periodo  del tirocinio,  sia per le attività di formazione
   continua;
d) designano  i rappresentanti  di loro  competenza  in  seno  ad
   organismi regionali.

5. Gli  oneri finanziari  per la costituzione ed il funzionamento
dei coordinamenti  regionali sono coperti esclusivamente mediante
la contribuzione degli Ordini e Collegi territoriali partecipanti
ai coordinamenti.

6.  Gli  Ordini  e  i  Collegi  deliberano  la  costituzione  dei
coordinamenti  regionali   secondo  le  procedure  stabilite  dai
rispettivi ordinamenti.  Della costituzione  dei coordinamenti è
data comunicazione alla Regione.

7. Gli  Ordini regionali  e le  federazioni regionali di Ordini e
Collegi professionali  già costituiti  in base  alle  rispettive
leggi istitutive  tengono  luogo  dei  coordinamenti  di  cui  al
presente articolo.

ARTICOLO 3
(Formazione e aggiornamento professionale)

1. I  coordinamenti regionali possono promuovere l'organizzazione
di attività  di formazione  e aggiornamento  professionale anche
tramite la stipula di convenzioni con enti pubblici e privati.

2. I  coordinamenti possono  proporre iniziative  di formazione e
aggiornamento per  i professionisti  in accordo  con le  linee di
intervento previste  nel piano di indirizzo generale integrato di
cui all'articolo  31 della  legge regionale 26 luglio 2002, n. 32
(Testo unico  della normativa della Regione Toscana in materia di
educazione, istruzione, formazione professionale e lavoro).

ARTICOLO 4
(Istituzione e  composizione della  Commissione  regionale  delle
professioni e delle associazioni professionali)

1. Al fine di favorire il raccordo funzionale tra la Regione e le
professioni  è   istituita  presso   la  Giunta   regionale   la
Commissione regionale  delle  professioni  e  delle  associazioni
professionali.

2. La Commissione è composta:

a) dall'Assessore regionale competente in materia di professioni,
   che la presiede;
b) da un rappresentante di ciascun coordinamento regionale;
c) da nove rappresentanti delle associazioni professionali di cui
   al comma 5.

3. I  soggetti di  cui al  comma 2,  lettere b)  e  c)  designano
rispettivamente un vicepresidente.

4. I  rappresentanti dei  coordinamenti regionali  degli Ordini o
Collegi e  delle associazioni  professionali durano in carica tre
anni e non percepiscono indennità e rimborsi spesa.

5. Ai  fini della  partecipazione alla  Commissione costituiscono
associazioni professionali:

a) le  associazioni professionali  di cui al comma 2, lettera c),
   aventi sede  in Toscana ed operanti a livello regionale, e che
   abbiano  ottenuto   il   riconoscimento   della   personalità
   giuridica  di   diritto  privato  ai  sensi  del  decreto  del
   Presidente della  Giunta regionale  17 luglio  2001,  n.  31/R
   (Regolamento di  attuazione della  legge regionale  24  aprile
   2001, n. 19 in materia di persone giuridiche private);
b) le   articolazioni  organizzative  e  funzionali,  operanti  a
   livello   regionale,    di    associazioni    nazionali    tra
   professionisti dotate di personalità giuridica.

ARTICOLO 5
(Compiti della  Commissione regionale  delle professioni  e delle
associazioni professionali)

1. La  Commissione è  lo strumento di raccordo attraverso cui si
realizza  la  partecipazione  degli  Ordini  e  Collegi  e  delle
associazioni professionali  alle  scelte  della  Regione  Toscana
relative all'elaborazione  di norme  e disposizioni  tecniche  in
ordine alle competenze esercitate dalla Regione stessa.

2. La  Commissione di cui all'articolo 4 esprime pareri in ordine
al  riconoscimento   delle  associazioni   professionali  di  cui
all'articolo 4,  comma 5.  Tale  riconoscimento  non  attribuisce
alcun   diritto   di   esclusiva   all'esercizio   dell'attività
professionale, né  di sovrapposizione  alle  attività  comunque
riservate agli Ordini e Collegi professionali.

ARTICOLO 6
(Funzionamento della  Commissione regionale  delle professioni  e
delle associazioni professionali)

1. La  Commissione si articola in due sezioni, una per gli Ordini
e Collegi ed una per le associazioni.

2. La  Commissione è  convocata dal  presidente ogni  tre  mesi,
ovvero quando  ne facciano  richiesta almeno  sette membri, ed è
integrata dagli  Assessori  regionali  competenti  nelle  materie
oggetto di  discussione e  da due  consiglieri  regionali  membri
della Commissione permanente competente per materia.

3. Possono  essere invitati  a partecipare  alle  riunioni  della
Commissione i  responsabili delle  strutture regionali competenti
nelle materie oggetto di discussione, al fine di fornire elementi
conoscitivi utili.

4.  Con   deliberazione  della  Giunta  regionale  sono  definite
ulteriori modalità di funzionamento della Commissione.

5. La  struttura regionale  competente in  materia di professioni
assicura il supporto organizzativo alla Commissione.

ARTICOLO 7
(Norma transitoria)

1. In  sede di  prima applicazione la Commissione regionale delle
professioni  e  delle  associazioni  professionali  è  istituita
decorsi sei mesi dall'entrata in vigore della presente legge.

ARTICOLO 8
(Norma finanziaria)

1. La  copertura degli  oneri finanziari  per l'attuazione  della
presente legge è determinata dalla legge di bilancio.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 28 settembre 2004

MARTINI

La presente  legge è  stata approvata  dal  Consiglio  Regionale
nella seduta del 21.09.2004.




ORGANI
ORDINAMENTO


