Norme contro  le  discriminazioni  determinate  dall'orientamento
sessuale o dall'identità di genere.

Il Consiglio Regionale ha approvato il 10.11.2004
Il Presidente  della Giunta  Regionale promulga la seguente legge
regionale:

CAPO I
Principi generali

ARTICOLO 1
(Finalità)

1. La Regione Toscana adotta, in attuazione dell'articolo 3 della
Costituzione, politiche  finalizzate a  consentire a ogni persona
la libera  espressione e  manifestazione del proprio orientamento
sessuale e  della propria  identità di  genere,  e  promuove  il
superamento delle situazioni di discriminazione.

2.    La     Regione    Toscana     garantisce     il     diritto
all'autodeterminazione di  ogni  persona  in  ordine  al  proprio
orientamento sessuale e alla propria identità di genere.

3.  La   Regione  Toscana   garantisce  l'accesso  a  parità  di
condizioni agli interventi e ai servizi ricompresi nella potestà
legislativa regionale,  senza alcuna  discriminazione determinata
dall'orientamento sessuale o dall'identità di genere.

CAPO II
Disposizioni in materia di formazione

SEZIONE I
Disposizioni in  materia di  formazione professionale e politiche
del lavoro

ARTICOLO 2
(Interventi in  materia di  politiche del  lavoro e  integrazione
sociale)

1. Il  piano di  indirizzo generale integrato di cui all'articolo
31, comma  3, della  legge regionale 26 luglio 2002, n. 32 (Testo
unico  della  normativa  della  Regione  Toscana  in  materia  di
educazione, istruzione,  orientamento, formazione professionale e
lavoro)   favorisce   l'integrazione   sociale   anche   mediante
specifiche politiche  del lavoro,  nel rispetto dell'orientamento
sessuale o dell'identità di genere.

2. Il  sistema regionale  per  l'impiego  disciplinato  dalla  LR
32/2002 sostiene  le politiche per l'inserimento lavorativo delle
persone  discriminate   per  motivi  derivanti  dall'orientamento
sessuale o dalla identità di genere.

3.  I   transessuali  e   i  "transgender"  sono  destinatari  di
specifiche politiche regionali del lavoro, quali soggetti esposti
al rischio di esclusione sociale di cui all'articolo 21, comma 2,
lettera c), della LR 32/2002.

ARTICOLO 3
(Uguaglianza di opportunità nell'accesso ai percorsi formativi)

1. La  Regione e  le province  garantiscono opportune  misure  di
accompagnamento  anche   al  fine   di  assicurare   percorsi  di
formazione e  di  riqualificazione  alle  persone  che  risultino
discriminate o  esposte al  rischio  di  esclusione  sociale  per
motivi derivanti  dall'orientamento sessuale o dalla identità di
genere.

ARTICOLO 4
(Promozione       della       cultura       professionale       e
dell'imprenditorialità)

1. In  coerenza con  le  strategie  dell'Unione  europea  per  lo
sviluppo  delle   risorse  umane,   la  Regione   e  le  province
favoriscono l'accrescimento della cultura professionale correlata
all'acquisizione   positiva    dell'orientamento    sessuale    o
dell'identità di genere di ciascuno.

2.  La  Regione  e  le  province,  anche  attraverso  il  sistema
regionale    per     l'impiego,     supportano     gli     utenti
nell'individuazione e  costruzione di  percorsi di  formazione  e
inserimento lavorativo  che valorizzino le qualità individuali e
li indirizzano  agli strumenti  per la  promozione e  l'avvio  di
nuove imprese.

ARTICOLO 5
(Responsabilità sociale delle imprese)

1.  Le  associazioni  rappresentative  dei  diversi  orientamenti
sessuali e  identità di  genere, che  non abbiano fini di lucro,
sono da considerarsi parte interessata ai sensi della definizione
6 della norma "Social Accountability (SA) 8000".

2.   L'azienda   in   possesso   della   certificazione   "Social
Accountability (SA)  8000" deve  consentire ai soggetti di cui al
comma  1   lo  svolgimento  di  verifiche  di  conformità  delle
condizioni di  lavoro presso l'azienda ai criteri di cui al punto
5 (Discriminazione) di "Social Accountability (SA) 8000".

3.  La   Commissione  regionale   permanente  tripartita  di  cui
all'articolo 23  della LR 32/2002, anche su segnalazione motivata
di una delle associazioni di cui al comma 1, propone alle aziende
inadempienti le azioni correttive ai sensi della definizione 5 di
"Social Accountability (SA) 8000" ed i rimedi opportuni.

SEZIONE II
Disposizioni in materia di formazione del personale regionale

ARTICOLO 6
(Formazione del personale)

1. La  Regione promuove  l'adozione di  modalità linguistiche  e
comportamentali ispirate  alla considerazione e rispetto per ogni
orientamento sessuale  e identità di genere e individua altresì
l'adozione di tali modalità tra gli obiettivi delle attività di
formazione del personale dei suoi uffici ed enti.

2. La  Regione attiva iniziative specifiche ed emana direttive da
inserire nella programmazione delle attività di cui al comma 1.

3. Gli  organi  regionali  tengono  conto  dei  principi  di  cui
all'articolo 1  nella redazione  di codici  di comportamento  dei
propri dipendenti.

CAPO III
Disposizioni in materia di sanità e assistenza

ARTICOLO 7
(Consenso informato ai trattamenti terapeutici)

1. Ciascuno  ha  diritto  di  designare  la  persona  a  cui  gli
operatori sanitari  devono riferirsi  per riceverne il consenso a
un determinato  trattamento  terapeutico,  qualora  l'interessato
versi in  condizione di  incapacità naturale e il pericolo di un
grave pregiudizio  alla sua  salute o  alla sua integrità fisica
giustifichi l'urgenza e indifferibilità della decisione.

2. La  disposizione di cui al comma 1 non si applica ai minori di
anni diciotto.

3. Nel  caso di  ricovero ospedaliero  in strutture  pubbliche  o
private è  fatto obbligo  agli operatori  sanitari di verificare
l'avvenuta manifestazione della dichiarazione, di cui al comma 1,
e di darvi attuazione.

4. La  manifestazione di  volontà, di cui al comma 1, garantisce
altresì alla  persona designata di prestare assistenza al malato
in ogni fase della degenza, nel rispetto delle modalità definite
dai regolamenti delle strutture di ricovero e cura.

5. La richiesta di un trattamento sanitario, che abbia ad oggetto
la modificazione  dell'orientamento sessuale  o dell'identità di
genere per  persona maggiore  degli anni diciotto, deve provenire
personalmente dall'interessato,  il  quale  deve  preventivamente
ricevere un'adeguata  informazione in  ordine allo scopo e natura
dell'intervento, alle sue conseguenze ed ai suoi rischi.

ARTICOLO 8
(Modalità attuative)

1. La  Regione, con  proprio regolamento, disciplina le modalità
per rendere  la dichiarazione  di volontà di cui all'articolo 7,
comma 1.

2. Il regolamento disciplina in particolare:
a) la forma della dichiarazione;
b) le  procedure per  l'acquisizione della dichiarazione da parte
   delle strutture sanitarie competenti;
c) le  modalità attraverso  le quali  la persona che deve essere
   sottoposta a  un determinato  trattamento terapeutico, qualora
   non abbia  reso la dichiarazione di cui al comma 1 nella forma
   e secondo  le procedure  di cui  alle lettere  a) e  b),  può
   rendere una  dichiarazione di volontà di contenuto ed effetti
   equivalenti, da registrare nella cartella clinica;
d) l'informazione agli utenti;
e) la costituzione e la gestione di una banca dati;
f) le garanzie a tutela della "privacy" degli utenti.

ARTICOLO 9
(Patologie invalidanti)

1. La  Regione garantisce  il diritto  di  condurre  un'esistenza
libera e  dignitosa a  tutte le  persone affette da patologie che
comportino, anche  in  via  temporanea,  significative  riduzioni
dell'autosufficienza e  necessità  continuativa  di  prestazioni
ospedaliere.

2. La  Regione inserisce  tra gli  obiettivi della programmazione
sanitaria:
a) la   promozione  di  campagne  di  prevenzione  specificamente
   orientate a categorie di cittadini sovraesposti all'insorgenza
   delle patologie, di cui al comma 1;
b) l'attuazione  di interventi per il mantenimento dell'autonomia
   e dell'autosufficienza  residua  e  per  l'eventuale  recupero
   degli esiti invalidanti;
c) la  realizzazione di  un  sistema  di  servizi  di  assistenza
   domiciliare integrata e di spedalizzazione domiciliare.

ARTICOLO 10
(Compiti delle  aziende unità  sanitarie locali  in  materia  di
scelta dell'orientamento sessuale o della identità di genere)

1. Le  aziende unità  sanitarie locali  (aziende USL) assicurano
adeguati interventi  di informazione,  consulenza e  sostegno per
rimuovere gli  ostacoli alla  libertà di  scelta  della  persona
circa il  proprio orientamento sessuale o la propria identità di
genere.

2. Le aziende USL e le altre amministrazioni pubbliche promuovono
altresì il  confronto culturale  sulle tematiche  familiari  per
favorire, senza pregiudizio delle diverse identità e dei diversi
orientamenti sessuali,  l'eguaglianza  di  opportunità  di  ogni
genitore nell'assunzione  di compiti  di cura  ed educazione  dei
propri figli nel rispetto dei diritti dei minori.

ARTICOLO 11
(Finanziamento   degli    interventi   e   convenzionamento   con
associazioni private)

1. La  Regione promuove  l'attivazione degli  interventi, di  cui
all'articolo 10,  destinando appositi  fondi del  piano sanitario
regionale.

2. Allo  scopo di  promuovere iniziative  di particolare  rilievo
sociale sui temi della discriminazione e di istituire circuiti di
informazione e  di solidarietà  tra gli  utenti, le  aziende USL
possono stipulare  convenzioni con  le associazioni  e  i  gruppi
rappresentativi dei  diversi orientamenti sessuali e identità di
genere.

CAPO IV
Disposizioni  in   materia   di   comitato   regionale   per   le
comunicazioni

ARTICOLO 12
(Funzioni del Comitato regionale per le comunicazioni)

1. Il  Comitato regionale  per le  comunicazioni (CORECOM)  tiene
conto dei  principi di  cui all'articolo  1 nell'esercizio  delle
funzioni  proprie,   attribuite  dall'articolo   29  della  legge
regionale 25 giugno 2002, n. 22 (Norme e interventi in materia di
informazione e  comunicazione. Disciplina  del Comitato regionale
per le comunicazioni).

ARTICOLO 13
(Monitoraggio)

1. Il  CORECOM, nell'ambito delle funzioni di monitoraggio di cui
all'articolo 29,  comma  1,  lettera  a),  numero  5),  della  LR
22/2002,   effettua    la   rilevazione   sui   contenuti   della
programmazione  televisiva   e  radiofonica  regionale  e  locale
eventualmente  discriminatori   rispetto   alla   pari   dignità
riconosciuta ai  diversi orientamenti  sessuali  e  identità  di
genere della persona.

ARTICOLO 14
(Accesso)

1.  Il   CORECOM,  nell'ambito   delle  funzioni   di  disciplina
dell'accesso  radiofonico   e  televisivo   regionale,   di   cui
all'articolo 29,  comma  1,  lettera  b),  numero  1),  della  LR
22/2002, garantisce adeguati spazi di informazione ed espressione
in ordine  alla trattazione  delle tematiche di cui alla presente
legge.

CAPO V
Disposizioni in  materia di  attività  culturali,  turistiche  e
commerciali

ARTICOLO 15
(Promozione di eventi culturali)

1. La  Regione e  gli enti  locali, nell'ambito  delle rispettive
competenze, favoriscono  l'offerta di eventi culturali e forme di
intrattenimento aperte  ai diversi  stili  di  vita,  così  come
caratterizzati,   tra    l'altro,   dall'orientamento   sessuale,
dall'identità di  genere, dalle  condizioni personali,  opinioni
religiose e identità etniche degli utenti.

ARTICOLO 16
(Divieto di  discriminazione nei  pubblici esercizi e nei servizi
turistici e commerciali)

1. Gli  esercenti di  pubblici esercizi  non possono rifiutare le
loro prestazioni,  né erogarle a condizioni deteriori rispetto a
quelle praticate alla generalità degli utenti senza un legittimo
motivo e  in particolare,  fra l'altro,  per motivi riconducibili
all'orientamento sessuale o all'identità di genere.

2. Il  divieto di  cui al  comma 1  è esteso  agli esercenti  di
professioni turistiche e di imprese commerciali.

3. Le  funzioni di  vigilanza e di controllo sulla osservanza dei
divieti, di cui ai commi 1 e 2, sono esercitate dai comuni.

4. Chiunque  contravvenga ai  divieti di  cui ai  commi 1 e 2, è
soggetto alla  sanzione amministrativa pecuniaria da un minimo di
516,00 euro a un massimo di 3.098,00 euro.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 15 novembre 2004

MARTINI

La presente  legge è  stata approvata  dal  Consiglio  Regionale
nella seduta del 10.11.2004.




DIRITTI

