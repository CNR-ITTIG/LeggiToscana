Norme a  favore dei  comuni montani  e dei  piccoli  comuni    in
situazione di  disagio. Modifiche  alla legge  regionale 7 maggio
1985, n.  57 (Finanziamenti  per la  redazione e  l'attuazione di
piani di  recupero del  patrimonio edilizio esistente). Modifiche
alla legge regionale 25 febbraio 2000, n. 16 (Riordino in materia
di igiene e sanità pubblica, veterinaria, igiene degli alimenti,
medicina legale e farmaceutica). Modifiche alla legge regionale 2
novembre  1999,   n.  58  (Norme  sulla  tutela  dell'artigianato
artistico e  tradizionale toscano  e disposizioni  in materia  di
oneri contributivi per gli apprendisti artigiani).

Il Consiglio Regionale ha approvato il 21-07-2004
Il Presidente  della Giunta  Regionale promulga la seguente legge
regionale:

CAPO I
Disposizioni generali

ARTICOLO 1
(Oggetto e finalità)

1. La presente legge detta disposizioni per sostenere lo sviluppo
sociale e  civile dei  territori dei  comuni montani  e di minore
dimensione demografica,  che si  trovano in situazione di disagio
derivante da  fattori demografici,  geo-morfologici,  sociali  ed
economici, al  fine di  promuovere l'uguaglianza  tra le  diverse
aree  territoriali  della  Regione  e  favorire  l'esercizio  dei
diritti delle persone.

2. Le  iniziative e gli interventi previsti dalla presente legge,
rivolti  alle  amministrazioni  comunali,  ai  residenti  e  alle
imprese, sono  attuati in armonia con la legislazione regionale e
con gli  strumenti ordinari  della programmazione  regionale e ne
assumono   gli   obiettivi   di   conservazione,   protezione   e
valorizzazione  del   territorio  e  delle  sue  risorse  rurali,
naturali,   paesaggistiche,    architettoniche,    culturali    e
turistiche,  nonché   di  sviluppo   dei  servizi,  dei  presidi
produttivi e dei livelli occupazionali.

3. Le  iniziative e  gli interventi previsti dalla presente legge
sono sviluppati in coerenza con la promozione e lo sviluppo delle
gestioni associate di funzioni e servizi comunali, secondo quanto
previsto  dalla   legge  regionale   16  agosto   2001,   n.   40
(Disposizioni in  materia di programma di riordino territoriale e
di incentivazione  delle forme  associative  di  Comuni),  e  dal
programma di  riordino territoriale  approvato con  deliberazione
del Consiglio  regionale 17  dicembre 2003,  n. 225 (Programma di
riordino territoriale).

ARTICOLO 2
(Criteri per l'individuazione delle situazioni di disagio)

1. La  Regione, ai  fini dell'attuazione  della  presente  legge,
individua un  indicatore unitario del disagio che tiene conto dei
seguenti elementi:

a) maggiore montanità, riferita all'asperità morfologica;
b) particolare svantaggio derivante dall'insularità;
c) minore dimensione demografica;
d) minore densità demografica;
e) maggiore  spopolamento nel corso del cinquantennio 1951-2001 e
   del quinquennio  1996-2001, avuto  riguardo ai  dati ufficiali
   dell'Istituto nazionale di statistica (ISTAT);
f) maggiore incidenza della popolazione anziana;
g) minore tasso di attività;
h) minore  reddito  disponibile  e  minore  gettito  per  tributi
   locali;
i) minore  incidenza del gettito derivante dall'imposta regionale
   sulle attività produttive (IRAP);
j) minore diffusione di unità produttive locali.

2.  La   definizione  dell'indicatore  unitario  del  disagio  è
effettuata, sulla base dei dati elaborati dall'Istituto regionale
per  la  programmazione  economica  della  Toscana  (IRPET),  con
deliberazione  della   Giunta  regionale,   previo  parere  della
competente commissione consiliare e del Consiglio delle autonomie
locali (CAL).  Il parere  è espresso  entro trenta  giorni dalla
comunicazione  dello   schema  di  deliberazione;  decorso  detto
termine senza  che la  competente commissione consiliare o il CAL
si  siano   espressi,  il   provvedimento  può  comunque  essere
adottato.

3. Sulla  base dell'indicatore  unitario di  cui al  comma 2,  la
Giunta regionale  determina una graduatoria generale del disagio,
disponendo i  comuni in  ordine decrescente, a partire dai comuni
che risultano in situazione di maggiore disagio.

4. In  caso di  aggiornamento dell'elenco  di cui  al comma 3, le
modifiche hanno  efficacia a  decorrere dal  1 gennaio  dell'anno
successivo all'adozione  della  deliberazione  di  aggiornamento.
L'aggiornamento  è   comunque  effettuato   nell'anno  2006   e,
successivamente, con cadenza almeno biennale.

5. La  valutazione del  disagio, effettuata ai sensi del presente
articolo,  ha  carattere  sperimentale  ed  è  volta  unicamente
all'individuazione dei  comuni  di  cui  all'articolo  1  per  le
finalità specifiche della presente legge.

ARTICOLO 3
(Orientamento delle politiche pubbliche regionali)

1. La  Regione orienta  le proprie  politiche  pubbliche  tenendo
conto dei territori nei quali sono compresi i comuni montani e di
minore dimensione  demografica, che  si trovano  in situazione di
maggiore disagio, come risultanti dall'elenco di cui all'articolo
2, comma 3.

2. A  tal fine, prevede azioni prioritarie o specifiche misure di
sostegno, anche  di carattere finanziario, nell'ambito degli atti
della  programmazione  regionale  e  degli  altri  atti  generali
attuativi  della   legislazione  regionale  che  intervengono  in
materia di:

a) servizi educativi per l'infanzia;
b) servizi sociali;
c) servizi di emergenza sanitaria;
d) servizi di trasporto pubblico locale;
e) viabilità rurale;
f) attività artigianali, commerciali e turistiche.

3. In particolare, la Regione favorisce la diffusione dei servizi
di prossimità,  erogati da  soggetti privati,  anche mediante la
diffusione di esercizi commerciali polifunzionali; per servizi di
prossimità  si   intendono  i   servizi  di   pubblica  utilità
essenziali  per  la  vita  delle  comunità  locali.  La  Regione
sostiene, altresì,  le attività  economico-produttive, mediante
misure di accesso a finanziamenti con tasso agevolato.

4.  In   relazione  alle  diverse  politiche  che  devono  essere
perseguite e  alle misure che devono essere attivate, gli atti di
cui al  comma 2  del presente  articolo individuano,  sulla  base
degli elementi  di cui  all'articolo 2,  il grado  di disagio  da
considerare rilevante  e possono  stabilire ulteriori requisiti e
condizioni di cui tenere conto per l'attuazione delle politiche e
l'applicazione delle  misure. Quando  vengono in  rilievo livelli
ottimali  di  gestione  associata  o  altri  ambiti  territoriali
sovracomunali, l'elenco  di cui  all'articolo 2,  comma  3,  può
essere riformulato  in modo  aggregato, o può essere considerata
la  presenza   nell'ambito  territoriale   di  comuni  di  minore
dimensione demografica in situazione di maggior disagio.

5. Quando  la realizzazione  delle politiche  pubbliche  comporta
l'esercizio di  funzioni e  servizi di  competenza comunale,  per
l'applicazione delle azioni e delle misure di cui al comma 2 può
essere richiesta  la gestione in forma associata delle funzioni e
dei servizi.

6. Alle  disposizioni del  presente  articolo  può  essere  data
attuazione con  gradualità, al fine di assicurare la continuità
dell'azione  amministrativa   e   l'efficacia   delle   politiche
pubbliche già attivate.

7. La  Regione verifica,  in sede  di  approvazione  della  legge
finanziaria  e  compatibilmente  con  le  politiche  generali  di
bilancio, la  possibilità di  operare agevolazioni dell'aliquota
IRAP anche  a favore  di attività  produttive che  insistono  in
territori montani di comuni di minore dimensione demografica, non
inseriti in comunità montane.

CAPO II
Contributi annuali

ARTICOLO 4
(Contributi annuali  ai piccoli  comuni in situazione di maggiore
disagio)

1. La  Regione attribuisce  un contributo  annuale ai  comuni che
risultano, nella  graduatoria di cui dell'articolo 2, comma 3, in
situazione di  maggiore disagio  e che  risultano  partecipare  a
gestioni associate  che, nel medesimo anno, hanno i requisiti per
la concessione  dell'incentivazione ai  sensi della  LR 40/2001 e
del programma di riordino territoriale.

2. Il  contributo annuale  per ciascun  comune  è  concesso,  di
norma, nella  misura di  euro 25.000,00, fino a concorrenza delle
risorse disponibili  nel bilancio regionale dell'anno finanziario
di riferimento. L'individuazione dei comuni che hanno titolo alla
concessione del  contributo e  la sua  esatta determinazione sono
effettuati con i seguenti criteri:

a) si  individuano i  comuni ai quali potrebbe essere concesso il
   contributo, in  considerazione del maggior disagio che risulta
   dalla  graduatoria   e  della  possibilità  di  attribuire  a
   ciascuno  di  essi  25.000,00  euro;  se  l'ultimo  comune  da
   prendere  in  considerazione  risulta  insieme  ad  altri  con
   identico valore  del disagio,  sono considerati anche i comuni
   con detto valore;
b) si  prendono in considerazione nell'anno di riferimento solo i
   comuni, tra quelli della lettera a), che risultano partecipare
   a  gestioni  associate  ai  sensi  del  comma  1;  le  risorse
   disponibili sono  ripartite in  modo tale  che a  ciascuno  di
   detti comuni sia concessa una somma di identico ammontare.

3. Dall'anno 2006 i criteri del comma 2 possono essere modificati
con deliberazione  della Giunta  regionale, previo  parere  della
competente  commissione  consiliare  e  del  CAL.  Il  parere  è
espresso entro  trenta giorni dalla comunicazione dello schema di
deliberazione; decorso  detto termine  senza  che  la  competente
commissione  consiliare   o  il   CAL  si   siano  espressi,   il
provvedimento può comunque essere adottato.

4. I  contributi sono  utilizzati dai comuni per le attività, le
iniziative e  gli interventi  previsti dal  presente capo, per le
spese che  risultano a  carico dei comuni medesimi anche a titolo
di compartecipazione  per attività e interventi finanziati dalla
Regione, dallo  Stato  o  dall'Unione  europea.  Non  è  ammessa
l'utilizzazione del contributo per le spese che risultano coperte
da  altri   finanziamenti  pubblici  o  dalla  partecipazione  di
soggetti privati.

5.  Se   il  comune   beneficiario  del  contributo  realizza  le
attività, le  iniziative e  gli interventi  del presente capo in
forma associata:

a) definisce  nell'atto associativo  o in  un atto  aggiuntivo le
   modalità di  realizzazione, in modo tale che le attività, le
   iniziative e gli interventi riguardino il comune medesimo;
b) può  utilizzare il  contributo a copertura delle spese che la
   gestione associata  delle attività,  delle iniziative e degli
   interventi comporta.

6. I  contributi sono  concessi nei  termini e  con le  modalità
stabilite dalla  Giunta regionale, in raccordo con i procedimenti
di concessione  dei contributi  di cui  alla  LR  40/2001  e  del
programma  di   riordino  territoriale.   La   Giunta   regionale
stabilisce altresì i termini, le modalità e gli adempimenti per
l'attuazione del  presente articolo  ed effettua  il monitoraggio
sull'utilizzazione dei contributi.

7. Sulla base della relazione di cui all'articolo 17, comma 3, il
Consiglio regionale  può  stabilire  con  propria  deliberazione
criteri di  priorità per  la concessione  e l'utilizzazione  dei
contributi. Fino  all'indicazione delle  priorità da  parte  del
Consiglio regionale,  le scelte sull'utilizzazione dei contributi
sono stabilite dal comune beneficiario.

8. Il  comune  beneficiario  è  tenuto  a  presentare  relazione
sull'utilizzazione del  contributo, sull'attività  svolta e  sui
risultati raggiunti, fino alla piena utilizzazione del contributo
medesimo. Il  comune indica  altresì l'eventuale  partecipazione
finanziaria a  suo carico  per la  realizzazione delle attività,
delle iniziative  e degli  interventi cui  il contributo è stato
destinato,  nonché   i  programmi  di  attività  per  gli  anni
successivi, come  risultanti dal  bilancio  pluriennale  e  dalla
relazione previsionale programmatica.

9. Alla  revoca del  contributo si  procede unicamente in caso di
mancata presentazione  della  relazione;  in  tal  caso,  non  si
procede altresì  alla concessione  del contributo immediatamente
successivo. L'utilizzazione  del contributo, in tutto o in parte,
per finalità  diverse  da  quelle  previste  dal  presente  capo
comporta   l'impossibilità    di    accedere    al    contributo
immediatamente successivo.  La mancata  utilizzazione dell'intero
contributo per  due anni consecutivi comporta l'impossibilità di
accedere al contributo negli anni successivi.

10. I  contributi del  presente articolo  non sono considerati ai
fini della  determinazione delle  risorse finanziarie preordinate
allo svolgimento delle funzioni conferite ai comuni.

ARTICOLO 5
(Progettazione e realizzazione di opere pubbliche)

1. I contributi possono essere utilizzati per la progettazione di
opere  pubbliche   di  carattere   infrastrutturale,  sociale   e
culturale.

2. I  contributi, se  utilizzati   per la  progettazione di opere
pubbliche, possono  essere utilizzati  anche nei casi di gestione
associata prevista  dall'articolo 17,  comma 1, lettera b), della
legge 11 febbraio 1994, n. 109 (Legge quadro in materia di lavori
pubblici)  e   successive    modificazioni,  ovvero  di  gestione
associata   mediante   ufficio   comune   costituito   ai   sensi
dell'articolo 30,  comma 4,  del decreto  legislativo  18  agosto
2000, n. 267 (Testo unico delle leggi sull'ordinamento degli enti
locali)   nonché nei  casi previsti  dall'articolo 19,  comma 3,
della l.  109/1994 quando  i progetti  sono redatti  dagli uffici
dello Stato o della Provincia.

3. I  contributi possono  essere utilizzati per l'ammortamento di
mutui  contratti   dai  comuni  per  la  realizzazione  di  opere
pubbliche, o  per il  pagamento dei  ratei dei mutui medesimi che
scadono nell'anno in cui i contributi sono concessi.

4. La  possibilità di  utilizzare i  contributi per le finalità
del presente articolo è ammessa solo per opere diverse da quelle
per  le  quali  è  attivato  il  fondo  di  rotazione  ai  sensi
dell'articolo 15.

ARTICOLO 6
(Redazione  di  strumenti  urbanistici  e  di  piani  in  materia
ambientale)

1. I  contributi possono  essere utilizzati per le spese relative
alla redazione  di strumenti  urbanistici e  di piani  in materia
ambientale.

ARTICOLO 7
(Interventi a favore dei residenti)

1. I  contributi possono  essere utilizzati  per uno  o più  dei
seguenti interventi rivolti ai residenti:

a) iniziative   nel    campo  dei  servizi  alla  persona,  e  in
   particolare  dei   servizi  educativi  per  l'infanzia  e  per
   l'adolescenza, dei  servizi sociali,  del sostegno  al diritto
   allo studio;
b) agevolazioni  per favorire  l'insediamento e  il  mantenimento
   della  residenza,   anche   per   l'acquisto   dell'abitazione
   principale, comprese  eventuali compensazioni per la riduzione
   degli oneri di urbanizzazione.

ARTICOLO 8
(Iniziative per lo sviluppo della vita civile e sociale)

1. I  contributi possono  essere  utilizzati  per  iniziative  di
sostegno  allo   sviluppo  della  vita  civile  e  sociale  della
comunità  locale,  nonché  per  iniziative  di  promozione  dei
territori, della cultura e delle tradizioni popolari.

ARTICOLO 9
(Interventi per la mobilità)

1. I  contributi possono  essere utilizzati  per  interventi,  di
competenza dei comuni, relativi:

a) alla manutenzione della rete stradale;
b) all'attivazione   di  servizi  di  trasporto,  finalizzati  al
   miglioramento delle  condizioni di accesso ai servizi pubblici
   e di  pubblica utilità, in particolare da parte delle persone
   anziane, dei minori, delle persone con handicap.

ARTICOLO 10
(Interventi per il miglioramento della pubblica amministrazione)

1. I  contributi possono  essere utilizzati  per il miglioramento
dell'efficienza delle amministrazioni comunali nei settori:

a) della formazione del personale;
b) dei servizi informatici e telematici.

2. È  condizione per l'utilizzazione del contributo ai sensi del
comma 1  che la  gestione degli  interventi sia  svolta in  forma
associata, e  che dette gestioni siano state incentivate ai sensi
della LR 40/2001 e del programma di riordino territoriale.

CAPO III
Ulteriori disposizioni  per il  sostegno dei  piccoli comuni, dei
servizi di pubblica utilità e delle attività economiche

ARTICOLO 11
(Piani di recupero del patrimonio edilizio esistente)

1. Dopo  il comma  2, dell'articolo  3, della  legge regionale  7
maggio 1985, n. 57 (Finanziamenti per la redazione e l'attuazione
di piani  di recupero  del  patrimonio  edilizio  esistente),  è
aggiunto il seguente comma:

   "2 bis.  L'entità massima del contributo previsto dal comma 2
   del presente  articolo è  elevata fino  a euro 25.000,00, nel
   caso  di   comuni  in  situazione  di  maggior  disagio,  come
   risultanti dall'elenco  di cui  all'articolo 2, comma 3, della
   legge regionale  27 luglio  2004, n. 39; la soglia del disagio
   rilevante per  l'attuazione del  presente comma è individuata
   dalla Giunta regionale."
   
ARTICOLO 12
(Incentivi  per  la  valorizzazione  ambientale  del  sistema  di
gestione dei rifiuti)

1. Per  l'assegnazione dei  contributi previsti  dall'articolo 3,
comma 1,  della legge  regionale 18 maggio 1998, n. 25 (Norme per
la gestione  dei rifiuti  e la  bonifica dei  siti inquinati),  e
successive modificazioni,  si considerano  prioritari i  progetti
che concorrono  al miglioramento  qualitativo dei  servizi  e  al
contenimento  delle   tariffe  a   carico  degli   utenti  e  che
interessano i  comuni in  situazione  di  maggior  disagio,  come
risultanti dall'elenco  di cui  all'articolo 2,  comma  3,  della
presente legge;  la soglia del disagio rilevante per l'attuazione
del presente  comma è  individuata  dalla  Giunta  regionale.  I
contributi  sono   attribuiti  sulla  base  dei  criteri  di  cui
all'articolo 3, commi 2 e 3, della LR 25/1998.

ARTICOLO 13
(Artigianato artistico e tradizionale)

1. Dopo  la lettera  b) del  comma 1 dell'articolo 13 della legge
regionale  2   novembre  1999,   n.  58   (Norme   sulla   tutela
dell'artigianato artistico  e tradizionale toscano e disposizioni
in materia  di oneri contributivi per gli apprendisti artigiani),
è inserita la seguente lettera:

   "b1)  il   trasferimento,  la   localizzazione  ed   il  nuovo
   insediamento nei comuni in situazione di maggior disagio, come
   risultanti dall'elenco  di cui  all'articolo 2, comma 3, della
   legge regionale 27 luglio 2004, n. 39;"
   
2.  La  Giunta  regionale  provvede  ad  adottare  direttive  per
l'attuazione del  comma 1,  individuando la  soglia  del  disagio
rilevante per l'attuazione del comma medesimo.

ARTICOLO 14
(Recupero dei terreni marginali)

1.  La  Regione  favorisce  il  recupero  di  terreni  marginali,
localizzati nel  territorio dei  comuni in  situazione di maggior
disagio, per il loro utilizzo da parte di aziende zootecniche per
la produzione  di foraggi  freschi  o  per  il  pascolo.  Prevede
altresì misure di sostegno in favore di agricoltori che, in aree
di parco,  in aree  naturali  protette,  in  siti  di  importanza
regionale o  in altri contesti pregiati, si impegnino a mantenere
i chiari con finalità di tipo ambientale e paesaggistico.

2. Agli interventi e alle misure di sostegno di cui al comma 1 si
provvede  nell'ambito   del  piano   zootecnico  regionale,   che
individua il grado di disagio rilevante e gli ulteriori requisiti
e condizioni  di cui  tenere conto in relazione agli interventi e
alle misure da attivare.

3. Si applicano le disposizioni dell'articolo 3, commi 4, 5 e 6.

ARTICOLO 15
(Fondo di rotazione per spese progettuali)

1.  È   istituito  un   fondo  di   rotazione  per  favorire  la
progettualità  dei  comuni  facenti  parte  dell'elenco  di  cui
all'articolo 2,  comma 3,  e che risultano con valori del disagio
superiori  alla   media  regionale.  Il  fondo  opera  sino  alla
concessione massima  complessiva di  euro 2.000.000,00, destinati
alle  spese   progettuali.  L'importo  massimo  che  può  essere
concesso per  ogni progetto  è determinato  nella misura di euro
200.000,00.

2. I  comuni che  accedono al  fondo sono  tenuti, entro diciotto
mesi dalla  data di  erogazione del  finanziamento regionale,  al
rimborso  del  finanziamento  concesso,  senza  alcun  onere  per
interessi.

3. In caso di mancata restituzione delle somme ai sensi del comma
2, la  Regione si  riserva di  trattenere gli  stessi importi  da
erogazioni  dovute   ai  comuni  beneficiari,  relative  anche  a
contributi concessi  a qualunque titolo dallo Stato, dalla Unione
europea o da altri enti.

4. La  Giunta regionale  con  propria  deliberazione  provvede  a
definire  i   criteri  e   le  modalità  per  la  concessione  e
l'erogazione dei  finanziamenti, per  il rimborso  e il  recupero
delle somme  anticipate, privilegiando  i comuni che risultano in
situazione di maggiore disagio.

5. Negli  anni 2004 e 2005 possono accedere al fondo di rotazione
del presente  articolo unicamente i comuni di cui all'articolo 4,
comma 2, lettera a).

CAPO IV
Disposizioni finali

ARTICOLO 16
(Pubblicizzazione delle iniziative e degli interventi)

1. Nell'ambito  delle iniziative di comunicazione istituzionale e
delle  risorse  finanziarie  a  ciò  destinate  ai  sensi  della
relativa legislazione vigente, la Giunta regionale pubblicizza le
iniziative e  gli interventi  promossi e  realizzati  sulla  base
della presente legge.

ARTICOLO 17
(Relazione al Consiglio)

1. Con cadenza annuale, la Giunta regionale presenta al Consiglio
una relazione sui finanziamenti attribuiti ai sensi del capo II.

2. A  decorrere dall'anno  2006, la  relazione dà altresì conto
dello stato  generale di  attuazione della presente legge e delle
iniziative e  degli interventi  realizzati dai  comuni sulla base
dei finanziamenti attribuiti ai sensi del capo II e dell'articolo
15.

3. Sulla  base  dell'esperienza  svolta  per  l'attuazione  della
presente legge,  la relazione dell'anno 2007 contiene indicazioni
sulle priorità  da definire  per l'utilizzazione  dei contributi
del capo II.

ARTICOLO 18
(Disposizioni finanziarie)

1. Per  l'attuazione dell'articolo  4 della  presente legge, sono
destinate per  l'anno 2004  risorse pari a euro 2.000.000,00, cui
viene fatto  fronte con  la seguente  variazione al  bilancio  di
previsione regionale 2004 per competenza e cassa:
in diminuzione:

UPB 741  "Fondo speciale  per finanziamento  nuovi  provvedimenti
legislativi - spese correnti" per euro 2.000.000,00;
in aumento:

   unità revisionale  di  base  (UPB)  111  "Azioni  di  sistema
   regioni-enti locali - spese correnti" per euro 2.000.000,00.
   
2. Per  il finanziamento  del fondo  di cui all'articolo 15, sono
apportate  le   seguenti  variazioni  agli  stati  di  previsione
dell'entrata e della spesa per l'esercizio finanziario anno 2004:
in aumento:

UPB 421  "Entrate inerenti  la strategia  istituzionale" per euro
2.000.000,00;

UPB 119  "Azioni di  sistema Regioni  - Enti  Locali -  Spese  di
investimento" per euro 2.000.000,00.

3. Per  gli anni  successivi, agli oneri derivanti dalle presenti
disposizioni legislative  si farà  fronte con  risorse stabilite
annualmente con legge di bilancio.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 27 luglio 2004

PASSALEVA
(designato con DPGR n. 132 del 22.5.2000)

La presente  legge è  stata approvata  dal  Consiglio  Regionale
nella seduta del 21.07.2004.




ENTI TERRITORIALI
PROGRAMMAZIONE

