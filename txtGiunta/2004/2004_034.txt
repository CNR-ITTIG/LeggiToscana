Disposizioni per  l'attuazione della  legge regionale 29 dicembre
2003, n.  67 (Ordinamento  del sistema regionale della protezione
civile  e   disciplina  della   relativa  attività).  Interventi
finanziari della Regione per attività di soccorso.



IL CONSIGLIO REGIONALE HA APPROVATO

IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Vista la legge regionale 29 dicembre 2003, n. 67 (Ordinamento del
sistema regionale  della protezione  civile  e  disciplina  della
relativa attività)  che all'articolo  15 prevede  che la Regione
approvi  uno   o  più  regolamenti  di  attuazione  della  legge
medesima;

Richiamato l'articolo  23  della  suddetta  legge  che  rinvia  a
regolamento la  definizione della  tipologia delle spese relative
alla attività  di soccorso  degli enti  locali per le quali sono
ammessi gli interventi finanziari di concorso della Regione;

Visto, inoltre,  l'articolo 30  della LR  67/2003  che  rinvia  a
regolamento la  disciplina dell'utilizzo  del fondo  di rotazione
regionale da  parte dei  comuni, nonché  i casi  in cui i comuni
economicamente più  svantaggiati possono  essere esentati  dalla
restituzione;

Vista la deliberazione del Consiglio regionale del 23 giugno 2004
con la  quale è stata approvato il regolamento di attuazione, di
cui al  testo vigente  degli articoli  23 e  30 della LR 67/2003,
concernente "Disposizioni  per l'attuazione della legge regionale
29 dicembre  2003, n. 67 (Ordinamento del sistema regionale della
protezione  civile   e  disciplina   della  relativa  attività).
Interventi finanziari della Regione per attività di soccorso";

EMANA
il seguente Regolamento:

CAPO I
Disposizioni generali

ARTICOLO 1
(Oggetto)

1. Il  presente regolamento,  in attuazione della legge regionale
29 dicembre  2003, n. 67 (Ordinamento del sistema regionale della
protezione  civile   e  disciplina   della  relativa  attività),
disciplina  le  tipologie  di  spesa  relative  all'attività  di
soccorso ai sensi dell'articolo 23 della LR 67/2003.

2. Il  presente regolamento  disciplina altresì  le modalità di
realizzazione degli interventi finanziari della Regione:

a) per  le attività  di soccorso nel caso di eventi di rilevanza
   regionale;
b)  per  le  attività  di  soccorso  e  per  gli  interventi  di
   ricostruzione e  ripristino nel  caso di  eventi di  rilevanza
   locale.

3. Per  le attività  di cui  al comma  2, lettera b) il presente
regolamento disciplina:

a) il contributo annuale alle province previsto dall'articolo 23,
   comma 3 della LR 67/2003;
b) il  fondo regionale  di rotazione  istituito dall'articolo  30
   della LR 67/2003;
c) il   contributo    a    fondo  perduto  conseguente  l'esonero
   dall'obbligo di  restituzione, previsto  dal medesimo articolo
   30, comma 5, della LR 67/2003 per i comuni economicamente più
   svantaggiati.

ARTICOLO 2
(Spese relative all'attività di soccorso)

1. Sono  relative all'attività  di soccorso le spese finalizzate
a:
a) assistenza alla popolazione;
b) primo  ripristino delle  condizioni essenziali  di vita  della
   comunità colpita;
c) impiego delle organizzazioni del volontariato.

2. Sono  altresì relative  alla attività  di soccorso  le spese
aventi  ad   oggetto  gli  interventi  per  eliminare  o  ridurre
situazioni  di   grave  rischio   per  la  pubblica  incolumità,
derivanti dagli  eventi di  cui all'articolo  6 della LR 67/2003,
ivi  compresa   l'installazione  di   strumenti  di  monitoraggio
finalizzata alla  revoca di provvedimenti di evacuazione adottati
in emergenza.

ARTICOLO 3
(Assistenza alla popolazione)

1. L'assistenza alla popolazione si attua tramite:
a) la    messa  a  disposizione  della  popolazione  evacuata  di
   sistemazioni alloggiative  temporanee e la fornitura di generi
   alimentari e di prima necessità;
b) la  concessione  di  contributi  per  la  successiva  autonoma
   sistemazione  in  caso  di  persistenza  della  situazione  di
   evacuazione;
c) primi    interventi  volti  a  garantire  adeguate  condizioni
   igienico sanitarie  della popolazione,  con  esclusione  degli
   interventi di ripristino della rete dei servizi pubblici.

ARTICOLO 4
(Primo ripristino  delle  condizioni  essenziali  di  vita  della
comunità colpita)

1. Il  primo ripristino delle condizioni essenziali di vita della
comunità colpita si attua attraverso:

a) la  messa a  disposizione di  strutture anche  provvisorie per
   l'esercizio delle  funzioni  pubbliche  essenziali  svolte  in
   immobili dichiarati inagibili;
b) la  prima stabilizzazione  di smottamenti e di altri dissesti,
   finalizzata alla  riapertura della  viabilità  di  accesso  a
   centri  abitati   in  condizioni   di  isolamento   a  seguito
   dell'evento, ovvero  ad evitare l'adozione di provvedimenti di
   evacuazione;
c) le  operazioni di  primo sgombero di macerie o altro materiale
   dalla rete viaria o da altre aree pubbliche o ad uso pubblico,
   finalizzate all'immediata  riattivazione della  circolazione o
   ad evitare rischi per la popolazione;
d) l'esecuzione  di opere  provvisionali su  edifici  pubblici  o
   altri  manufatti   pubblici  distrutti   o  resi   pericolanti
   dall'evento.

2. Gli  interventi di  cui al  comma  1,  lettere  b),  c)  e  d)
rientrano nell'ambito  delle attività di soccorso esclusivamente
ove attivati e conclusi nell'ambito della situazione di emergenza
e nei  limiti strettamente necessari alle finalità ivi indicate;
al  di   fuori  di  tali  casi  sono  considerati  interventi  di
ripristino e ricostruzione.

ARTICOLO 5
(Impiego delle organizzazioni del volontariato)

1. L'impiego  delle organizzazioni  di  volontariato  costituisce
attività di  soccorso ove finalizzato ad assicurare l'assistenza
alla popolazione, nonché le attività di monitoraggio e presidio
in caso di allertamento per eventi meteorologici intensi.

CAPO II
Interventi finanziari regionali

Sezione I
Norme comuni

ARTICOLO 6
(Comuni economicamente più svantaggiati)

1. Ai  fini degli  interventi  finanziari  regionali  di  cui  al
presente capo,  sono considerati economicamente più svantaggiati
i comuni che presentano tutti i seguenti requisiti:

a) popolazione pari o inferiore a 10.000 abitanti;
b) entrate tributarie pro capite inferiore a euro 300,00;
c) rapporto tra le entrate tributarie pro capite e la consistenza
   finale dei debiti complessivi pro capite pari o inferiore a un
   quinto.

2. Sono  altresì considerati  economicamente più svantaggiati i
comuni con  popolazione pari  o inferiore  a 10.000 abitanti che,
indipendentemente dal  valore delle entrate tributarie pro capite
di cui  al comma  1, lettera  b), presentano  entrambi i seguenti
requisiti:

a) rapporto tra le entrate tributarie pro capite e la consistenza
   finale dei debiti complessivi pro capite pari o inferiore a un
   terzo;
b) indice  di intensità  morfometrica  del  territorio,  pari  o
   superiore al  valore identificativo  della montagna, elaborato
   dall'Istituto regionale  per la programmazione economica della
   Toscana   (IRPET)   sulla   base   dei   parametri   attinenti
   l'intensità di rilievo, l'altitudine e la pendenza.

3. I  requisiti finanziari  di cui  ai commi 1 e 2 sono accertati
sulla base  dei valori  medi risultanti  dai certificati di conto
consuntivo   trasmessi    alla   Regione   nell'ultimo   triennio
antecedente alla data di richiesta del finanziamento.

ARTICOLO 7
(Forme associate)

1. Nei casi in cui gli interventi di soccorso di cui all'articolo
2 siano  realizzati in  forma associata ai sensi dell'articolo 8,
comma 6, della LR 67/2003, i contributi di cui agli articoli 11 e
13 sono  erogati in favore degli enti responsabili della gestione
associata, in  conformità a  quanto previsto  a tale  fine nelle
convenzioni stipulate per la costituzione della stessa.

2. Ai fini dell'accesso ai contributi ed alla relativa misura, si
tiene conto delle caratteristiche del comune colpito dagli eventi
nell'ambito del quale gli interventi sono stati realizzati.

ARTICOLO 8
(Limiti massimi di importo dei contributi regionali)

1. In  relazione  alle  disponibilità  di  bilancio,  la  Giunta
regionale può  determinare, con  propria  deliberazione,  limiti
massimi di importo dei contributi regionali.

ARTICOLO 9
(Spese dirette della Regione)

1.  Ove  necessario  per  improrogabili  esigenze  connesse  alle
attività di  soccorso  di  competenza  regionale,  il  dirigente
competente in base all'ordinamento interno può disporre spese in
economia a  valere su  aperture di  credito, autorizzate ai sensi
delle vigenti  normative, anche  a trattativa diretta, nel limite
massimo  di  importo  fissato  per  tali  spese  dalla  normativa
regionale vigente in materia di attività contrattuale.

Sezione II
Concorso alle  spese degli  enti locali  in  caso  di  eventi  di
rilevanza regionale

ARTICOLO 10
(Misura del concorso regionale)

1. Nei  casi in cui è dichiarato lo stato di emergenza regionale
ai sensi dell'articolo 11, comma 2, della LR 67/2003, la Regione,
nei limiti  delle risorse  disponibili  sul  bilancio  regionale,
provvede alla copertura delle spese disposte dagli enti locali ai
sensi dell'articolo 2 nelle seguenti misure:

a) fino al 100 per cento delle spese correnti;
b) fino al 50 per cento delle spese di investimento.

2. Nell'ambito  dei comuni  di cui all'articolo 6, la percentuale
del contributo di cui al comma 1, lettera b), è così elevata:

a) comuni  con popolazione pari o inferiore a 2.000 abitanti fino
   all'80 per cento;
b) comuni  con popolazione  da 2.001  a 5.000 abitanti fino al 60
   per cento.

3. La Giunta regionale, entro sessanta giorni dalla dichiarazione
di emergenza  regionale, individua  con propria  deliberazione la
misura percentuale  del contributo  e gli  enti locali  coinvolti
dall'evento, per  i quali  sono concessi  i contributi  di cui al
presente articolo,  e li  ammette a  contributo  previa  verifica
della conformità  delle spese alle tipologie di cui all'articolo
2.

Sezione III
Concorso alle  spese degli  enti locali  in  caso  di  eventi  di
rilevanza locale

ARTICOLO 11
(Contributo annuale alle province)

1. Il contributo annuale alle province previsto dall'articolo 23,
comma 3,  della  LR  67/2003  è  destinato  alla  copertura,  in
concorso con  le province medesime e gli enti locali interessati,
delle  spese   relative  alle   attività  di   soccorso  di  cui
all'articolo 2  sostenute dai  comuni e dalle stesse province per
assicurare il  supporto ai  comuni. Il  contributo è  utilizzato
prioritariamente a favore dei comuni di cui all'articolo 6.

2. Nel  primo triennio  di applicazione del presente regolamento,
il contributo  è  assegnato  alle  province,  nei  limiti  degli
stanziamenti di  bilancio disponibili,  per il  70 per  cento  in
misura proporzionale  al numero  dei comuni  e per il restante 30
per  cento   in  misura   proporzionale  al   numero  dei  comuni
economicamente svantaggiati.  A  decorrere  dal  quarto  anno  il
contributo è  assegnato alle  province per  il 40  per cento  in
misura proporzionale al numero dei comuni, per il 30 per cento in
misura  proporzionale   al  numero   dei  comuni   economicamente
svantaggiati  e,   per  il   restante  30   per  cento,  in  base
all'incidenza degli eventi di cui all'articolo 6 della LR 67/2003
e dei  relativi danni avvenuti nel triennio precedente in ciascun
ambito provinciale.

3. Il  contributo, che  può  essere  assegnato  anche  in  quote
semestrali, è  erogato su richiesta delle singole province sulla
base della rendicontazione della spesa sostenuta.

4. Le  province disciplinano con proprio regolamento l'accesso al
contributo da parte dei comuni.

ARTICOLO 12
(Fondo regionale di rotazione)

1. Possono  accedere al fondo regionale di rotazione istituito ai
sensi dell'articolo  30 della  LR 67/2003 i comuni in possesso di
uno dei seguenti requisiti:

a) popolazione fino a 10.000 abitanti;
b) popolazione  da 10.001  a 20.000  abitanti e  un rapporto  tra
   entrate tributarie  pro capite e consistenza finale dei debiti
   complessivi pro  capite pari o inferiore a un terzo, accertato
   sulla base dei valori medi risultanti dai certificati di conto
   consuntivo  trasmessi   alla  Regione   nell'ultimo   triennio
   antecedente alla data della richiesta del finanziamento.

2. Tramite  il fondo di rotazione sono concesse anticipazioni per
il finanziamento,  nei limiti delle risorse disponibili, di spese
di investimento relative:

a) ad interventi di soccorso di cui all'articolo 2;
b) ad   interventi    urgenti    di  ripristino  e  ricostruzione
   conseguenti ad eventi di rilevanza locale.

3. L'accesso  al fondo  avviene su  domanda del  comune,  cui  è
allegata una  relazione dettagliata relativa all'evento, ai danni
prodotti e all'intervento da finanziare.

4. Con il provvedimento di ammissione al fondo sono determinati i
tempi e  le modalità  di restituzione  delle anticipazioni,  nel
rispetto di quanto previsto dall'articolo 30 della LR 67/2003.

5. L'accesso  al fondo  è revocato  e gli importi erogati devono
essere conseguentemente restituiti nei seguenti casi:

a) utilizzo  delle risorse per finalità diverse da quelle per le
   quali sono state concesse;
b) mancata realizzazione degli interventi finanziati.

6. La  Giunta regionale  determina con  propria deliberazione  le
modalità per  la presentazione  della domanda  e la elaborazione
della relazione  da allegare alla stessa, nonché per la relativa
verifica da parte dei competenti uffici regionali.

ARTICOLO 13
(Contributo a fondo perduto)

1. Per il finanziamento delle spese di cui all'articolo 12, comma
2,  i  comuni  di  cui  all'articolo  6  possono  beneficiare  di
contributi a  fondo perduto che la Giunta regionale, in base alle
risorse disponibili,  determina  ogni  sei  mesi  salvo  che  gli
interventi non abbiano carattere di indifferibilità.

2. La  misura del  contributo è  stabilita con  riferimento alle
fasce  di   popolazione  sotto  indicate  nelle  seguenti  misure
percentuali massime  rispetto all'importo ammesso a contributo ed
effettivamente impiegato:

a) fino a 2.000 abitanti fino all'80 per cento
b) tra 2.001 e 5.000 abitanti fino al 60 per cento
c) tra 5.001 e 10.000 abitanti fino al 50 per cento

3. I  comuni che  versano in  condizioni di  dissesto finanziario
possono usufruire  del contributo  nella misura del 100 per cento
degli importi ammessi ed impiegati.

4. Per  l'accesso al  contributo si  applicano le disposizioni di
cui all'articolo 12, commi 3, 5 e 6.

CAPO III
Norme finali

ARTICOLO 14
(Attività istruttorie)

1. Per  la gestione  degli  adempimenti  istruttori  relativi  ai
procedimenti di  cui al  presente regolamento la Giunta regionale
può stipulare  accordi con le province, senza oneri aggiuntivi a
carico della Regione.

ARTICOLO 15
(Procedimenti in corso)

1. I procedimenti per i quali, alla data di entrata in vigore del
presente regolamento,  la Regione  ha già  disposto l'accesso al
fondo regionale  di rotazione di cui alla legge regionale 2 marzo
1988, n.14 (Interventi regionali per la realizzazione di opere di
prevenzione,  pronto   intervento,  ripristino   e  ricostruzione
relative a pubbliche calamità. Nuove disposizioni ed abrogazione
della LR  n. 65/1977),  sono  conclusi  secondo  le  disposizioni
vigenti alla data del relativo avvio.

2. I  procedimenti relativi  agli eventi dichiarati di tipo b) ai
sensi dell'articolo  2, comma  1 della  legge 24 febbraio 1992 n.
225 (Istituzione  del Servizio nazionale della protezione civile)
per gli  anni antecedenti  alla data  di entrata  in  vigore  del
presente  regolamento,  sono  conclusi  secondo  le  disposizioni
vigenti alla data del relativo avvio.

ARTICOLO 16
(Disposizione transitoria)

1.  Nelle   more  della  approvazione  del  regolamento  previsto
dall'articolo 14,  comma 5  della LR  67/2003, gli oneri relativi
alla attivazione  delle organizzazioni  di  volontariato  sono  a
carico della Regione, secondo le modalità stabilite dalla Giunta
regionale e  nel rispetto  di quanto  previsto  dal  decreto  del
Presidente della  Repubblica 8 febbraio 2001, n. 194 (Regolamento
recante   nuova    disciplina    della    partecipazione    delle
organizzazioni  di  volontariato  alle  attività  di  protezione
civile).

2.  Sino   all'adozione  dei   regolamenti  provinciali   di  cui
all'articolo 11,  comma 4,  per l'accesso  ai contributi da parte
dei comuni  si applicano  le  modalità  stabilite  con  apposita
deliberazione della Giunta regionale, da adottarsi entro sessanta
giorni dall'entrata in vigore del presente regolamento.


Il presente  Regolamento è  pubblicato nel  Bollettino Ufficiale
della Regione Toscana. È  fatto  obbligo  a  chiunque     spetti
di  osservarlo  e  farlo osservare come Regolamento della Regione
Toscana.

Firenze, 30 giugno 2004

MARTINI




PROTEZIONE CIVILE

