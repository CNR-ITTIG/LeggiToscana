Norme transitorie  per l'adeguamento  dei criteri  di  erogazione
dell'assistenza agli orfani dei lavoratori per l'anno 1984.

Il Consiglio Regionale ha approvato il 27-3-1984
Il Commissario del Governo ha apposto il visto il 30-4-1984
Il Presidente  della Giunta  Regionale promulga la seguente legge
regionale:

ARTICOLO 1
(Ambito di applicazione)

In attesa  dell'approvazione della  legge regionale  di  riordino
delle funzioni  attribuite ai  comuni dall'articolo  25  del  DPR
24/7/1977, n.  616,  l'assistenza  agli  orfani  dei  lavoratori,
istituita con  decreto legislativo 23/3/1948, n. 327 e successive
modifiche, è  attuata per  l'anno 1984  secondo le modalità e i
criteri di cui agli articoli seguenti.

ARTICOLO 2
(Assistenza economica)

Ai nuclei  composti da genitore superstite ed un solo orfano sono
erogati assegni  di assistenza  economica secondo  i  livelli  di
reddito e nelle misure seguenti:

            reddito                              assegno
   mensile              annuo                  mensile    annuo
----------------------------------------------------------------
            0                   0             345.000  4.140.000
da L.       1     da L.         1
a  L. 191.700     a  L. 2.492.100             277.000  3.324.000

da L. 191.701     da L. 2.492.101
a  L. 265.000     a  L. 3.445.000             180.000  2.160.000

da L. 265.001     da L. 3.445.001
a  L. 345.000     a  L. 4.485.000             128.000  1.536.000

da L. 345.001     da L. 4.485.001
a  L. 792.600     a  L. 9.511.200              43.000    516.000

Il limite di reddito per l'ammissione all'assistenza economica di
L. 9.511.200  è aumentato  di L.  516.000 annue  per ogni orfano
oltre il primo.

Le misure  degli assegni sono aumentate di Lire 516.000 annue per
ogni orfano oltre il primo.

ARTICOLO 3
(Assegno urgente)

Alla morte del genitore, come intervento immediato per far fronte
alle prime  necessità, è  corrisposto un  assegno urgente  "una
tantum" in misura non inferiore a L. 100.000 per ciascun orfano.

L'assegno urgente non spetta quando il nucleo orfanile dispone di
un reddito  da lavoro  e/o da patrimonio superiore a L. 9.511.200
annue aumentato  di L.  516.000 annue  per ogni  orfano oltre  il
primo. Sono esclusi dal calcolo i redditi di tipo previdenziale.

ARTICOLO 4
(Assistenza economica per l'orfano solo)

All'orfano in  stato di  grave bisogno  di assistenza e tutela ai
sensi   dell'articolo    11   del   regolamento   dell'assistenza
dell'ENAOLI, che  sia privo  di reddito  e  che  non  fruisca  di
affidamento familiare  o  a  comunità  educativa  ai  sensi  del
successivo articolo  7, è corrisposto un assegno di lire 345.000
mensili.

Gli orfani  in stato  di grave bisogno di assistenza e tutela con
un reddito  proprio non  superiore a  Lire 4.485.000  annue  sono
invece assistiti  secondo le  modalità previste per l'assistenza
economica di cui all'articolo 2.

Gli assegni  spettanti ad  orfani minorenni  sono corrisposti  al
tutore.

ARTICOLO 5
(Detrazione degli assegni INPS)

Gli assegni di assistenza economica di cui ai precedenti articoli
2 e  4 sono  erogati detratto  l'importo dell'assegno sostitutivo
della pensione  ai superstiti, corrisposto dall'INPS ai sensi del
4E comma dell'articolo 1-sexies della legge 24/10/1978 n. 641.

ARTICOLO 6
(Servizi integrativi della famiglia)

A favore  degli orfani  che necessitano  di  servizi  integrativi
dell'ambiente familiare  ai sensi  degli articoli  22  e  23  del
regolamento dell'assistenza  dell'ENAOLI, approvato  con  decreto
ministeriale  10/5/1975,   non  assicurati  dai  servizi  sociali
gestiti direttamente  dall'ente locale,  sono erogati  contributi
economici non superiori al 90 per cento del costo del servizio.

Gli orfani  affidati alle  Comunità educative  di Montecatini  e
Rispescia, già  gestite dall'ENAOLI,  sono a  totale carico  del
comune affidante,  ai  sensi  dell'articolo  24  del  regolamento
dell'assistenza dell'ENAOLI,  approvato con  decreto ministeriale
10/5/1975.

L'orfano è  ammesso al  contributo per  il servizio  integrativo
quando il  reddito del nucleo orfanile non supera il limite di L.
9.511.200 annue aumentato del costo del servizio e della quota di
L. 516.000 per ogni orfano oltre il primo.

La  retta   convenzionale  per   il  calcolo  dell'ammissibilità
dell'orfano a fruire del servizio integrativo presso le Comunità
di Montecatini  e Rispescia,  è stabilita  nella  misura  di  L.
17.000 per  affidamenti completi  e L. 11.000 per gli affidamenti
diurni o altri tipi di servizio integrativo.

L'assistenza  integrativa   è   corrisposta   contemporaneamente
all'assistenza economica di cui all'articolo 2, se dovuta.

ARTICOLO 7
(Servizi sostitutivi della famiglia)

Per gli  orfani in  stato di grave bisogno di assistenza e tutela
sono  attuati   servizi   sostitutivi   dell'ambiente   familiare
d'origine,  come   previsto  dagli   articoli  9,  10  e  11  del
regolamento dell'assistenza  dell'ENAOLI, approvato  con  decreto
ministeriale 10/5/1975.

La scelta del servizio è effettuata, in rapporto alle specifiche
esigenze dell'orfano,  in accordo  con l'esercente  la potestà o
col tutore, sentito l'interessato.

Il costo  del servizio  sostitutivo è a totale carico del comune
singolo  o,   associato,  salvo   la   detrazione   dei   redditi
pensionistici  o   da  rendita  INAIL  propri  dell'orfano  e  la
detrazione di  eventuali quote di concorso alla spesa corrisposte
dall'orfano stesso  percettore di redditi da lavoro o patrimonio,
dal genitore superstite, dai parenti tenuti agli alimenti.

ARTICOLO 8
(Contributi e rette di affidamento)

Nel determinare  l'entità del contributo spettante alle famiglie
affidatarie di  orfani che  fruiscono di  servizi  integrativi  e
sostitutivi, i  comuni singoli  o associati avranno riguardo alle
prestazioni che la famiglia affidataria deve fornire in relazione
all'età e  alle esigenze  psico -  fisiche e sociali dei minori.
Comunque l'importo  del contributo non può essere superiore a L.
345.000 mensili  aumentabile fino  ad un massimo del 30 per cento
per quei  soggetti che  necessitano di  particolari prestazioni e
cure per  rimuovere  gravi  stati  di  svantaggio  psicofisico  e
sociale.

L'entità  delle   rette  di  affidamento  completo  o  diurno  a
comunità educative  è stabilita  dai comuni singoli o associati
secondo i criteri adottati per l'affidamento degli altri minori.

Agli orfani  di cui  all'articolo 7  può essere erogato anche un
intervento economico  fino ad  un massimo  di L.  300.000 per  la
prima  dotazione   di  vestiario,   all'atto  dell'affidamento  a
famiglia o a comunità educativa.

ARTICOLO 9
(Procedura amministrativa)

Fino al  riordino della  materia restano  in vigore  le norme del
regolamento dell'assistenza  dell'ENAOLI, approvato  con  decreto
ministeriale 10/5/1975; rimangono altresì invariate le procedure
amministrative in  atto, in  quanto compatibili  con la  presente
legge e con l'ordinamento degli enti locali.

ARTICOLO 10
(Deroghe ed integrazioni)

Sono consentite deroghe ai criteri e alle modalità di assistenza
agli orfani  dei lavoratori previsti dalla presente legge quando,
a  parità   di  condizioni   di  bisogno,  i  regolamenti  delle
prestazioni di  assistenza sociale  adottati dai  comuni o  dalle
loro assemblee  per la  generalità dei  cittadini, o  la  prassi
consolidata, prevedono trattamenti più favorevoli.

Sono da estendere agli orfani dei lavoratori, quando ricorrono le
condizioni, le  prestazioni socio  - assistenziali  non  previste
dalla presente  legge, ma  comunque erogate  dai comuni singoli e
associati.

ARTICOLO 11
(Finanziamenti)

Agli oneri  di spesa  derivanti  dall'attuazione  della  presente
legge si  fa fronte,  per l'anno  1984, con i fondi stanziati sul
cap. 18.000  del bilancio  di previsione 1984, e per gli esercizi
successivi con gli stanziamenti disposti dalle leggi di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 7 maggio 1984.

La presente  legge è  stata approvata dal Consiglio Regionale il
27-3-1984 ed  è stata vistata dal Commissario del Governo il 30-
4-1984.



ASSISTENZA SOCIALE
ATTRIBUZIONI DELEGHE

