Modifiche ed  integrazioni alla  LR 15/11/80,  n.  86  "Personale
della formazione professionale".

Il Consiglio Regionale ha approvato il 25-7-1984
Il Commissario del Governo ha apposto il visto il 29-8-1984
Il Presidente  della Giunta  Regionale promulga la seguente legge
regionale:

ARTICOLO 1
(Organigramma funzionale)

In relazione  agli indirizzi della programmazione didattica, alle
disposizioni del  regolamento di  cui all'art. 31 della LR 86/80,
ai contenuti  del programma  regionale e  del piano annuale degli
interventi di  cui agli  articoli 7 e 9 della LR 86/80, la Giunta
Regionale determina  con propria  deliberazione, sentiti gli enti
delegati, l'organigramma  funzionale del  personale occorrente  a
ciascun Ente  per lo  svolgimento delle  attività  comprese  nel
piano annuale della formazione professionale.

L'assegnazione  funzionale   di  personale   ai  posti   previsti
dall'organigramma  è  effettuata  secondo  le  disposizioni  dei
successivi articoli 2 e 3.

ARTICOLO 2
(Personale regionale e degli enti delegati)

Per la  copertura dei  posti previsti dall'organigramma di cui al
precedente art.  1, la  Giunta Regionale  dispone  l'assegnazione
funzionale agli  enti  delegati  di  personale  del  ruolo  unico
regionale.

La  mobilità  sul  territorio  del  personale  del  ruolo  unico
regionale  si   svolge  con  le  procedure,  i  criteri  ed  alle
condizioni stabilite  dalle norme  sulla  mobilità  territoriale
contenute nelle leggi regionali.

I  provvedimenti  di  assegnazione  sono  adottati  dalla  Giunta
Regionale, secondo il disposto dell'art. 30 della LR 6/9/1973, n.
54 e successive modificazioni.

All'assegnazione della sede di servizio del personale nell'ambito
dell'Ente di  destinazione, provvedono  i  competenti  organi  di
quest'ultimo, applicando  i criteri indicati al secondo comma del
presente articolo.

Per la  copertura dei  posti di  organigramma, gli  enti delegati
possono inoltre utilizzare proprio personale di ruolo.

ARTICOLO 3
(Ricorso ad altro personale)

Per il  completamento dell'organigramma di cui al precedente art.
1, la  Giunta Regionale dispone l'assegnazione agli Enti delegati
del personale iscritto nel ruolo unico speciale ad esaurimento di
cui al successivo art. 4.

L'assunzione di  personale  a  tempo  determinato  è  consentita
esclusivamente nei limiti e con le modalità di cui al successivo
art. 7.

ARTICOLO 4
(Ruolo unico speciale ad esaurimento)

E'  istituito   il  ruolo  unico  regionale  ad  esaurimento  del
personale della  formazione professionale, articolato per livelli
funzionali di cui al contratto collettivo nazionale di lavoro per
la formazione professionale, la cui dotazione organica globale di
n. 521  posti è così ripartita secondo il vigente contratto: VI
livello -  15 posti  V livello  - 370 posti IV livello - 37 posti
III livello - 24 posti II livello - 24 posti I livello - 51 posti
Sono immessi nel ruolo unico speciale ad esaurimento:

1) a domanda, con le modalità indicate nel successivo art. 5:

   a) gli  operatori iscritti  alla data  di  approvazione  della
      presente legge  nell'elenco regionale degli operatori della
      formazione professionale, istituito dalla Giunta Regionale,
      ai sensi  della LR  1/9/1977, n.  68, modificata  con legge
      regionale 1/2/1979,  n. 8  con deliberazione  n. 12239  del
      10/10/1979, e successive modificazioni;
   b) gli  operatori   iscritti    negli  elenchi  formati  dalle
      Province in  attuazione dell'art.  1 della  legge regionale
      7/9/1981, n.  68,  che,  già  incaricati  consecutivamente
      negli  anni   formativi  1980/81  e  1981/82,  siano  stati
      successivamente riassunti  con rapporto a tempo pieno, e si
      trovino  in   servizio  alla  data  di  approvazione  della
      presente legge.

2) previo   superamento  di  una  prova,  per  titoli  ed  esami,
   riservata  agli   operatori  della   formazione  professionale
   addetti allo svolgimento delle attività formative interamente
   finanziate dalla  Regione, assunti  con rapporti  di lavoro  a
   tempo determinato,  per un periodo non inferiore a sei mesi in
   almeno uno  degli ultimi  quattro anni formativi, con incarico
   non inferiore a 18 ore settimanali.

Per gli  operatori di  cui al precedente punto 1, lettere a) e b)
l'iscrizione nel  ruolo  unico  speciale  è  effettuata,  previo
accertamento  del   possesso  dei   requisiti  di  cui  al  comma
precedente, con  deliberazione della  Giunta Regionale, a seguito
di  domanda   degli  interessati,   da  presentare   con  lettera
raccomandata AR  indirizzata al Presidente della Giunta Regionale
nel  termine  di  trenta  giorni  dall'entrata  in  vigore  della
presente legge.  L'iscrizione nel ruolo unico speciale ha effetto
dal 1E  ottobre 1984.  I rapporti  della  Regione  e  degli  Enti
delegati   relativi    agli   operatori    che,   avendo   titolo
all'immissione, non presentano la predetta domanda, sono comunque
risolti con  effetto dal  30/9/1984 e  non  sono  successivamente
rinnovabili.

Per gli  operatori di  cui al  punto  2  del  secondo  comma  del
presente articolo,  l'iscrizione nel ruolo unico speciale avviene
a seguito degli esiti della prova per titoli ed esami. A tal fine
la  Giunta  Regionale,  con  propria  deliberazione,  sentite  la
Organizzazioni  sindacali,   approva  il   bando  che  indice  il
concorso, determinando:

a) la  ripartizione dei  posti  per  singoli  livelli  e  profili
   professionali,  fino   alla  concorrenza   dei  posti  rimasti
   disponibili dopo  l'iscrizione del personale indicato al punto
   1 della lettera a) e b);
b) il programma e le materie d'esame;
c) la composizione della Commissione giudicatrice;
d) i termini e le modalità di presentazione delle domande;
e) l'articolazione  del punteggio,  di cui  la metà  deve essere
   riservato alle  prove d'esame e l'altra metà alla valutazione
   della consistenza, in termini di durata e di orario di lavoro,
   dei servizi  prestati negli  ultimi  quattro  anni  formativi.
   Ciascun operatore  può partecipare  esclusivamente alla prova
   indetta per  il livello  corrispondente al  rapporto di lavoro
   che dà titolo alla partecipazione al concorso.

ARTICOLO 5
(Personale del ruolo unico speciale ad esaurimento)

Al personale  iscritto nel ruolo unico speciale ad esaurimento si
applica  il   trattamento  previsto   dal  contratto   collettivo
nazionale per la formazione professionale.

L'iscrizione nel ruolo unico speciale è effettuata:

- per  gli operatori  di cui  al punto  1 lettera  a) del secondo
  comma  del   precedente  art.  4,  nel  livello  del  Contratto
  risultante dalla iscrizione nell'elenco di cui alla LR 1/9/1977
  n. 68.  Il trattamento economico alla data del 1/1/1984 è pari
  all'iniziale di  livello, maggiorato dagli scatti di anzianità
  spettanti  nell'ente  precedente  datore  di  lavoro  oltre  la
  indennità di contingenza.

- per  gli operatori  di cui  al punto  1 lettera  b) del secondo
  comma  del   precedente  art.  4,  nel  livello  del  contratto
  risultante dal rapporto di lavoro in atto.
  Il trattamento  economico  alla  data  dell'1/10/1984  è  pari
  all'iniziale del livello di iscrizione nel ruolo unico speciale
  oltre l'indennità di contingenza.
  
- per  gli operatori  di cui  al punto  2 del  secondo comma  del
  precedente articolo  4, nel  livello del contratto per il quale
  sono risultati vincitori. Il trattamento economico spettante è
  quello iniziale  del livello  di  iscrizione  nel  ruolo  unico
  speciale, oltre la indennità di contingenza.

Il personale  del ruolo  unico  speciale  è  iscritto,  ai  fini
pensionistici, alla CPDEL. Con lettera raccomandata
AR da  trasmettere entro  il termine  di tre mesi dall'iscrizione
nel ruolo  unico speciale, gli operatori hanno facoltà di optare
per la prosecuzione della iscrizione all'INPS.

Ai fini  del trattamento  di quiescenza  il personale è iscritto
all'INADEL.

La Giunta  Regionale assicura  il pieno impiego del personale del
ruolo unico  speciale, che  non sia  utilizzato per  l'attuazione
degli  interventi  formativi  a  norma  del  precedente  art.  3,
disponendone l'assegnazione  ad altre  funzioni della  Regione  o
degli Enti delegati.

All'atto  dell'iscrizione  del  ruolo  unico  speciale,  per  gli
operatori di cui al punto 1 lettera a) e b) del secondo comma del
precedente   articolo   4   sono   confermate   le   assegnazioni
precedentemente effettuate  alle sedi di servizio delle strutture
pubbliche. I vincitori del concorso di cui al punto 2 del secondo
comma del  precedente articolo 4 sono assegnati in servizio nelle
sedi ove si riscontrano posti vacanti nell'organigramma.

Gli  operatori  del  ruolo  unico  speciale  sono  soggetti  alla
mobilità stabilita  dal vigente  contratto collettivo  nazionale
per la formazione professionale.

Al ruolo  unico speciale  non potranno attingere gli Enti privati
gestori di formazione professionale.

ARTICOLO 6
(Esaurimento del ruolo unico speciale)

Il ruolo  unico speciale  si  esaurisce  con  la  immissione  del
personale nei ruoli organici della Regione e degli Enti delegati,
secondo la normativa in materia vigente negli Enti medesimi.

I posti  del ruolo  unico speciale che si rendano disponibili per
cessazione  a  qualunque  titolo  del  rapporto  di  lavoro  sono
soppressi.

ARTICOLO 7
(Assunzioni a tempo determinato)

La  Giunta   Regionale  può  procedere  ad  assunzioni  a  tempo
determinato esclusivamente  per far fronte alle esigenze previste
dall'organigramma di  cui al precedente art. 1, solo nel caso che
non vi si possa provvedere con personale della Regione, dell'Ente
delegato e del ruolo unico speciale.

Le assunzioni  a tempo  determinato  devono  essere  limitate  al
periodo  di   attività  strettamente   necessario   secondo   le
previsioni del  piano annuale  di formazione professionale, e non
possono comunque  eccedere la  scadenza dell'anno  formativo.  Il
personale assunto  a tempo  determinato non può essere riassunto
nell'arco del successivo anno formativo.

Gli  Enti  delegati  possono  procedere  ad  assunzioni  a  tempo
determinato esclusivamente per supplenze di personale docente.

Alle predette  assunzioni si  applica il  trattamento economico e
giuridico del  contratto collettivo  nazionale per  la formazione
professionale, limitatamente  agli istituti  compatibili  con  il
rapporto a tempo determinato.

ARTICOLO 8
(Incarichi a collaboratori didattici ed esperti)

Gli Enti delegati per l'attuazione degli interventi di formazione
professionale  ricorrono   a  collaboratori   didattici  per  gli
insegnamenti richiedenti  particolare perizia  o specializzazione
nonchè ad  esperti per  l'approfondimento di contenuti didattici
di specifici argomenti tecnologico - scientifici.

Possono inoltre  avvalersi di  esperti per  l'approfondimento  di
studi, ricerche  e documentazioni inerenti problematiche connesse
alla  programmazione   o  alla  attuazione  degli  interventi  di
formazione professionale.

Gli incarichi di cui ai commi precedenti sono conferiti:

1) a  lavoratori dipendenti  mediante  apposita  convenzione  con
   l'ente o l'impresa di appartenenza;
2) a  lavoratori autonomi,  liberi  professionisti  o  lavoratori
   dipendenti  autorizzati  a  svolgere  anche  lavoro  autonomo,
   mediante rapporto di prestazione professionale.

Le convenzioni  di cui  al punto  1)  del  precedente  comma  non
potranno prevedere rimborsi superiori alle spese contrattualmente
sostenute per  il lavoratore  interessato dall'ente  o impresa di
appartenenza.

Gli  incarichi   individuali  di  prestazione  professionale  non
possono comunque  superare complessivamente  le 250  ore per ogni
anno formativo.

ARTICOLO 9
(Personale degli  enti di formazione professionale inquadrati nel
settore privato)

Nei confronti  degli Enti  di formazione professionale inquadrati
nel settore  privato che  attuano interventi  compresi nel  piano
annuale a  norma dell'art.  11 della  LR 86/80,  la spesa  per il
personale è  riconosciuta ai  soli fini  della regolazione degli
aspetti finanziari  del rapporto  di convenzione tra la Regione e
l'ente, e limitatamente al periodo di durata dei corsi.

ARTICOLO 10
(Norma finale)

Con l'esaurimento  delle operazioni di iscrizione nel ruolo unico
speciale di  cui al  precedente art. 4, cessano tutti gli effetti
derivanti dalla  iscrizione nell'elenco regionale degli operatori
della formazione  professionale, di  cui alla LR 1/9/1977, n. 68,
modificata con  LR 1/2/1979,  n.  8,  e  quelli  derivanti  dalla
iscrizione negli  elenchi formati  dalle Province  in  attuazione
all'art. 1 della LR 7/9/1981, n. 68.

Sono abrogati  gli articoli  23- 24-25-26-27-28-29  e 30 della LR
15/11/1980 n.  86, ed  ogni  altra  norma  in  contrasto  con  la
presente legge.

ARTICOLO 11
(Finanziamento ed imputazione della spesa)

Agli oneri  di spesa  derivanti  dall'attuazione  della  presente
legge si fa fronte, per il 1984, con le variazioni di bilancio di
cui al  successivo art.  12, e  per gli  anni successivi  con  le
relative leggi di bilancio.

ARTICOLO 12
(Variazione di bilancio)

Lo stato di previsione della competenza e della cassa della parte
Spesa del  bilancio di  previsione 1984  è modificato come segue
per analogo importo:

SPESA

In diminuzione

Cap. 00220
   Spese per  il personale  addetto ai servizi
   della  Regione,   stipendi,  altri  assegni
   fissi  e   contributi  diversi   a   carico
   dell'Ente (LLRR 6/9/1973, n. 54, 17/8/1979,
   n. 38  e 19/1/1981, n. 11, 7/4/1982, n. 30,
   1/2/1982, n. 9)                                L.  600.000.000

Cap. 15050
   Retribuzione  al  personale  non  regionale
   addetto al sistema formazione professionale
   (LR 15/11/1980, n. 86) (LR 23/5/83, n. 35)    L. 1.000.000.000

TOTALE in diminuzione                            L. 1.600.000.000

di nuova istituzione

Cap. 00230
   Spese per  il  personale  del  ruolo  unico
   speciale  della  formazione  professionale,
   stipendi, altri assegni fissi, e contributi
   diversi a carico dell'Ente                    L. 1.600.000.000

TOTALE di nuova istituzione                      L. 1.600.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 4 settembre 1984.

La presente  legge è  stata approvata dal Consiglio Regionale il
25-7-1984 ed  è stata vistata dal Commissario del Governo il 29-
8-1984.



FORMAZIONE
PERSONALE
ATTRIBUZIONI DELEGHE

