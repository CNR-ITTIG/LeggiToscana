Tutela e valorizzazione del patrimonio speleologico. Norme per lo
sviluppo della speleologia.

Il Consiglio Regionale ha approvato il 21-2-1984
Il Commissario del Governo ha apposto il visto il 23-3-1984
Il Presidente  della Giunta  Regionale promulga la seguente legge
regionale:

ARTICOLO 1
(Finalità della legge)

La  presente  legge,  nell'ambito  delle  competenze  legislative
regionali, detta  norme per  la tutela  e la  valorizzazione  del
patrimonio speleologico  della Regione  e per  lo sviluppo  della
speleologia.

TITOLO I
TUTELA E VALORIZZAZIONE DEL PATRIMONIO SPELEOLOGICO

ARTICOLO 2
(Pubblico interesse del patrimonio speleologico)

Il patrimonio  naturale costituito dagli ambienti carsici e dalle
grotte della  Toscana è  soggetto alla  presente  legge  per  la
rilevanza  dei   valori  scientifici,   culturali,   estetici   e
paesaggistici che esso presenta.

In particolare, la presente legge considera il pubblico interesse
del patrimonio speleologico in relazione a:

a) la  prospezione idrogeologica  e la  protezione delle  risorse
   idriche     del     sottosuolo     carsico     in     funzione
   dell'approvvigionamento idrico degli abitati;
b) la salvaguardia del patrimonio naturale costituito da grotte o
   paesaggi carsici, sia nell'ambito epigeo sia in quello ipogeo;
c) il  patrimonio di testimonianze paleontologie, paletnologiche,
   storiche o inerenti alla storia ed al folklore;
d) la presenza dei fenomeni naturali caratteristici dell'ambiente
   carsico,   di   interesse   scientifico   anche   applicativo,
   concernente i  campi geologico,  fisico, chimico,  biologico e
   medico  anche  al  fine  di  una  loro  utilizzazione  per  la
   speleoterapia;
e) la  possibilità di  utilizzazione del patrimonio speleologico
   come sede di attività escursionistiche, sportive, culturali e
   didattiche;
f) la  necessità  di  un  servizio  pubblico  di  prevenzione  e
   soccorso specializzato nel campo speleologico.

ARTICOLO 3
(Istituzione del Catasto Regionale)

E' istituito,  presso la  Giunta regionale,  il Catasto Regionale
delle grotte e delle aree carsiche della Toscana.

Il Catasto  è elemento  costitutivo del  sistema conoscitivo  ed
informativo regionale.

Ai sensi della presente legge, sono definite aree carsiche quelle
zone della Regione, anche in terreni non calcarei, nelle quali si
verifichino fenomeni  carsici  e  la  conseguente  formazione  di
grotte di apprezzabile consistenza e qualità ambientale.

Delle  predette  aree  sono  iscritti  a  catasto  tutti  i  dati
topografici, i  rilievi speleologici e geologici, le possibilità
di  valorizzazione   e  la  documentazione  complessiva  relativa
all'inquinamento,  deturpazione,  distruzione  di  concrezioni  e
depositi.

Il Catasto  è istituito  e aggiornato  dalla  Giunta  regionale,
sentita la  commissione di  cui all'art.  4 e in conformità alle
disposizioni del regolamento di cui al successivo 8E comma.

Al fine  di assicurare la conservazione di cavità sotterranee di
particolare interesse,  è istituita  una  sezione  speciale  del
Catasto, nella  quale sono  iscritte le grotte e le aree carsiche
che assumano  specificità per  la rilevanza  e  la  rarità  del
valore espressi.  Le deliberazioni  con le  quali le  grotte e le
aree  carsiche   sono  iscritte   nella  sezione   speciale  sono
pubblicate nel Bollettino Ufficiale della Regione Toscana.

Coloro che  intendono far  iscrivere a  catasto  grotte  od  aree
carsiche,  possono   farne  richiesta   alla  Giunta   regionale,
corredando la  domanda dei  dati topografici relativi, nonchè di
una descrizione,  anche sommaria  o  con  foto,  dei  particolari
naturali del terreno circonvicino.

Copia della domanda è inviata dai richiedenti al Comune (nel cui
territorio si trova la grotta od area carsica) interessato.

Le    norme    attinenti    all'impianto,    al    funzionamento,
all'aggiornamento, all'accesso  al catasto  sono determinate  con
apposito regolamento  che sarà presentato al Consiglio regionale
dalla Giunta  regionale entro  tre mesi  dall'entrata  in  vigore
della presente legge.

ARTICOLO 4
(Commissione speleologica regionale)

Quale organo  tecnico consultivo  della Giunta  e  del  Consiglio
regionale nella  materia di  cui alla presente legge è istituita
la Commissione speleologica regionale così composta:

- un  membro della  Giunta  regionale  o  suo  delegato,  che  la
  presiede;
- tre  esperti    speleologici    designati    dalla  Federazione
  speleologica toscana;
- tre esperti scelti dal Consiglio regionale.

Quando deve esprimere il parere relativo all'iscrizione di grotte
e  aree   carsiche  nella   sezione  speciale   del  catasto,  la
Commissione è  integrata da  un rappresentante  del  Comune  sul
quale si trova la grotta o area carsica da iscrivere.

ARTICOLO 5
(Normativa per  le grotte  e aree carsiche iscritte nella sezione
speciale del Catasto)

Per assicurarne  una specifica  tutela e  valorizzazione, nonchè
una utilizzazione  non pregiudizievole  all'interesse protetto ai
sensi della presente legge, le grotte e le aree carsiche iscritte
nella sezione  speciale del  Catasto sono  soggette  ad  apposita
normativa di  tutela ed  uso  da  inserire  quale  variante  allo
strumento urbanistico.

Nel caso  in cui una grotta o un'area carsica faccia parte di una
zona protetta  ai sensi della legge regionale 29/6/1982 n. 52, la
normativa di  cui all'art.  9 della legge suddetta può contenere
la disciplina per la tutela, valorizzazione e utilizzazione della
grotta o dell'area carsica.

Qualora risulti  necessario assicurare  la fruizione  pubblica di
grotte ed  aree carsiche,  e ciò  non sia  altrimenti possibile,
può essere  disposta a  favore dei Comuni l'espropriazione delle
stesse e  delle relative  aree di  rispetto, al  fine della  loro
sistemazione e dotazione di opere o servizi di protezione e della
loro destinazione ad usi d'interesse collettivo.

L'espropriazione è  condizionata ad apposita previsione da parte
degli strumenti urbanistici.

Per la spesa relativa agli indennizzi ed espropri potranno essere
concessi i contributi di cui al successivo art. 6.

ARTICOLO 6
(Miglioramento e incremento del patrimonio speleologico)

Per opere di sistemazione speleologica: costruzione, ampliamento,
miglioramento  e   manutenzione  di   strutture,  attrezzature  e
impianti relativi  alle cavità  naturali, ai Comuni, ai soggetti
di cui al successivo art. 8 ed ai singoli proprietari dei terreni
nei quali  insistono, possono  essere concessi contributi fino al
90% della spesa riconosciuta ammissibile.

Detti contributi  sono ripartiti  fra i  soggetti richiedenti con
deliberazione del Consiglio regionale proposta dalla Giunta.

L'approvazione da  parte del  Comune del  progetto delle opere di
propria competenza  ammesse al  contributo regionale  di  cui  al
presente articolo costituisce variante allo strumento urbanistico
ai sensi dell'art. 1 della legge 3 gennaio 1978 n. 1.

TITOLO II
NORME PER LO SVILUPPO DELLA SPELEOLOGIA

ARTICOLO 7
(Attività promozionale)

Al fine  di incentivare  e sviluppare  la ricerca speleologica in
Toscana,  la  Giunta  regionale  propone  alla  approvazione  del
Consiglio regionale  un programma  per l'attuazione di ricerche e
studi.

Il programma  annuale può prevedere la concessione di contributi
ai soggetti  di cui  al successivo  articolo 8  oltre che  per le
iniziative di cui al comma precedente anche per:

- promozione  di   pubblicazioni  di    settore  e    di    guide
  speleologiche;
- acquisto e ammodernamento di attrezzature;
- organizzazione di corsi di speleologia;
- organizzazione  di gruppi  regionali  di    ispettori  -  guide
  speleologiche volontarie.

Contestualmente   alla    presentazione   del    programma    dei
finanziamenti, la  Giunta Regionale  presenta una relazione sulle
attività finanziate e svolte nell'anno precedente.

Restano ferme  le disposizioni  di cui  alla Legge  Regionale  17
agosto 1977 n. 51 relative al soccorso speleologico.

ARTICOLO 8
(Soggetti)

I soggetti  beneficiari dei  contributi di cui al presente titolo
sono:

1. - Federazione speleologica regionale;
2. - I singoli gruppi speleologici.

Per beneficiare i contributi, i suddetti soggetti devono:

a) produrre il proprio statuto;
b) produrre  l'elenco dei  soci  in  regola  con  l'assicurazione
   infortuni nell'espletamento dell'attività speleologica;
c) assumere  l'impegno di fornire ogni anno la dimostrazione e la
   documentazione dell'impiego  dei fondi assegnati per gli scopi
   indicati dalla  presente legge  e presentare,  ogni anno,  una
   relazione illustrata della attività svolta.

ARTICOLO 9
(Presentazione delle domande)

Per ottenere  i contributi  di cui alla presente legge i soggetti
interessati devono  presentare domanda, corredata di un programma
di intervento  e della relativa previsione di spesa, diretta alla
Giunta regionale, entro il 30 settembre di ciascun anno.

ARTICOLO 10
(Disposizioni finanziarie)

Ai fini dell'attuazione della presente legge, è autorizzata, per
l'anno finanziario  1984, la  spesa di L. 70 milioni di cui L. 50
milioni per  contributi di  cui all'art.  6 e L. 20 milioni per i
contributi di cui all'art. 7.

Alla copertura  della spesa  per l'esercizio corrente si provvede
con la variazione di bilancio di cui al successivo art. 12.

La spesa per gli esercizi finanziari successivi sarà determinata
con le leggi di approvazione dei relativi bilanci.

ARTICOLO 11
(Variazioni di bilancio)

Agli stati  di previsione  della spesa del bilancio di previsione
per l'esercizio  1984, sono  apportate  per  analogo  importo  di
competenza e di cassa le seguenti variazioni.

In diminuzione

Cap. 50260
   Fondi di riserva per spese impreviste            L. 70.000.000

Di nuova istituzione

Cap. 10585
   Fondi per  la valorizzazione del patrimonio
   speleologico della  Regione e  lo  sviluppo
   della speleologia LR                             L. 70.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 2 aprile 1984.

La presente  legge è  stata approvata dal Consiglio Regionale il
21-2-1984 ed  è stata vistata dal Commissario del Governo il 23-
3-1984.



TUTELA AMBIENTALE

