Norme urbanistiche integrative.

Il Consiglio Regionale ha approvato il 20-11-1984
Il Commissario del Governo ha apposto il visto il 22-12-1984
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  presente  legge  detta  norme  integrative  della  vigente
disciplina  urbanistica   al  fine  di  favorire,  attraverso  la
sistematica conoscenza del territorio e dei suoi caratteri fisici
ed  ambientali,   il  miglioramento  qualitativo  degli  atti  di
pianificazione territoriale  e il  loro organico collegamento con
gli obiettivi dello sviluppo economico e sociale.

2.  In  particolare,  individua  funzioni  regionali  e  funzioni
provinciali in  materia di  pianificazione territoriale  e  detta
norme per  la  formazione,  l'adeguamento  e  la  gestione  degli
strumenti  urbanistici,  nonchè  per  il  loro  coordinamento  a
livello sovracomunale.

ARTICOLO 2
(Quadro regionale di coordinamento territoriale)

1. La  Regione stabilisce  gli indirizzi  ed  i  contenuti  della
pianificazione urbanistica  del territorio  in  attuazione  degli
obiettivi del  piano regionale  di sviluppo (PRS). A tale fine la
Regione emana  le prescrizioni  ed i  vincoli urbanistici  di cui
all'art. 3 e le direttive di cui all'art. 4.

2. Le  prescrizioni, i  vincoli e  le direttive  trovano di norma
espressione coordinata in piani relativi a determinati settori di
intervento e/o a determinate zone del territorio regionale.

3. Il  sistema degli  atti e dei piani di cui al comma precedente
costituisce il  quadro regionale  di  coordinamento  territoriale
(QRCT).

4. In sede di approvazione del PRS, il Consiglio regionale indica
gli atti  di QRCT  che debbono  essere adottati  o  aggiornati  e
coordinati per  l'attuazione degli  obiettivi e  degli  indirizzi
stabiliti nel  PRS stesso  definendo gli ambiti, gli obiettivi, i
criteri ed i tempi.

5. Oltre  alle funzioni attribuite dalla legislazione vigente, la
Commissione Regionale  Tecnico -  Amministrativa (CRTA),  Sezione
urbanistica e  beni ambientali, esprime parere tecnico preventivo
sugli atti regionali di cui al presente articolo.

ARTICOLO 3
(Prescrizioni e vincoli urbanistici regionali)

1. La  Regione stabilisce,  in riferimento  alle determinate zone
del territorio  regionale interessate,  particolari  prescrizioni
urbanistiche e  specifici vincoli  necessari al  conseguimento di
obiettivi nazionali  o regionali  indicati da  leggi  o  atti  di
programmazione statali  o regionali  in  materia  di  difesa  del
suolo,  conservazione,   tutela  e  utilizzazione  delle  risorse
naturali,  ambientali   e   culturali,   di   localizzazione   di
infrastrutture, attrezzature e servizi di interesse generale.

2.  Le   prescrizioni  ed  i  vincoli,  approvati  dal  Consiglio
regionale con  la procedura  di cui  al presente  articolo,  sono
direttamente efficaci  nei confronti dei terzi e prevalgono sulle
previsioni degli strumenti urbanistici.

3. Il  Consiglio regionale delibera l'adozione delle prescrizioni
e dei  vincoli di  cui al  presente articolo,  sentiti  i  Comuni
territorialmente interessati, i cui Consigli hanno la facoltà di
esprimersi al riguardo con propria deliberazione da far pervenire
al Consiglio  regionale entro  40 giorni  dal  ricevimento  della
richiesta del parere;  sono altresì consultate le organizzazioni
di categoria  dei lavoratori  e degli  imprenditori,  nonchè  le
associazioni   culturali,    naturalistiche    e    professionali
riconosciute interessate.

4. La  deliberazione del  Consiglio è  pubblicata nel Bollettino
Ufficiale  della  Regione.  Dalla  data  della  pubblicazione  si
applicano le  misure di  salvaguardia di cui alla legge 3/11/1952
n. 1902 e successive modificazioni.

5. La  delibera di cui al comma precedente è trasmessa ai Comuni
interessati, i  quali provvedono, entro 5 giorni dal ricevimento,
al deposito  nelle rispettive segreterie per 30 giorni, durante i
quali chiunque  può prenderne  visione. Dell'effettuato deposito
è data notizia al pubblico.

6. Fino  a 30  giorni dopo  la scadenza  del periodo  di deposito
chiunque  può  presentare  osservazioni  e  proposte,  che  sono
trasmesse dal  Comune,  unitamente  alle  proprie  deduzioni,  al
Consiglio ed alla Giunta regionale entro i successivi 15 giorni.

7. Il  Consiglio regionale  decide in  merito alle  osservazioni,
alle proposte e alle deduzioni trasmesse dai Comuni e delibera in
via definitiva  le prescrizioni  urbanistiche ed  i  vincoli.  La
deliberazione è  pubblicata nel  NU della  Regione ed  entra  in
vigore dal giorno della pubblicazione.

ARTICOLO 4
(Direttive)

1. Allo  scopo di  orientare e coordinare l'attività urbanistica
nel territorio  regionale, la  Regione emana direttive alle quali
sono  tenuti   ad  uniformarsi   i   Comuni   nella   formazione,
l'adeguamento e la gestione dei propri strumenti urbanistici.

2.  Le   direttive,  anche   relative  a  determinate  parti  del
territorio regionale:

a) individuano  i criteri per determinare gli obiettivi economico
   - sociali,  in attuazione del PRS, ai quali devono uniformarsi
   gli   indirizzi    ed   i   contenuti   della   pianificazione
   territoriale;
b) dettano   criteri  e  indirizzi  per  il  coordinamento  degli
   strumenti urbanistici di cui all'art. 8;
c) dettano  criteri e indirizzi per l'effettuazione di specifiche
   analisi settoriali dei sistemi fisico - ambientale, produttivo
   primario,    secondario     e     terziario,     residenziale,
   infrastrutturale e  delle attrezzature  e servizi  di pubblico
   interesse, ai  fini della  determinazione  e  dell'adeguamento
   delle previsioni  degli strumenti  urbanistici concernenti  la
   localizzazione,  il  dimensionamento  e  l'organizzazione  nel
   territorio  degli   spazi  destinati   agli   usi   anzidetti,
   specificando  in  particolare  il  rapporto  tra  le  aree  da
   destinare ad intervento pubblico e ad intervento privato;
d) dettano  criteri ed  indirizzi per  garantire il coordinamento
   della  normativa  tecnica  e  di  attuazione  degli  strumenti
   urbanistici e dei regolamenti edilizi comunali;
e) dettano   criteri  ed    indirizzi  per  la    verifica  della
   realizzabilità,  della   efficacia  e  dell'attuazione  delle
   previsioni degli strumenti urbanistici e per la loro periodica
   revisione;
f) dettano  disposizioni in  riferimento alle  zone  territoriali
   omogenee, di  cui all'art.  2 del  DM 2  aprile 1968  n. 1444,
   nonchè relativamente  ai rapporti  tra spazi  destinati  agli
   insediamenti residenziali  e produttivi e gli spazi pubblici e
   riservati alle attività collettive di cui agli artt. 3, 4 e 5
   del citato decreto ministeriale.

3. Le  direttive sono  approvate con  apposita deliberazione  del
Consiglio regionale  sentiti i Comuni e le Province interessati i
cui Consigli  si esprimono  entro il  termine  perentorio  di  30
giorni dal  ricevimento della  richiesta di parere. Sono altresì
consultate le  organizzazioni di categoria dei lavoratori e degli
imprenditori, nonchè le associazioni culturali, naturalistiche e
professionali riconosciute interessate.

4. Le  deliberazioni sono  pubblicate  nel  BU  della  Regione  e
acquistano efficacia dalla data di pubblicazione.

ARTICOLO 5
(Istruzioni tecniche)

1. Al  fine di  unificare i  criteri tecnici,  metodologici e  di
analisi dei dati territoriali, applicati dai singoli Comuni nella
formazione e  nella  gestione  degli  strumenti  urbanistici,  la
Giunta regionale  può impartire  istruzioni tecniche  intese  in
particolare:

- a  determinare le  modalità ed  i criteri  da seguire  per  il
  rilevamento e  l'analisi dello stato delle risorse territoriali
  e della domanda ad esse relativa;
- a  stabilire i  metodi formali  di  redazione  degli  strumenti
  urbanistici e delle relative rappresentazioni cartografiche.

2. La  Giunta regionale  approva le relative deliberazioni previa
consultazione dei Comuni, i cui Consigli si esprimono nel termine
perentorio di  30 giorni  dal ricevimento  della richiesta  della
Giunta.

3. Le  deliberazioni sono  pubblicate nel  BU  della  Regione  ed
acquistano efficacia dalla data di pubblicazione.

ARTICOLO 6
(Provvedimenti cautelari)

1. Per  comprovati motivi  di urgenza  e in relazione alla tutela
degli interessi pubblici di cui al I comma dell'art. 3, la Giunta
regionale può  deliberare provvedimenti  idonei ad  inibire o  a
sospendere,  per  un  periodo  non  superiore  a  tre  mesi,  non
rinnovabili, trasformazioni  di destinazioni  d'uso e costruzioni
su aree  pubbliche o private, anche se consentite dagli strumenti
urbanistici vigenti.  Il provvedimento  della Giunta  deve essere
immediatamente trasmesso  al Consiglio  regionale, il  quale può
aumentare il periodo di sospensione o inibizione fino a sei mesi.

2. La  deliberazione deve  essere esplicitamente  motivata,  deve
identificare i  beni oggetto  del provvedimento  e contenere, ove
occorra, la prescrizione dei relativi adempimenti comunali.

3. La deliberazione è notificata ai Comuni interessati.

ARTICOLO 7
(Atti delle Province per la pianificazione territoriale)

1.  Le  Province  possono  deliberare  proposte  in  ordine  alla
formazione, specificazione ed integrazione degli atti di cui agli
artt. 3  e  4;    le  proposte  debbono  essere  specificatamente
motivate con  riferimento  alle  caratteristiche  del  rispettivo
territorio provinciale.

2. Le  deliberazioni  dei  Consigli  provinciali  concernenti  le
proposte sono inviate al Consiglio regionale il quale delibera su
di esse nei successivi sei mesi.
Qualora entro  tale termine sulla proposta non sia stato adottato
alcun provvedimento,  essa è  iscritta di diritto all'ordine del
giorno del Consiglio.

3. Le  deliberazioni del  Consiglio regionale sono assunte con il
procedimento di  cui agli articoli 3 e 4, secondo che trattasi di
proposte di prescrizioni o vincoli, ovvero di direttive.

4.  Le  prescrizioni  e  le  direttive  approvate  dal  Consiglio
regionale ai  sensi del  presente articolo  sono  pubblicate  nel
bollettino ufficiale della Regione ed hanno la medesima efficacia
dei corrispondenti  atti regionali  di cui,  rispettivamente,  ai
precedenti articoli 3 e 4.

ARTICOLO 8
(Coordinamento degli strumenti urbanistici comunali)

1. I  Comuni coordinano  con la  procedura  di  cui  al  presente
articolo la  coerenza dei  rispettivi strumenti  urbanistici  fra
loro e  con le  esigenze e  gli obiettivi di sviluppo economico e
sociale risultanti dagli atti di programmazione della Regione.

2.  Il   coordinamento  è,   di  norma,   riferito  agli  ambiti
territoriali di  cui alla  LR 17  agosto 1979, n. 37 e successive
modificazioni e,  quando i Comuni interessati abbiano espresso la
propria intesa con apposita deliberazione consiliare, è promosso
dall'Associazione intercomunale  o  dalla  Comunità  montana  ai
sensi del  successivo terzo  comma. I  Comuni  possono  comunque,
sempre con  apposita deliberazione  consiliare,  indicare  ambiti
territoriali  di   coordinamento  diversi,   nonchè   le   forme
organizzative  ed   i  soggetti   incaricati  di   promuovere  il
coordinamento. Con  le deliberazioni  con le quali definiscono le
intese suddette,  i Comuni  indicano altresì le modalità per la
copertura della spesa prevista.

3. Il coordinamento riguarda:

a) gli  obiettivi  di  sviluppo  economici  e  sociali  cui  sono
   orientati gli strumenti urbanistici vigenti e la loro coerenza
   rispetto   agli    obiettivi   risultanti    dagli   atti   di
   programmazione della Regione;
b) il  dimensionamento e  la  distribuzione  sul  territorio  dei
   Comuni degli  insediamenti residenziali  e  produttivi,  delle
   infrastrutture, delle  attrezzature e dei servizi di interesse
   sovracomunale;
c) le  previsioni  di  assetto  delle    aree    extraurbane  con
   particolare  riferimento   alle  attività   agricole   e   di
   forestazione, alla difesa del territorio e dell'ambiente, alla
   regimazione delle acque e all'uso delle risorse territoriali.

4. Sulla  base della  verifica di  cui  al  precedente  comma,  i
soggetti incaricati  del coordinamento  deliberano le conseguenti
proposte di  adeguamento, sentiti i Consigli comunali interessati
e previa  consultazione delle  organizzazioni  di  categoria  dei
lavoratori e  degli imprenditori,  nonchè  delle  organizzazioni
culturali,     naturalistiche,     professionali     riconosciute
interessate.

5. La  deliberazione è trasmessa alla Giunta regionale, la quale
nei successivi  60 giorni,  presenta al  Consiglio le proposte di
adeguamento, unitamente  alle proprie  valutazioni circa  la loro
coerenza  con   gli  obiettivi   stabiliti   dagli   atti   della
programmazione regionale e del QRCT.

6. Le  proposte  di  adeguamento  sono  approvate  dal  Consiglio
regionale.  La   deliberazione  è   pubblicata  nel   bollettino
ufficiale  della  Regione  ed  è  trasmessa  ai  Comuni  perchè
provvedano,  secondo  i  tempi  e  le  modalità  indicate  nella
delibera, ad adottare le conseguenti varianti ai propri strumenti
urbanistici.

7. Salvo quanto previsto dall'art. 11, le varianti conseguenti le
proposte di  adeguamento acquistano efficacia se, entro 90 giorni
dal ricevimento,  la Giunta regionale non vi apporti le modifiche
necessarie a  garantire l'osservanza  di quanto  previsto  dal  I
comma del presente articolo. In tal caso si segue il procedimento
di cui all'art. 10, 4E comma, della L. 17/8/1942, n. 1150.

8. La  Giunta  regionale,  o  il  Consiglio  regionale  nei  casi
previsti  dall'art.   11,  approvano  gli  strumenti  urbanistici
comunali e  le loro  varianti previo  confronto con  i  risultati
degli atti  di verifica  compiuti ai sensi del presente articolo.
In mancanza di tali atti, gli strumenti urbanistici comunali e le
varianti sono  approvati  previo  confronto,  relativamente  alle
previsioni di  cui alle  lettere b)  e c)  del  terzo  comma  del
presente articolo,  con gli  strumenti urbanistici dei Comuni che
la Regione  riconosca interessati  in  sede  di  procedimento  di
approvazione. La deliberazione deve dare atto del confronto.

ARTICOLO 9
(Ammissibilità di varianti agli strumenti urbanistici comunali)

1. Fermo  restando quanto  previsto dal  precedente  art.  8,  le
varianti diverse  da quelle indicate dai successivi comma possono
avere corso  solo in  occasione della procedura di formazione dei
PPA e,  comunque, ad intervalli di tempo non inferiori a diciotto
mesi.
Tali  varianti  devono  essere  organiche  rispetto  agli  ambiti
territoriali considerati.

2.  Sono  ammesse  in  ogni  tempo  le  varianti  agli  strumenti
urbanistici:

a) necessarie  alla realizzazione di opere pubbliche di interesse
   comunale;   ovvero  conseguenti  alla  applicazione  di  leggi
   statali o  regionali che  dispongono la realizzazione di opere
   pubbliche e  prevedono che  le deliberazioni  di scelta  delle
   aree  o   di  approvazione  dei  progetti  non  conformi  agli
   strumenti urbanistici  costituiscono variante  agli  strumenti
   stessi, fermo  restando quanto disposto dal 4E comma dell'art.
   1 della legge 3/1/1978, n. 1;
b) per  la rettifica  di perimetrazioni di zone in conseguenza di
   esigenze  tecniche   riconosciute  necessarie   in   occasione
   dell'approvazione di piani attuativi;
c) necessarie per l'adeguamento agli standards urbanistici di cui
   al DM 2 aprile 1968, n. 1444 od alle norme fissate al riguardo
   dal Consiglio regionale ai sensi del precedente art. 4;
d) espressamente  derivanti dalla applicazione di norme regionali
   o comunque da queste previste.

3. I Comuni possono adottare varianti diverse da quelle di cui ai
precedenti comma  solo  in  casi  eccezionali  e  per  comprovate
esigenze di pubblico interesse.
Tali varianti  sono  approvate  con  la  procedura  di  cui  agli
articoli 6 e 7 della legge 18 aprile 1962, n. 167.

ARTICOLO 10
(Snellimento di procedure per l'approvazione di varianti)

1. E'  soppressa l'autorizzazione preventiva per l'adozione delle
varianti agli  strumenti urbanistici  di cui  all'art.  10  della
legge 17  agosto 1942,  n. 1150  e quella di cui all'art. 1 della
legge 1E giugno 1971, n. 291.

2. Si  applica il procedimento ordinario di cui agli artt. 8-9-10
della legge  17 agosto  1942, n. 1150 per le varianti di cui al I
comma dell'art. 9.

3. Si applica il procedimento di cui agli artt. 6 e 7 della legge
18 aprile  1962, n.  167 per  le varianti indicate dal precedente
art. 9, II comma, lett. a) e d).
Tali varianti sono trasmesse alla Giunta regionale e si intendono
approvate qualora  nel termine  di 90 giorni dal loro ricevimento
la   Giunta   regionale   non   abbia   comunicato   le   proprie
determinazioni.

4. Non sono soggette ad approvazione regionale le varianti di cui
all'art. 9,  secondo comma,  lettere  b)  e  c).  I  Comuni  sono
comunque tenuti  a trasmettere  alla Giunta regionale copia delle
relative deliberazioni.

ARTICOLO 11
(Approvazione  dei   nuovi  piani  regolatori  generali  e  delle
varianti generali)

1. I  nuovi strumenti  urbanistici generali  e le  loro  varianti
generali, sono approvati dal Consiglio regionale.
A tal fine la Giunta regionale, acquisito il parere della CRTA ai
sensi e con le procedure di cui alla legge 3 luglio 1972, n. 17 e
successive  modificazioni,   presenta  la   propria  proposta  al
Consiglio regionale.

2. La  proposta della Giunta regionale si intende approvata senza
ulteriori  atti   qualora  non   venga   richiesta   l'iscrizione
all'ordine del  giorno del  Consiglio regionale del provvedimento
entro trenta giorni dal suo ricevimento. Nel caso di richiesta di
iscrizione all'ordine  del giorno il Consiglio regionale delibera
sulla proposta  della Giunta  entro sessanta giorni dalla data di
ricevimento.

3. Tali  termini decorrono  dalla data  di insediamento del nuovo
Consiglio regionale, nel caso la proposta non sia stata esaminata
a causa  della sospensione  dell'attività  consiliare  ai  sensi
dell'art. 3 della legge 17 febbraio 1968, n. 108.

ARTICOLO 12
(Snellimento  di   procedure  per   la  formazione  di  strumenti
urbanistici attuativi)

1. Non  sono soggetti ad alcuna approvazione regionale, salvo che
per le  aree e  per gli ambiti individuati dalla Regione con atti
del QRCT  e semprechè  non costituiscano varianti allo strumento
urbanistico generale:

a) i  piani particolareggiati  di iniziativa  pubblica e  privata
   (artt. 13  e  28  della  legge  17  agosto  1942,  n.  1150  e
   successive modificazioni);
b) i  piani per  gli insediamenti produttivi (art. 27 della legge
   22 ottobre 1971, n. 865);
c) i  piani per  l'edilizia economica e popolare (legge 18 aprile
   1962, n. 167 e successive modificazioni).

2. I piani attuativi di cui al comma precedente sono adottati con
deliberazione del  Consiglio comunale  soggetta al solo controllo
di legittimità  di cui all'art. 5. della legge 10 febbraio 1953,
n. 62.

3.  La   deliberazione  di   adozione,  divenuta   esecutiva,  è
depositata, con  i relativi  allegati, nella  segreteria comunale
per  trenta   giorni  consecutivi  decorrenti  dal  primo  giorno
dell'affissione all'albo  pretorio del relativo avviso, affinchè
chiunque ne  abbia interesse possa prenderne visione. Nel termine
perentorio dei  successivi trenta  giorni gli interessati possono
presentare osservazioni  od opposizioni.  La deliberazione  con i
relativi allegati è altresì trasmessa alla Giunta regionale.

4. Qualora  vengano presentate  osservazioni  od  opposizioni  il
Consiglio comunale  decide sulle  osservazioni od  opposizioni ed
approva il  piano. La  relativa deliberazione è soggetta al solo
controllo di  legittimità ai  sensi dell'art.  59 della legge 10
febbraio 1953, n. 62.

5. Qualora non siano state presentate osservazioni od opposizioni
il Consiglio comunale ne prende atto;
dalla stessa data il piano si intende approvato.

6. L'autorizzazione  preventiva per  la formazione  dei piani per
gli insediamenti  produttivi di  cui all'art.  27 della  legge 22
ottobre 1971,  n. 865  è soppressa,  salvo che per le aree e gli
ambiti individuati dalla Regione con atti del QRCT.

ARTICOLO 13
(Snellimento di  procedure per  l'esercizio dei  poteri di deroga
previsti dai piani regolatori generali)

1. Per  l'esercizio dei poteri di deroga di cui all'art. 16 della
legge 6 agosto 1967, n. 765, non è richiesto il preventivo nulla
osta della  Giunta regionale di cui all'art. 3 della legge 21-12-
1955, n. 1357.

2. La deroga può essere concessa alle seguenti condizioni:

a) per interventi pubblici o di interesse pubblico;
b) purchè sia prevista nelle norme di attuazione dello strumento
   urbanistico generale.

ARTICOLO 14
(Equiparazione dei Programmi di fabbricazione ai piani regolatori
generali)

1.  La   disciplina   degli   interventi   di   utilizzazione   e
trasformazione del  territorio è  assicurata dai Comuni mediante
piani regolatori generali.

2. Dall'entrata  in vigore  della presente  legge, i programmi di
fabbricazione vigenti  sono equiparati  a tutti  gli  effetti  ai
piani  regolatori   generali;    le  varianti  agli  stessi  sono
approvate con  le  procedure  previste  per  i  piani  regolatori
generali.

ARTICOLO 15
(Disposizioni transitorie)

1. Gli strumenti urbanistici generali approvati in data anteriore
al 15  gennaio 1972  dovranno essere  sottoposti a  revisione con
deliberazione da  adottare entro  diciotto mesi  dall'entrata  in
vigore della  presente legge, con l'osservanza di quanto previsto
all'art. 8.

2. Le  varianti dei  Comuni costieri  e  dell'arcipelago  toscano
dovranno definire  l'uso della  fascia costiera,  la tutela  e la
valorizzazione dei  suoi valori  ambientali e naturalistici entro
diciotto mesi  dalla data  di entrata  in vigore  della  presente
legge, sulla  base di  apposite direttive  emanate dal  Consiglio
regionale entro sei mesi dalla stessa data.

3. Trascorsi  i termini  di  cui  ai  precedenti  comma,  e  fino
all'approvazione  dell'atto   in  essi   previsto,   è   sospesa
l'attuazione delle  zone di  espansione previste  dallo strumento
urbanistico vigente nelle zone interessate.

4. Gli  atti di  coordinamento della  strumentazione  urbanistica
comunale già  elaborati  dalla  Comunità  montana  dell'Elba  e
Capraia, dall'Associazione  intercomunale n. 17 e dalla Comunità
montana del  Mugello, possono  essere deliberati  dai  rispettivi
soggetti entro  90 giorni  dall'entrata in  vigore della presente
legge. Tali  atti sostituiscono  le proposte di adeguamento degli
strumenti urbanistici  di cui  all'art. 8  e  sono  inviati  alla
Regione per  gli adempimenti di cui al 4E e 5E comma del medesimo
articolo.

ARTICOLO 16
(Contributi e agevolazioni)

1. Per  favorire il  coordinamento degli strumenti urbanistici ai
sensi del  precedente art.  8 la  Regione concede  ai  Comuni  un
contributo  finanziario,  una  tantum,  di  L.  25.000.000  quale
concorso alle  spese sostenute dalle Associazioni intercomunali o
dai  soggetti  incaricati  di  promuovere  il  coordinamento.  Il
contributo può  essere utilizzato  anche per  la costituzione di
apposite strutture tecniche.

2. I  contributi sono  concessi ed erogati dalla Giunta regionale
secondo l'ordine  cronologico di  arrivo  delle  domande  e  sono
erogati in  due rate:  70% all'inizio  della  procedura,  il  30%
all'invio degli atti della Regione.

3. All'onere  derivante è fatto fronte mediante le variazioni di
bilancio di cui al successivo art. 17.

ARTICOLO 17
(Variazioni di bilancio)

Agli  stati   di  previsione   della  spesa  del  bilancio  1984,
competenza  e  cassa  per  analogo  importo,  sono  apportare  le
seguenti variazioni:

In diminuzione

Cap. 50060
   Fondo globale per il finanziamento di spese
   per ulteriori  programmi di sviluppo (spese
   di investimento)                                L. 500.000.000

Di nuova istituzione

Cap. 13175
   Finanziamento   per    la   formazione   di
   strumenti     urbanistici     a     livello
   sovracomunale (LR 31/12/1984, n. 74)            L. 500.000.000

Agli oneri  per gli  esercizi successivi,  si provvederà  con le
relative leggi di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 31 dicembre 1984.

La presente  legge è  stata approvata dal Consiglio Regionale il
20-11-1984 ed è stata vistata dal Commissario del Governo il 22-
12-1984.



URBANISTICA
ATTRIBUZIONI DELEGHE

