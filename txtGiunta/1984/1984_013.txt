Disciplina dei finanziamenti regionali a sostegno delle attività
produttive non agricole.

Il Consiglio Regionale ha approvato il 10-1-1984
Il Commissario del Governo ha apposto il visto il 13-2-1984
Il Presidente  della Giunta  Regionale promulga la seguente legge
regionale:

TITOLO I
AMBITO DI OPERATIVITA' DELLA LEGGE

ARTICOLO 1
(Finalità)

La presente  legge disciplina i criteri e le procedure di impiego
delle  risorse   finanziarie  della   Regione  e  di  accesso  al
finanziamento regionale,  per gli  interventi e  le attività  di
soggetti  pubblici   e  privati   nel  settore   delle  attività
produttive non agricole di competenza regionale.

La  legge   stessa  si   propone  di   favorire  una  programmata
concentrazione territoriale delle risorse finanziarie finalizzate
al riequilibrio,  al consolidamento  e  allo  sviluppo  economico
delle varie  zone, nel  quadro delle  indicazioni  del  programma
regionale di sviluppo economico di cui all'art. 48 dello Statuto.

ARTICOLO 2
(Interventi e iniziative finanziabili)

Possono essere  ammessi al  finanziamento  regionale,  in  quanto
rispondenti alle disposizioni della presente legge e al programma
regionale dei finanziamenti per le attività produttive di cui al
successivo art. 7:

a) gli  interventi previsti da progetti presentati da soggetti di
   diritto pubblico e preventivamente contrattati fra il soggetto
   presentatore e  uno o  più operatori  privati e enti pubblici
   economici,  nonchè   eventuali  altri   soggetti  di  diritto
   pubblico o privato;
b) gli  interventi previsti  da piani  aziendali o interaziendali
   presentati  da   soggetti  pubblici   o  privati,   singoli  o
   associati;
c) le  attività previste  da piani  presentati  da  enti  locali
   singoli o  associati, per  l'esercizio di funzioni trasferite,
   delegate o  comunque attribuite  agli enti  stessi  con  legge
   regionale.

Il finanziamento  degli interventi  e delle  attività di  cui al
precedente   comma    è   subordinato    all'approvazione    del
corrispondente progetto o piano, con le procedure disciplinate ai
sensi degli artt. 11 e seguenti della presente legge.

Il  programma   regionale  dei  finanziamenti  per  le  attività
produttive individua  inoltre  le  iniziative  o  attività,  nel
settore  di  cui  al  precedente  articolo,  promosse  o  gestite
direttamente dalla Regione, ovvero da questa concordate con una o
più Province,  in applicazione  di specifiche disposizioni della
legge statale  o  regionale,  della  normativa  comunitaria,  del
programma regionale di sviluppo economico.

L'attuazione delle  iniziative o  attività di  cui al precedente
comma è deliberata dalla Giunta regionale.

ARTICOLO 3
(Contenuto dei progetti)

I progetti  presentati ai  sensi del  precedente articolo,  primo
comma, lett. a), individuano l'area territoriale e il settore o i
settori produttivi direttamente interessati.

I progetti contengono inoltre:

a) l'analisi   delle    situazioni    settoriali  e  territoriali
   interessate, anche  con riferimento  ai rapporti  tra imprese,
   alle   tecnologie,    al   mercato,    all'occupazione,   alle
   infrastrutture, alla situazione ambientale e urbanistica;
b) l'indicazione degli obiettivi cui è rivolta la attuazione del
   progetto;
c) la  descrizione delle eventuali correlazioni tra il progetto e
   i relativi  obietivi e altre iniziative in atto o programmate,
   anche da  parte di soggetti diversi, nel campo delle attività
   produttive o in altri settori;
d) l'individuazione  dei  singoli  interventi  operativi,  con  i
   relativi dati  di progettazione,  i tempi  di acquisizione dei
   beni e di realizzazione delle opere e dei lavori, le modalità
   e le forme di finanziamento degli interventi;
e) la   specificazione,    con    riferimento  ai  corrispondenti
   interventi,  del   tipo  e   della  misura  del  finanziamento
   richiesto alla Regione;
f) la  individuazione dei  soggetti  della  contrattazione  e  la
   definizione dei  reciproci  impegni  in  forme  giuridicamente
   vincolanti.

Il soggetto  presentatore del  progetto è garante, nei confronti
della  Regione,   dell'adempimento  degli   impegni  di   cui  al
precedente comma, lett. f).

La durata dei progetti è espressamente stabilita dagli stessi ed
è contenuta, di norma, entro i termini di scadenza del programma
regionale dei  finanziamenti per  le attività  produttive. Per i
progetti la  cui realizzazione  richiede un  pieriodo  superiore,
l'applicazione    della    presente    legge    è    subordinata
all'individuazione, da  parte del  progetto stesso,  di obiettivi
intermedi da realizzare entro la scadenza del programma regionale
suddetto.

I progetti  e i  relativi interventi  possono riguardare anche la
ricerca applicata  o l'analisi  conoscitiva, nel  settore di  cui
all'art. 1.

Ulteriori disposizioni sul contenuto tecnico dei progetti possono
essere stabilite nel programma regionale dei finanziamenti per le
attività   produttive,   in   aggiunta   o   integrazione   alle
disposizioni di cui al presente articolo.

ARTICOLO 4
(Progetti insersettoriali)

Ai fini dell'applicazione della presente legge sono assimilati ai
progetti di  cui al  precedente articolo  le sezioni  di progetto
intersettoriale  che   riguardano  specificamente   le  attività
produttive  e  individuano  autonomi  obiettivi  all'interno  del
progetto complessivo.

Le sezioni  di progetto  devono contenere,  ai fini  suddetti, le
indicazioni di cui al precedente art. 3.

La Regione  promuove la definizione di progetti intersettoriali e
garantisce  coerenza   di  indirizzi   nell'esame  del   progetto
complessivo e delle sue sezioni.

ARTICOLO 5
(Contenuto dei piani aziendali o interaziendali)

I piani  aziendali o  interaziendali, previsti dall'art. 2, primo
comma, lett. b), devono contenere la descrizione della situazione
produttiva e  finanziaria in atto e gli obiettivi di sviluppo che
si intende raggiungere alla scadenza del piano.

Si applicano  ai piani aziendali o interaziendali le disposizioni
di cui  all'art. 3, secondo comma, lett. d) ed e), quarto, quinto
e sesto comma.

ARTICOLO 6
(Contenuto dei piani presentati da enti locali)

I piani  presentati ai  sensi dell'art. 2, primo comma, lett. c),
individuano la  funzione o  le funzioni  interessate e contenogno
inoltre:

a) la  descrizione delle  attività, le modalità di svolgimento,
   lo stato  della gestione  finanziaria, la previsione del costo
   complessivo;
b) gli  obiettivi che  si intende perseguire con il piano, i modi
   di realizzazione degli stessi e le forme di finanziamento;
c) il  tipo e  la  misura    del    finanziamento  richiesto  con
   riferimento alle attività individuate.

Si applicano  ai  piani  di  esercizio  le  disposizioni  di  cui
all'art. 3, quarto, quinto e sesto comma.

TITOLO II
IL  PROGRAMMA   REGIONALE  DEI  FINANZIAMENTI  PER  LE  ATTIVITA'
PRODUTTIVE

ARTICOLO 7
(Contenuto del programma regionale)

Il  programma   regionale  dei  finanziamenti  per  le  attività
produttive è  strumento di attuazione del programma regionale di
sviluppo economico  di cui  all'art. 48  dello Statuto.  Esso  si
compone di tre parti e stabilisce:

1a PARTE:

a) gli  obiettivi   specifici,  articolati  territorialmente,  da
   perseguire con i finanziamenti regionali e alla attuazione dei
   quali devono  rivolgersi i  progetti ed  i piani  di cui  agli
   artt. 3, 5 e 6;
b) le  iniziative e  le attività promosse o gestite direttamente
   dalla Regione,  ovvero da  essa  concordate  con  una  o  più
   Province, previste  in conformità  all'art. 2,  terzo comma e
   che saranno  attuate ai  sensi del  quarto comma  dello stesso
   articolo, nonchè  in quanto  compatibili, i relativi elementi
   progettuali e  temporali, gli  indirizzi e  le prescrizioni di
   carattere operativo;
c) i  singoli progetti, di cui all'art. 2, primo comma, lett. a),
   che possono  essere ammessi  al  finanziamento  e  quelli,  in
   ordine di priorità, che a tale finanziamento possono accedere
   in via  subordinata, nel  caso di  mancato perfezionamento dei
   primi;
d) la  natura e  la misura dei finanziamenti ripartiti secondo le
   modalità stabilite dal successivo art. 8, nonchè, per quanto
   non disciplinato  dalla  presente  legge,  le  modalità  e  i
   termini per la erogazione dei finanziamenti stessi;
e) le  procedure del   sistema   informativo   funzionale  ad una
   verifica di efficienza;
f) i  criteri per  la verifica  di efficacia,  anche in relazione
   alle diverse  realtà territoriali,  sotto  il  profilo  degli
   effetti sociali  ed economici  indotti e  con riferimento agli
   obiettivi di cui alla lett. a);

2a PARTE:

a) i  criteri di valutazione dei progetti e dei piani, in termini
   di adeguamento  agli obiettivi  suddetti, di  fattibilità, di
   rendimento  sociale   ed  economico,   con  indicazione  delle
   relative priorità;
b) i  tipi di  intervento o  le attività che, in quanto previsti
   dal progetto  o dal  piano in  funzione degli obiettivi di cui
   alla lett.  a), 1a  parte, possono  accedere al  finanziamento
   regionale;
c) le modalità della vigilanza sull'attuazione dei progetti, dei
   piani aziendali o interaziendali, dei relativi interventi, nel
   quadro delle disposizioni della presente legge;

3a PARTE:

a) le  modalità e  i criteri  di attivazione  delle attribuzioni
   regionali derivanti da leggi nazionali in materia di attività
   produttive extragricole  di cui al successivo art. 25, nonchè
   i criteri  per l'emanazione  dei pareri  di cui  al successivo
   art. 26;
b) le  modalità   e   i  criteri  relativi  all'applicazione  di
   specifiche  normative   regionali  in   materia  di  attività
   produttive extragricole quali quelle di cui al successivo art.
   23.

Il Programma  contiene inoltre  le  altre  disposizioni  ad  esso
rinviate dalla  presente legge o comunque concernenti i requisiti
per la concessione dei finanziamenti regionali.

In relazione  agli obiettivi  di cui  al primo  comma, 1a  parte,
lett. a),  il programma  specifica le corrispondenti diretive per
gli enti funzionali e strumentali della Regione.

Le iniziative  e le attività della Regione ai sensi del 1 comma,
1a parte,  lett. b),  possono essere individuate con singoli atti
antecedenti  l'approvazione   del  programma   in  osservanza  di
specifiche normative  nazionali e  comunitarie.  L'attuazione  di
dette iniziative  è subordinata  al  recepimento  nel  Programma
regionale dei  finanziamenti per  le attività  produttive e alla
approvazione di questo.

Il programma  è corredato  dal consuntivo  annuale della spesa e
delle  attività   realizzate,  nonchè   da  apposita  relazione
illustrativa, in funzione delle verifiche di cui al 1 comma parte
1, lett. e) e f).

ARTICOLO 8
(Collegamenti con il bilancio regionale)

Il  programma   regionale  dei  finanziamenti  per  le  attività
produttive dispone  per un  arco pluriennale  pari a  quello  del
bilancio pluriennale  della Regione  e  assume  come  riferimento
finanziario le  disponibilità recate da tale bilancio. Di queste
disponibilità provvede  alla ripartizione  tra  le  associazioni
intercomunali di  cui alla  legge regionale 17/8/1979 n. 37, e le
comunità montane  di cui  all'art. 2, secondo comma, della legge
regionale  12/6/1981   n.   52,   con   riferimento   alle   aree
intercomunali  previste   dall'allegato  A   della  citata  legge
regionale 17/8/1979 n. 37, alle tipologie di cui al secondo comma
dell'art. 2,  agli obiettivi assunti ai sensi del precedente art.
7, primo comma, prima parte, lett. a).

Il Programma,  in relazione  a obiettivi  definiti nei  piani  di
intervento settoriali  di cui all'art. 5 dello Statuto o comunque
negli  strumenti   di  programmazione   disciplinati   da   leggi
regionali, può,  per gli  stessi obiettivi  ed  anche  per  aree
territoriali definite, ripartire tra i comuni singoli le relative
disponibilità, adeguando,  in quanto necessario, le modalità di
attuazione del  programma di  cui al  titolo terzo e quarto della
presente legge.

Il programma determina inoltre gli stanziamenti da riservare alle
iniziative  o  attività  dirette  della  Regione,  o  da  questa
concordate con le Province, ai sensi dell'art. 2, terzo comma.

ARTICOLO 9
(Proposte delle Province)

Ai  fini   della  elaborazione   del  programma   regionale   dei
finanziamenti per  le attività produttive, le Province formulano
proposte articolate  con riferimento  alle aree  intercomunali di
cui al precedente articolo, interamente o parzialmente ricomprese
nel territorio provinciale, tenuto conto degli obiettivi previsti
dagli atti  della programmazione regionale e in particolare dagli
obiettivi specifici  contenuti nel precedente Programma regionale
dei finanziamenti.

Per le finalità di cui al precedente comma, entro e non oltre il
mese di  luglio precedente l'approvazione del programma regionale
dei finanziamenti  per le  attività produttive,  i soggetti  che
intendono presentare  un progetto  ai sensi  dell'art.  2,  primo
comma,  lett.   a),  inviano   alla  Provincia   territorialmente
interessata,  o   maggiormente  interessata  per  territorio,  un
preliminare di progetto contenente le indicazioni di cui all'art.
3, primo  comma e secondo comma lett. a), b), c), d), e), nonchè
la individuazione  dei soggetti  della contrattazione  e lo stato
delle intese  fra i soggetti stessi. Entro lo stesso termine, gli
enti che  intendono presentare  piani ai  sensi dell'articolo  2,
primo comma,  lett. c),  ne danno  comunicazione  alla  Provincia
stessa,  indicando   l'ammontare  del   finanziamento  che  sarà
richiesto ai sensi della presente legge.

Le Province  formulano le  proposte di  cui al  primo comma sulla
base dei  propri orientamenti  programmatici e  tenendo conto dei
preliminari di progetto pervenuti, dei piani di autocoordinamento
dei Comuni,  delle opzioni  tra i settori produttivi definiti dai
Comuni associati per le rispettive aree.

Le proposte  sono approvate  entro il  mese di  ottobre, con atto
consiliare  contenente,   tra  l'altro,   le  indicazioni   sugli
obiettivi  specifici   da  perseguire   e   le   valutazioni   di
fattibilità e  di rendimento sociale dei preliminari di progetto
esaminati.

Con lo  stesso atto,  che deve  essere immediatamente  comunicato
alla Giunta  ed al  Consiglio regionale,  le Province specificano
gli interventi per lo sviluppo delle attività produttive da esse
programmati e  quelli già  attuati e risultanti dai loro bilanci
consuntivi.

Ai fini  della formulazione delle proposte le Province promuovono
le consultazioni sindacali e di categoria ritenute opportune.

ARTICOLO 10
(Approvazione del programma)

Il  programma   regionale  dei  finanziamenti  per  le  attività
produttive è  presentato dalla  Giunta  al  Consiglio  regionale
congiuntamente al  bilancio annuale  e pluriennale della Regione.
Il Consiglio  lo approva  con propria  deliberazione nella stessa
seduta di  approvazione dei detti atti di bilancio o nelle sedute
immediatamente successive.

In sede  di approvazione  possono essere apportate modifiche alle
disposizioni approvate con il programma dell'anno precedente, che
si intendono  altrimenti rinnovate con l'efficacia pluriennale di
cui all'art. 8, primo comma.

La ripartizione  dei finanziamenti di cui allo stesso primo comma
dell'art. 8  è effettuata  tenuto  conto  delle  proposte  delle
Province pervenute  nei termini  di  cui  all'art.  9.  Le  somme
assegnate per  i progetti segnalati dalle Province sono vincolate
a  questa  specifica  destinazione,  salvo  il  caso  di  cui  al
successivo art. 14, ultimo comma.

Il  programma   regionale  dei  finanziamenti  per  le  attività
produttive è  pubblicato sul  Bollettino Ufficiale della Regione
Toscana, entro  dieci  giorni  dalla  data  in  cui  è  divenuto
esecutivo.

TITOLO III
ATTUAZIONE DEL PROGRAMMA REGIONALE

ARTICOLO 11
(Presentazione dei progetti e dei piani)

I soggetti di cui all'art. 2, I comma lettere a) e b), presentano
al Comune e alla Associazione Intercomunale o Comunità Montana i
progetti e  i piani  aziendali o  interaziendali per  i quali  si
intendono  ottenere   finanziamenti  regionali   ai  sensi  della
presente legge.  I progetti e i piani sono presentati in allegato
alla domanda  con  la  quale  si  fa  richiesta  all'Associazione
Intercomunale o Comunità Montana di accedere ai finanziamenti.

I progetti  sono accompagnati  dall'atto, esecutivo  ai sensi  di
legge, con  il quale  il competente organo dell'ente presentatore
assume gli  eventuali impegni derivanti direttamente a suo carico
dal progetto,  si fa  garante del  progetto complessivo  ai sensi
dell'art. 3,  terzo comma,  dà mandato  al legale rappresentante
dell'ente di richiedere il finanziamento regionale.

Per i  Piani aziendali  o interaziendali, la domanda è corredata
da dichiarazione,  sottoscritta e  autenticata nei modi di legge,
attestante sotto  la espressa responsabilità del dichiarante che
ogni dato  fornito corrisponde a verità e può essere accertato.
La domanda  e il  piano sono  inviati mediante  raccomandata  con
avviso  di   ricevimento,  ovvero   presentati  direttamente   ai
competenti uffici, che ne rilasciano ricevuta.

Competenti a  ricevere gli  atti di cui al presente articolo sono
il Comune  e l'Associazione Intercomunale o Comunità Montana nei
cui territori  si  effettuano  gli  interventi  o  che  risultano
maggiormente  interessati,   sotto   il   profilo   territoriale,
all'attuazione   del   progetto   o   del   piano   aziendale   o
interaziendale.

Copia  degli   atti  è   inviata,   a   cura   dell'Associazione
intercomunale o  Comunità Montana, a tutti i Comuni direttamente
interessati per territorio.

I piani di cui all'art. 2, primo comma, lett. c), sono presentati
all'Associazione Intercomunale  territorialmente interessata,  in
allegato alla domanda con la quale si fa richiesta di accedere ai
finanziamenti.

I piani sono accompagnati dall'atto, esecutivo ai sensi di legge,
con il  quale il  competente organo  dell'ente  presentatore  dà
mandato al  legale rappresentante  dell'ente stesso di richiedere
il finanziamento.

Le disposizioni del presente articolo si applicano, per quanto è
compatibile,  anche   nel  caso   di  coincidenza   fra  soggetto
presentatore della domanda e soggetto competente a riceverla.

ARTICOLO 12
(Parere del Comune)

Entro e  non oltre  sessanta giorni  dalla data  di presentazione
della  domanda,   il  Comune   può   deliberare   e   comunicare
all'Associazione intercomunale  o Comunità  montana  il  proprio
eventuale parere  negativo sul  progetto o  sul piano aziendale o
interaziendale. Il  parere deve  essere motivato  con riferimento
agli aspetti  urbanistici,  ambientali,  igienico  -  sanitari  e
comunque  connessi  alla  diretta  utilizzazione  del  territorio
comunale.

Il parere negativo, motivato come sopra e espresso dal competente
organo dell'Amministrazione  comunale, vincola  le determinazioni
dell'Associazione intercomunale o Comunità montana.

Il parere  può essere  limitato, con gli effetti di cui al comma
precedente, a  determinati interventi  previsti  dal  progetto  o
piano aziendale o interaziendale.

Agli adempimenti  di cui  al presente articolo provvede il Comune
al quale  è stato  presentato il progetto o il piano aziendale o
interaziendale. Agli  adempimenti stessi  provvedono inoltre, con
termini decorrenti  dalla data  di ricevimento  degli  atti,  gli
eventuali altri  Comuni di  cui al quinto comma dell'art. 11, con
riferimento ai  soli interventi  che interessano  direttamente il
rispettivo territorio e con gli effetti richiamati dal precedente
comma.

ARTICOLO 13
(Istruttoria)

L'Associazione  intercomunale  o  Comunità  montana  accerta  la
rispodenza dei  progetti e  dei piani  con il programma regionale
dei  finanziamenti  per  le  attività  produttive  e  valuta  la
congruità delle  spese  preventivate  in  relazione  ai  singoli
interventi e  agli obiettivi indicati. Può inoltre richiedere ai
soggetti  interessati   ulteriori  notizie,   elementi   e   dati
integrativi, nonchè  modifiche e  rettifiche del  progetto o del
piano.

Per i  progetti di  cui all'art.  2, primo  comma, lett.  a),  le
Associazioni intercomunali  o Comunità montane devono richiedere
alla Provincia  il parere  di corrispondenza  con il  preliminare
presentato ai sensi dell'art. 9.

Qualora  nella   fase  istruttoria   si  provveda  ad  effettuare
modifiche  sostanziali   al  progetto  o  al  piano  aziendale  o
interaziendale, l'Associazione  intercomunale o Comunità montana
ne  dà   comunicazione  al   Comune  o  Ai  Comuni  direttamente
interessati per territorio. I Comuni hanno facoltà di esprimersi
nei termini e ai sensi del precedente art. 12.

ARTICOLO 14
(Approvazione dei progetti e dei piani)

L'Associazione intercomunale  o Comunità  montana delibera entro
il mese  di luglio,  con un  unico atto,  per tutti  i progetti o
piani pervenuti al suo esame non oltre il mese di aprile.

Non possono  essere approvati  progetti per i quali non sia stata
osservata la procedura di cui al secondo comma dell'art. 9.

Per i  progetti e i piani approvati, l'Associazione intercomunale
o Comunità  montana provvede  alla contestuale  concessione  dei
finanziamenti,  in   relazione  ai   singoli  interventi  o  alle
attività previste dagli stessi progetti o piani
Il  finanziamento  degli  interventi  previsti  dai  progetti  è
concesso a  favore dei  soggetti indicati  dal  progetto  stesso,
siano  essi   pubblici  che   privati.  Il   finanziamento  degli
interventi  previsti   dai  piani   è   concesso   al   soggetto
presentatore del piano.

L'Associazione intercomunale  o Comunità  montana dà  immediata
comunicazione dei provvedimenti adottati ai soggetti interessati,
al Comune, alla Provincia, nonchè, ove occorra, agli istituti di
credito prescelti per il finanziamento.

Nel caso  di mancata presentazione o approvazione di progetti per
il cui  finanziamento  sono  state  assegnate  determinate  somme
all'Associazione intercomunale o Comunità montana, queste ultime
ne danno  comunicazione alla  Giunta e al Consiglio regionale. il
Consiglio regionale,  su proposta della Giunta e in armonia con i
criteri  della  presente  legge,  può  disporre  i  tempi  e  le
modalità per la presentazione e l'esame dei progetti individuati
in via  subordinata ai sensi dell'art. 7, 1 comma, 1 parte, lett.
c), procedendo  contestualmente, ove  necessario, a modificare le
ripartizioni di cui all'art. 8, primo comma.

ARTICOLO 15
(Controllo degli atti)

Allo scopo  di  agevolare  l'esame,  da  parte  dell'Associazione
intercomunale o Comunità montana, della conformità dei progetti
o  piani,   dei  relativi  interventi  e  finanziamenti,  con  il
programma  regionale   dei   finanziamenti   per   le   attività
produttive, il  programma  stesso  stabilisce  specificamente  le
condizioni  di   ammissibilità   la   cui   inosservanza   rende
illegittimi  gli  atti  di  approvazione  e  di  concessione  dei
finanziamenti.

ARTICOLO 16
(Varianti)

Varianti sostanziali  ai progetti  e ai  piani approvati  e per i
quali sono  stati concessi  finanziamenti possono  essere ammesse
solo  eccezionalmente   e  per  giustificati  motivi.  Esse  sono
autorizzate dall'Associazione intercomunale o Comunità montana e
devono comunque  risultare  compatibili  con  gli  obiettivi  del
progetto  o   del  piano,   con  il   programma   regionale   dei
finanziamenti per  le attività  produttive e  con  il  tipo  dei
finanziamenti già concessi.

Nei casi previsti dal presente articolo si applica il terzo comma
dell'art. 13 e il quinto comma dell'art. 14.

ARTICOLO 17
(Vigilanza)

L'Associazione intercomunale  o  Comunità  montana  esercita  la
viglanza sull'attuazione  dei progetti,  dei  piani  aziendali  o
interaziendali, dei  relativi interventi  per i  quali sono stati
concessi   i    finanziamenti   regionali.    A   tale   effetto,
nell'osservanza delle  modalità stabilite  ai sensi dell'art. 7,
primo  comma,   seconda  parte,   lett.  c),   e  con  la  stessa
deliberazione di  cui all'art.  14,  determina  gli  obblighi  di
periodica rendicontazione  a carico dei soggetti presentatori dei
progetti  o   piani  approvati,  nonchè  dei  soggetti  comunque
destinatari dei finanziamenti.

Qualora i progetti o piani approvati siano stati presentati dalla
stessa Associazione  intercomunale o  Comunità montana, i poteri
di cui al primo comma sono esercitati dalla Provincia.

ARTICOLO 18
(Decadenza)

L'Associazione  intercomunale  o  Comunità  montana,  dopo  aver
sentiti  i  soggetti  interessati,  pronuncia  la  decadenza  dai
finanziamenti concessi,  ancorchè  in  tutto  o  in  parte  già
liquidati, qualora:

a) i  finanziamenti siano  stati distolti  dalle finalità per le
   quali erano stati concessi;
b) siano  state fornite  indicazioni  non  veritiere  e  tali  da
   indurre in errore l'Amministrazione;
c) gli  interventi previsti  siano rimasti  inattuati  nei  tempi
   stabiliti senza giustificato motivo;
d) non  siano stati  adempiuti gli obblighi di rendicontazione di
   cui all'art.  17, primo  comma, nonostante  apposita diffida a
   provvedere entro i termini all'uopo assegnati.

Qualora l'Associazione  intercomunale o Comunità montana ritenga
che non  siano stati  raggiunti gli  obiettivi del progetto o del
piano,  per   causa  imputabile   al  soggetto  destinatario  dei
finanziamenti o  a suoi  aventi causa,  ne dà comunicazione alla
Regione, la  quale provvede  alle relative  verifiche e decide la
eventuale decadenza dai finanziamenti concessi.

La decadenza  comporta l'obbligo  della  restituzione  di  quanto
percepito maggiorato  degli interessi, nonchè la esclusione fino
ad un decennio da ogni finanziamento regionale.

La deliberazione  che pronuncia  la decadenza, fissa le modalità
di restituzione  delle somme,  la misura  degli  interessi  e  la
durata dell'esclusione  dai  finanziamenti,  nell'osservanza  dei
criteri e  delle  prescrizioni  a  tale  riguardo  stabiliti  dal
programma regionale di cui all'art. 7.

Nei casi  di cui  all'art. 17,  secondo comma,  la decadenza  e i
connessi provvedimenti di cui al precedente comma sono deliberati
dalla Provincia.

Sono comunque fatte salve, nei casi di inadempimento, le penali e
le analoghe  clausole eventualmente  previste dai progetti di cui
all'art. 3, a garanzia dei reciproci impegni fra i soggetti della
contrattazione.

ARTICOLO 19
(Consuntivo)

Le Province acquisiscono i dati e le informazioni sull'attuazione
del  programma  regionale  dei  finanziamenti  per  le  attività
produttive, sullo  stato della  spesa,  sulla  realizzazione  dei
progetti e  dei piani  finanziati, sul conseguimento dei relativi
obiettivi. Svolgono  inoltre,  nell'ambito  dei  criteri  di  cui
all'art. 7,  primo comma,  prima parte,  lett. f),  le  attività
necessarie ad  una verifica di efficacia delle iniziative e degli
interventi realizzati.

Ai fini di cui al precedente comma, le Associazioni intercomunali
o Comunità montane forniscono alle Province la documentazione in
loro   possesso    e   ogni   richiesta   collaborazione.   Detta
documentazione viene  contemporanemente trasmessa, da parte delle
Associazioni  intercomunali   e  delle  Comunità  montane,  alla
Regione.

La deliberazione  della Provincia  con la  quale si  approvano le
proposte ai  sensi dell'art.  9 comprende  anche, in  conformità
agli appositi  criteri  stabiliti  dal  programma  regionale  dei
finanziamenti per  le attività  produttive, la  elencazione  dei
dati,  le   analisi  e   le  osservazioni  dirette  a  concorrere
all'elaborazione del  consuntivo regionale  di  cui  all'art.  7,
ultimo comma.

TITOLO IV
DISPOSIZIONI FINANZIARIE

ARTICOLO 20
(Iscrizione a bilancio)

Le Associazioni  Intercomunali o  Comunità Montane  iscrivono le
somme loro  assegnate ai sensi dell'art. 8 nei rispettivi bilanci
annuali e  pluriennali,  nei  quali  vengono  allocate  anche  le
risorse proprie  e le  eventuali risorse  finanziarie agli stessi
fini loro  trasferite dai  Comuni. Indicano  inoltre, in apposito
allegato, le  previsioni di  spesa annuali o pluriennali iscritte
nei bilanci  dei Comuni associati per lo sviluppo delle attività
produttive.

Il trasferimento  delle somme ripartite dalla Regione avviene per
quote a  seguito di  presentazione da  parte  delle  Associazioni
intercomunali o  Comunità montane  di preventivi  trimestrali di
cassa, unitamente  ai quali  viene dato  atto  dei  finanziamenti
effettivamente erogati  ai sensi  della presente  legge nel corso
del trimestre precedente.

Per ciascun  esercizio finanziario,  le somme  eventualmente  non
impegnate dalle  Associazioni intercomunali o Comunità montane e
quelle  relative  a  contributi  concessi  dei  quali  sia  stata
accertata la  totale o  pariale  decadenza,  vengono  portate  in
aumento  dello  stanziamento  regionale  complessivo  per  l'anno
successivo e nuovamente ripartite in sede di approvazione annuale
del  programma  regionale  dei  finanziamenti  per  le  attività
produttive.

ARTICOLO 21
(Interventi diretti a favorire l'accesso al credito)

Allo scopo  di  assicurare  i  mezzi  finanziari  occorrenti  per
l'attuazione dei  progetti o  piani aziendali  e  interaziendali,
approvati  ai   sensi  della  presente  legge,  la  Regione  può
stipulare con istituti di credito abilitati apposite convenzioni,
dirette a  favorire la  contrazione di  mutui a tasso agevolato o
concordato.

Le Associazioni  Intercomunali o  Comunità Montane, possono, per
le medesime  finalità, stipulare  distinte convenzioni  con  gli
istituti  di   credito  suddetti  purchè  le  stesse  assicurino
condizioni più favorevoli di finanziamento.

ARTICOLO 22
(Fondo di rotazione)

E' costituto  ed iscritto  nel bilancio  regionale  un  fondo  di
rotazione avente  la seguente  denominazione: "Fondo di rotazione
per il  finanziamento dei  progetti di cui all'art. 3 della LR 17
febbraio 1984 n. 13".

Nello stato di previsione dell'entrata del bilancio regionale, è
istituito un  capitolo con  la seguente  denominazione:  "Rientri
delle  anticipazioni   finanziarie  concesse   alle  Associazioni
Intercomunali o  Comunità Montane,  da  destinare  al  fondo  di
rotazione per  il funzionamento  dei progetti  di cui  all'art. 3
della LR 17 febbraio 1984 n. 13".

Il  programma   regionale  dei  finanziamenti  per  le  attività
produttive stabilisce  l'ammontare delle agevolazioni concedibili
a carico  del fondo di cui al primo comma, nonchè le procedure e
i termini per la loro erogazione.

ARTICOLO 23
(Mutui della Cassa per il Credito alle imprese artigiane)

Il  programma   regionale  dei  finanziamenti  per  le  attività
produttive disciplina  i criteri  per l'erogazione dei contributi
in conto  interessi sui  mutui contratti  ai  sensi  della  Legge
25/7/1952 n.  949 e successive modificazioni, e dei contributi in
conto canoni  di locazione  finanziaria di  cui all'art. 23 della
Legge 21/5/1981 n. 240. Tali criteri dispongono inoltre in ordine
a quanto previsto dall'art. 109 del DPR 24/7/1977 n. 616.

I contributi  di cui  al  primo  comma  sono  concessi  a  carico
dell'apposito fondo istituito presso la Cassa per il Credito alle
imprese artigiane al quale la Regione Toscana partecipa, ai sensi
dell'art.  1   della  Legge  7/8/1971  n.  685,  con  un  proprio
conferimento.

L'ammontare  del   conferimento  è   determinato  dal  programma
regionale dei finanziamenti per le attività produttive, in ratei
annuali costanti di durata decennale.

Alla erogazione  del conferimento  di  cui  al  comma  precedente
provvede la Giunta regionale con propria deliberazione.

ARTICOLO 24
(Finanziamento e imputazione della spesa)

La presente  legge di spesa a carattere ricorrente fa rinvio alle
leggi di bilancio per la relativa copertura finanziaria.

Essa autorizza:

a) la  iscrizione nel  Bilancio pluriennale,  per il  complessivo
   periodo considerato  da tale  bilancio, di previsioni di spesa
   inerenti   l'attuazione    del   programma    regionale    dei
   finanziamenti per le attività produttive;
b) la  iscrizione di  previsioni di  spesa nel  bilancio  annuale
   corrispondenti  alle   risorse   finanziarie   ripartite   dal
   programma  regionale   dei  finanziamenti   per  le  attività
   produttive.

TITOLO V
DISPOSIZIONI FINALI

ARTICOLO 25
(Attribuzioni regionali  derivanti da leggi statali in materia di
attività produttive extra - agricole)

Il  programma   regionale  dei  finanziamenti  per  le  attività
produttive determina  le modalità  e i criteri di attuazione dei
compiti e  delle facoltà  attribuite alla  Regione  per  effetto
delle leggi  e dalle  altre disposizioni  statali  o  comunitarie
concernenti  interventi   nelle  attività   produttive  extra  -
agricole.

I contributi  di cui  agli artt. 18 e 19 della legge 21/5/1981 n.
240, sono  concessi ed  erogati, secondo  le modalità  stabilite
dall'art. 20  della  legge  stessa,  sulla  base  degli  appositi
criteri determinati dal programma regionale dei finanziamenti per
le attività produttive.

Il programma  regionale può  disporre finanziamenti aggiuntivi a
quelli stanziati dall'art. 21 della legge predetta.

Le iniziative  di cui  all'art. 2,  secondo  comma,  punto  4,  e
all'art. 10,  primo comma,  della legge  17/2/1982  n.  46,  sono
individuate dal  programma regionale  dei  finanziamenti  per  le
attività produttive,  ai fini  della formulazione delle proposte
della Regione al Ministero competente.

ARTICOLO 26
(Pareri regionali)

I pareri di cui all'art. 9 del DPR 9/11/1976 n. 902, agli artt. 4
e 21  della legge  12/8/1977 n.  675,  all'art.  13  della  legge
21/5/1981 n. 240 e quelli richiesti dal CIPI per gli investimenti
di cui  all'art. 3  della legge  24/5/1976 n.  350, nonchè  agli
altri pareri  della  Regione  previsti  da  leggi  statali  nelle
materie di  cui alla presente legge, sono deliberati dalla Giunta
regionale sulla base di criteri stabiliti dal programma regionale
dei finanziamenti  per  le  attività  produttive.  Il  programma
stabilisce inoltre  le modalità  di periodica  comunicazione  al
Consiglio regionale dei pareri espressi.

ARTICOLO 27
(Entrata in vigore e abrogazione)

Il  programma   regionale  dei  finanziamenti  per  le  attività
produttive di  cui all'art.  7 è approvato per la prima volta in
corrispondenza con  il bilancio della Regione per l'anno 1985. Le
disposizioni di  cui ai  precedenti articoli  si applicano per la
prima volta  ai fini  della formazione, approvazione e attuazione
del programma regionale suddetto.

Con effetto dal sedicesimo giorno dalla data di pubblicazione sul
Bollettino Ufficiale  della Regione del primo programma regionale
dei finanziamenti  per le attività produttive approvato ai sensi
della presente  legge, sono abrogate le leggi regionali 27/3/1980
n. 22, 23, 24 e 24/5/1980 n. 64. Sono fatte salve le obbligazioni
assunte a tale data in conformità alle predette leggi regionali.

Con la stessa decorrenza di cui al precedente comma, sono inoltre
aborgate le  leggi regionale  17/3/1973 n.  14;  16/7/1974 n. 38;
24/10/1974 n. 62;  30/5/1974 n. 27 artt. 2 e seguenti;  26/6/1976
n. 31;   21/11/1974 n. 70 artt. 7, 12, 13, 14, 15 e 17;  2/4/1974
n. 13; 4/7/1978 n. 41;  17/8/1977 n. 51;  1/8/1973 n. 43.

Il termine  di cui al comma 1 dell'art. 6 della LR 2/8/1983 n. 57
viene sostituito  con quello  di cui  al  comma  2  del  presente
articolo.

ARTICOLO 28
(Applicazione per l'anno 1984 delle LLRR 27/3/80, n. 22, 23, 24)

Per l'anno  1984, i  programmi regionali  degli interventi di cui
agli artt.  2 e 3 delle leggi regionali 27/3/1980 nn. 22, 23, 24,
sono approvati  dal Consiglio  regionale con  un  unico  atto  da
deliberarsi entro il 31/3/1984.

I  programmi   possono  individuare  le  iniziative  o  attività
indicate dall'art.  2, III comma. L'attuazione di tali iniziative
o attività è deliberata dalla Giunta regionale.

Le Associazioni  intercomunali o Comunità montane deliberano con
un unico  atto per  tutti i  piani aziendali  ed interaziendali o
programmi  d'investimento,  pervenuti  al  loro  esame  entro  il
30/6/1984, con provvedimento da prendersi entro 90 giorni da tale
data.

ARTICOLO 29
(Efficacia annuale dei programmi)

I programmi  regionali di  cui al  precedente articolo dispongono
limitatamente   all'anno   1984,   assumendo   come   riferimento
finanziario le  disponibilità recate  per tale anno dal bilancio
annuale della Regione.

ARTICOLO 30
(Finanziamenti statali aggiuntivi per il turismo)

Il programma  regionale degli interventi, di cui all'art. 2 della
LR 27/3/1980  n. 23,  dispone per  l'anno 1984  anche  in  ordine
all'intervento finanziario aggiuntivo dello Stato di cui all'art.
13 della  legge  17  maggio  1983  n.  217,  stabilendo  criteri,
modalità  di   accesso  ai   finanziamenti  e  destinazione  dei
medesimi.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 17 febbraio 1984.

La presente  legge è  stata approvata dal Consiglio Regionale il
10-1-1984 ed  è stata vistata dal Commissario del Governo il 13-
2-1984.



SVILUPPO ECONOMICO

