Modifica della  LR 15  marzo 1980, n. 17 concernente norme per la
difesa  della   fauna  e   la   regolamentazione   dell'attività
venatoria.

Il Consiglio Regionale ha approvato il 20-11-1984
Il Commissario del Governo ha apposto il visto il 22-12-1984
Il Presidente  della Giunta  Regionale promulga la seguente legge
regionale:

ARTICOLO 1

1.  L'articolo  2  della  LR  15  marzo  1980,  n.  17  è  così
modificato: al termine del terzo comma è aggiunta la frase:

   "Sull'attuazione del piano la Giunta relaziona biennalmente al
   Consiglio".

2. L'art. 3 della LR 15/3/1980, n. 17 è così modificato:

a) Il secondo comma è così sostituito:

   "La gestione  dei piani  faunistici provinciali è affidata ai
   Comuni singoli o associati".

b) Il terzo comma è così sostituito:

   "Per  ogni  area  faunistica  è  costituita  una  Delegazione
   composta, oltre che dal Presidente in rappresentanza dell'Ente
   che l'ha  istituita, da  un minimo  di 12  ad un massimo di 21
   rappresentanti,  residenti   nell'area,  designati  in  misura
   paritetica   dalle    associazioni   agricole,   venatorie   e
   naturalistiche locali".

c) Il quarto comma è abrogato.

d) Al  sesto comma  dopo la  parola "Provincia",  è inserita  la
   seguente frase: "ed alla Giunta regionale".

e) Dopo il nono comma è inserito il seguente comma:
   "Le zone  di rispetto venatorio hanno durata di un anno e sono
   rinnovabili,   su   parere   favorevole   dell'Amministrazione
   provinciale".

3. L'art.  6 della  LR 15/3/1980  n. 17  è così  modificato: il
sesto, settimo e ottavo comma sono così sostituiti:

   "La gestione delle zone di ripopolamento e cattura è affidata
   ai Comuni singoli o associati competenti per territorio che la
   esercitano mediante  Comitati di gestione costituiti in misura
   paritetica da  rappresentanti dei proprietari o conduttori dei
   fondi inclusi e da rappresentanti dei cacciatori.

   La gestione  delle zone di ripopolamento e cattura avviene nel
   rispetto del  modello tipo regionale nel quale sono definiti i
   parametri gestionali.  Nell'atto di costituzione, nel rispetto
   dei parametri  di cui  al comma  precedente, vengono stabiliti
   gli indennizzi  per danni  alle  produzioni  agricole  nonchè
   incentivi per la salvaguardia e la produzione della selvaggina
   ed il miglioramento dell'ambiente.

   I Comitati  di  gestione  trasmettono  annualmente  agli  enti
   gestori   e   all'Associazione   intercomunale   il   bilancio
   consuntivo, corredato  di una  relazione tecnico  -  economica
   relativa  alla   gestione,  al  numero  dei  capi  prodotti  e
   catturati e all'irradiamento.

   Gli Enti  che gestiscono  le zone  di ripopolamento  e cattura
   autorizzano la  cattura o l'uccisione di specie selvatiche che
   producano danno  alle colture  agricole, anche  quando ciò si
   verifichi nei  territori circostanti,  o per esigenze tecniche
   di  gestione   della  zona.  L'autorizzazione  viene  concessa
   sentito l'Istituto Nazionale di Biologia della Selvaggina".

ARTICOLO 2

1. L'art. 8 della LR 15/3/1980 n. 17 è così sostituito:

   "Art. 8
   (Centri privati per la produzione di selvaggina)

   I proprietari  o possessori,  singoli o  associati, di  fondi,
   possono  istituire   centri  privati   per  la  produzione  di
   selvaggina anche  allo stato  naturale. Detti  centri  privati
   sono   soggetti    ad   autorizzazione    dell'Amministrazione
   provinciale  in   conformità  alla   previsione   dei   piani
   faunistici.

   La richiesta  di autorizzazione  deve essere  corredata  dalla
   planimetria  del  territorio  interessato,  da  una  relazione
   illustrativa  dell'attività   che  si   intende  svolgere   e
   dall'atto comprovante  il titolo  di proprietà  o di possesso
   dei fondi da vincolarsi.

   Fa carico  al titolare del centro privato per la produzione di
   selvaggina  l'eventuale  riduzione  degli  animali  predatori,
   previa autorizzazione dell'Amministrazione provinciale.

   Nessuna indennità  è dovuta  al concessionario  per i  danni
   eventualmente arrecati  da specie  selvatiche alle colture del
   centro privato o a quelle circostanti in possesso del titolare
   del centro privato.

   La selvaggina  prodotta nei  centri privati  è acquistata con
   diritto di  prelazione dalle  Amministrazioni pubbliche  ed è
   utilizzata ai fini del ripopolamento.

   Entro il  mese di  giugno  di  ogni  anno  le  Amministrazioni
   pubbliche comunicano  ai centri  privati il proprio fabbisogno
   di selvaggina.

   Nei centri  privati di  produzione di  selvaggina la caccia è
   vietata.

   Detti centri  privati sono  segnalati da  tabelle  recanti  la
   scritta: "Centro privato di produzione di selvaggina - divieto
   di caccia"  disposte ai  sensi  dell'art.  16  della  presente
   legge.

   La superficie complessiva dei centri privati per la produzione
   di selvaggina  non può  superare lo  0,50%  della  superficie
   agricola e forestale di ciascuna Provincia.

   I limiti  di cui  sopra non  hanno valore  per le  Province le
   quali,  alla  data  del  15/7/1984,  abbiano  una  percentuale
   superiore  allo  0,50%  della  superficie  agricola  forestale
   destinata ai  centri privati  per la produzione di selvaggina.
   Le  suddette   Province  non  possono  comunque  procedere  ad
   ulteriori ampliamenti  della superficie  destinata  ai  centri
   privati di produzione di selvaggina".

2. L'art. 10 della LR 15/3/1980 n. 17 è così modificato:

a) Il terzo comma è sostituito dai seguenti commi:

   "Nelle aziende faunistico - venatorie è autorizzata la caccia
   soltanto  ed  esclusivamente  secondo  piani  di  abbattimento
   elaborati dal  concessionario nell'osservanza dei modelli tipo
   predisposti dalla  Giunta regionale ed approvati dal Consiglio
   regionale. I  suddetti piani  di  abbattimento  devono  essere
   approvati dalla Amministrazione provinciale competente sentito
   il parere dei Comuni interessati per territorio.

   Nelle aziende faunistico - venatorie la caccia alla selvaggina
   migratoria è  vietata, fatta eccezione per la beccaccia e, da
   appostamento, per  il colombaccio.  L'attività venatoria può
   essere esercitata  su una  delle due  specie sopra indicate, a
   scelta  del   concessionario,  nel   rispetto  del  calendario
   venatorio e  delle disposizioni  stabilite dai  modelli  tipo.
   Detta facoltà  è accordata dalla Amministrazione Provinciale
   alle aziende  faunistico -  venatorie che  al  terzo  anno  di
   concessione realizzano gli obiettivi prefissati.

   E' fatta  altresì  eccezione  per  le  aziende  faunistico  -
   venatorie ricadenti nelle zone umide e vallive, dove la caccia
   alla migratoria  è consentita  limitatamente ai  palmipedi  e
   trampolieri previsti dal calendario venatorio".

b) Il quinto comma è sostituito dal seguente:

   "I modelli  tipo precisano  altresì le  specie e le quantità
   dei capi  riprodottisi allo  stato naturale, da catturarsi dal
   concessionario e  da conferire  ogni anno  all'Amministrazione
   provinciale competente,  gli obblighi  di ripopolamento  e  le
   modalità di abbattimento".

c) Dopo il quinto comma sono inseriti i seguenti commi:

   "Per  il   conseguimento  delle   finalità  naturalistiche  e
   faunistiche proprie  delle aziende  esse vengono  suddivise in
   categorie  tipologiche,   con  particolare   riferimento  alla
   localizzazione, alla  giacitura dei  terreni, alla altimetria,
   alla copertura vegetale, e al clima.

   A tale  suddivisione si  provvede con i modelli tipo nei quali
   vengono  inoltre   indicate  le  destinazioni  percentuali  di
   superficie per  le diverse  tipologie, le  specie  oggetto  di
   prelievo e  le priorità  delle concessioni con riferimento ai
   soggetti richiedenti".

d) Il sesto comma, già sostituito dall'art. 1 della LR 29/7/1981
   n. 61, è abrogato.

e) Il settimo comma, introdotto dall'art. 1 della LR 29/7/1981 n.
   61, è abrogato.

f) L'ottavo comma, già sostituito dall'art. 2 della LR 29/7/1981
   n. 61, è così ulteriormente sostituito:

   "La superficie  di un'azienda  faunistico - venatoria non può
   essere inferiore  a 400  ha. Le aziende faunistico - venatorie
   non possono  essere contigue:  fra loro  deve intercorrere, di
   norma, la  distanza di  mt.  1.000;  tale  distanza  non  può
   comunque essere  inferiore a  mt. 500.  Uguale  distanza  deve
   essere rispettata  con i  confini  di  istituti  faunistici  o
   faunistico -  venatori in  atto al  momento della costituzione
   dell'azienda faunistico - venatoria".

g) Il  nono comma,  introdotto dall'art.  2 della LR 29/7/1981 n.
   61, è abrogato.

h) Dopo l'ultimo comma è aggiunto il seguente comma:

   "La  superficie   complessiva  degli  istituti  previsti  agli
   articoli 8 e 10 della presente legge non può essere superiore
   al 10%  della superficie  agricola  e  forestale  di  ciascuna
   Provincia".

ARTICOLO 3

1. L'art. 13 della LR 15/3/1980 n. 17 è così modificato:

a) Il primo comma è così sostituito:

   "L'Amministrazione  provinciale,  su  proposta  dei  Comuni  o
   sentito  il   loro  parere,  sulla  base  di  accordi  tra  le
   Associazioni  venatorie  e  le  corrispondenti  organizzazioni
   professionali degli  agricoltori,  può  istituire,  ai  sensi
   dell'art. 15  della legge  27/12/77 n.  968, aree  di caccia a
   regolamento specifico  per la gestione delle attività rivolte
   a un  uso razionale  del territorio  anche a fini faunistici e
   venatori. Tali  aree, preferibilmente  a dimensione comunale o
   intercomunale, vengono  ubicate di massima nelle zone vallive,
   nelle zone  umide, nelle zone classificate montane, nelle zone
   ad agricoltura  svantaggiata. Esse  non possono  superare  nel
   complesso  il   30%  della  superficie  agricola  e  forestale
   provinciale".

b) L'ultimo comma è così sostituito:

   "Decorso il  suddetto termine,  l'Amministrazione provinciale,
   ove sussista  il consenso  dei proprietari  o  conduttori  dei
   fondi costituenti  almeno i  2/3 della  superficie complessiva
   interessata, provvede in merito alla costituzione delle aree".

2. L'art. 14 della LR 15/3/1980 n. 17 è così modificato:

a) Il primo comma è così sostituito:

   "La gestione delle aree a regolamento specifico è affidata ai
   Comuni singoli  o associati  che a tal fine si avvalgono di un
   Comitato composto  in  misura  paritetica  dai  rappresentanti
   degli agricoltori e delle associazioni venatorie locali".

b) Al  terzo comma, punto 2) sono abrogate le lettere b), c), d),
   e).

c) Il quarto comma è abrogato

d) Al sesto comma, le parole "degli Enti gestori" sono sostituite
   dalle parole "dai gestori".

3. L'art.  21 della  LR 15/3/1980  n. 17  è così modificato: le
parole "cacciate in mare" sono soppresse.

4. L'art. 25 della LR 15/3/1980 n. 17 è così modificato:

a) Al  primo comma la frase: "I Comuni possono limitare o vietare
   l'esercizio venatorio"  è sostituita  dalla frase:  "I Comuni
   d'intesa con  l'Amministrazione provinciale,  possono  vietare
   per periodi non superiori ad un anno l'esercizio venatorio".

b) Il settimo comma è abrogato.

5. L'art. 30 della LR 15/3/1980 n. 17 è così modificato:

a) Al primo comma, la parola "Vagante" è soppressa.

b) Il secondo ed il terzo comma sono così sostituiti:

   "Sono da ritenersi in attualità di coltivazione: gli orti, le
   coltivazioni  floreali,  i  vivai,  nonchè,  in  presenza  di
   tabellazione, i  terreni rimboschiti  da un  periodo di  tempo
   inferiore a tre anni.

   La Regione provvede a disciplinare con apposita deliberazione,
   da emanare  entro trenta  giorni dalla entrata in vigore della
   presente legge,  l'esercizio venatorio nelle superfici dove si
   svolga attività  zootecnica, dove  siano  colture  erbaceo  -
   cerealicole, nei  prati artificiali  irrigui, nonchè, solo da
   appostamento, nei  frutteti, oliveti  e vigneti specializzati,
   in quanto danneggiabili".

6. L'art. 32 della LR 15/3/1980 n. 17 è così sostituito:

   "Art. 32
   (Allevamenti di selvaggina a fini alimentari)

   Ai fini  dello sviluppo  di attività zootecniche alternative,
   anche per  il recupero  di potenzialità  produttive  in  aree
   marginali, è  consentito l'allevamento  allo stato naturale o
   semi-naturale     di      specie     selvatiche      destinate
   all'alimentazione.

   Il titolare dell'allevamento a scopo alimentare è tenuto alla
   predisposizione di  recinzioni od  altre strutture  idonee  ad
   evitare la fuoriuscita degli animali.

   La  costituzione  degli  allevamenti  a  scopo  alimentare  è
   autorizzata da parte del Comune competente per territorio.

   Il titolare dell'allevamento è tenuto a riportare su apposito
   registro a  pagine numerate  e vistate  dal Comune i movimenti
   dei capi.

   I  soggetti   allevati  a   scopo  alimentare  possono  essere
   commercializzati anche in periodo di caccia chiusa.

   Ogni soggetto  deve essere  munito di contrassegno predisposto
   dall'azienda  e   approvato   dall'Amministrazione   comunale;
   inoltre i  soggetti sono sottoposti a controllo dell'autorità
   sanitaria  secondo   le  vigenti   disposizioni   in   materia
   alimentare.

   Negli allevamenti di selvaggina a fini alimentari la caccia è
   vietata;   l'esercizio di  tale attività  può comportare  la
   revoca dell'autorizzazione.

   I  Comuni   possono  autorizzare  l'abbattimento  di  soggetti
   ungulati, diversamente  non recuperabili,  da parte di persone
   preventivamente autorizzate.

   Gli allevamenti  a scopo  alimentare sono segnalati da tabelle
   recanti  la   scritta:  "Allevamento   di  selvaggina  a  fini
   alimentari" disposte  ai sensi  dell'art.  16  della  presente
   legge.

7. L'art.  34 della  LR 15/3/1980 n. 17 è così modificato: dopo
il primo comma è aggiunto il seguente comma:

   "Al di  fuori dei periodi e degli orari fissati nel calendario
   venatorio l'allenamento  e l'addestramento  di cani da caccia,
   è consentito  esclusivamente nelle  aree di  cui all'art.  15
   della presente legge. E' altresì consentito in altri istituti
   faunistici o  faunistico - venatori, previa autorizzazione del
   responsabile della gestione.

8. L'art. 35 della LR 15/3/1980 n. 17 è così modificato:

a) Al  quinto comma  la frase:  "art. 6,  comma  1,  della  legge
   24/12/1975, n.  706" è  sostituita con  la frase:  "art.  14,
   primo comma della legge 24/11/1981 n. 689".

b) Il settimo, ottavo e nono comma sono abrogati.

ARTICOLO 4

1. L'art.  36 della  LR 15/3/1980  n. 17  è così modificato: il
secondo e il terzo comma sono così sostituiti:

   "In  caso   di   contestazione   di   una   delle   infrazioni
   amministrative previste  dall'art. 38 della presente legge gli
   agenti  che   esercitano  funzioni   di  polizia   giudiziaria
   procedono al  sequestro della  selvaggina. Nei  casi  previsti
   alle lettere  a), b),  c), d), e) ed f) dello stesso articolo,
   gli agenti salva e impregiudicata ogni altra sanzione prevista
   dalla legge, provvedono altresì al sequestro delle armi e dei
   mezzi di caccia, con esclusione del cane e dei richiami vivi.

   Se fra  le cose  sequestrate si trovi selvaggina viva o morta,
   gli agenti  la consegnano  all'Amministrazione  Comunale,  che
   provvede a liberare in località adatta la selvaggina viva e a
   vendere la selvaggina morta.

   In  quest'ultimo  caso  il  prezzo  ricavato  viene  tenuto  a
   disposizione in attesa dell'accertamento dell'illecito;
   in caso  di riconosciuta infrazione l'importo viene incamerato
   dal Comune.  Le somme in tal modo introitate saranno impiegate
   a scopi di protezione della fauna e di ripopolamento.

   E' sempre  disposta la  confisca amministrativa  dei mezzi non
   consentiti che  servirono o  furono destinati  a commettere la
   violazione".

2. L'art. 37 della LR 15/3/1980 n. 17 è così sostituito:

   "Art. 37
   (Procedimento sanzionatorio)

   Alle  infrazioni   alle  disposizioni  contenute  nelle  Leggi
   regionali in  materia di difesa della fauna e regolamentazione
   dell'attività venatoria  si applicano  le disposizioni di cui
   alla legge  24/11/1981 n.  689 salva  ed  impregiudicata  ogni
   altra sanzione  prevista dalle  leggi vigenti  comprese quelle
   che disciplinano l'igiene e il commercio della selvaggina.

   Le infrazioni vengono descritte a verbale ai sensi della legge
   24/11/1981 n.  689. L'originale  del verbale  è trasmesso dal
   verbalizzante al  Comune nel cui territorio è stata accertata
   l'infrazione.

   Copia  del   predetto  verbale   deve  essere   immediatamente
   consegnata al  trasgressore. In  caso di  rifiuto a riceverla,
   ovvero in  caso di  non avvenuta  contestazione personale,  il
   verbalizzante  trasmette   tale  copia   al  Comune   nel  cui
   territorio è stata accertata l'infrazione.

   Il Comune provvede altresì a notificarla entro novanta giorni
   al contravventore  residente in  Italia, entro  360 giorni  al
   contravventore residente all'estero.

   I trasgressori,  ovvero le  persone  obbligate  in  solido  al
   pagamento della  somma dovuta,  possono, ai sensi dell'art. 16
   della legge  24/11/1981, n.  689, effettuare,  entro  sessanta
   giorni dalla  contestazione o  dalla notifica, il pagamento in
   misura ridotta,  con effetto  liberatorio, di  una somma  pari
   alla terza  parte del  massimo della  sanzione prevista per la
   violazione commessa  o, se  più  favorevole,  al  doppio  del
   minimo della sanzione.

   Nel caso  di oblazione della sanzione amministrativa le armi e
   i mezzi di caccia sequestrati con le modalità di cui all'art.
   36,    vengono     dissequestrati     previa     dimostrazione
   dell'estinzione delle sanzioni amministrative.

   Entro il  termine di trenta giorni dalla data di contestazione
   o notificazione,  gli interessati  possono  far  pervenire  al
   Comune scritti  difensivi e  documenti e  possono chiedere  di
   essere sentiti personalmente.

   Qualora il  trasgressore non  abbia ottemperato alla oblazione
   di   cui    al   quinto    comma   del    presente   articolo,
   l'Amministrazione  comunale,   sentiti  gli  interessati,  ove
   questi ne  abbiano fatta  richiesta, ed  esaminati i documenti
   inviati e  gli  argomenti  esposti  negli  scritti  difensivi,
   determina, con  ordinanza motivata,  la somma  dovuta  per  la
   violazione e  ne ingiunge  il pagamento, insieme con le spese,
   all'autore della  violazione  ed  alle  persone  che  vi  sono
   obbligate solidamente;   ovvero  emette ordinanza  motivata di
   archiviazione  degli   atti  comunicandola  all'interessato  e
   all'organo che  ha  redatto  il  verbale.  Con  l'ordinanza  -
   ingiunzione  deve  essere  disposta  la  restituzione,  previo
   pagamento delle spese di custodia, delle cose sequestrate, che
   non siano confiscate con lo stesso provvedimento.

   La restituzione  delle cose  sequestrate è  altresì disposta
   con  l'ordinanza   di  archiviazione,   quando  non   ne   sia
   obbligatoria la confisca.

   Il trasgressore  è tenuto  al pagamento  entro il  termine di
   trenta  giorni   dalla  notificazione   del  provvedimento  di
   ingiunzione;   per i  residenti  all'estero  tale  termine  di
   pagamento è di sessanta giorni.

   L'ordinanza - ingiunzione costituisce titolo esecutivo; contro
   di essa,  entro il  termine ultimo  previsto per il pagamento,
   l'interessato può ricorrere dinanzi all'autorità giudiziaria
   competente ai sensi dell'art. 3 del TU 14/4/1910 n. 639.

   Le somme  riscosse a titolo di sanzione amministrativa vengono
   introitate  dall'Amministrazione  comunale  e  destinate  alla
   gestione   dell'area    faunistica   cui    il    Comune    è
   territorialmente interessato.

   La  proposta   di  sospensione,  di  revoca  o  di  esclusione
   definitiva dalla  concessione  di  licenza  di  caccia,  viene
   formulata -  ai sensi  dell'art. 33  della legge 27/12/1977 n.
   968 -  dall'Amministrazione comunale  nel  cui  territorio  è
   avvenuta l'infrazione  e trasmessa  al Questore  del luogo  di
   residenza del  trasgressore che provvede a tale sospensione, o
   revoca o esclusione definitiva dalla concessione".

3. L'art. 38 della LR 15/3/1980 n. 17 è così modificato:

a) Al  primo comma, lett. c) la frase aggiunta con l'art. 3 della
   LR 29/7/1981 n. 61, è così sostituita:

   "Analoga sanzione  si applica  per  la  caccia  notturna,  per
   quella praticata  nei giorni  non  consentiti  dal  calendario
   venatorio   e   all'esercizio   venatorio   effettuato   senza
   autorizzazione in istituti faunistico - venatori".

b) Al primo comma, la lettera q) è così sostituita: L. 300.000,
   per chi  esercita l'allenamento  e l'addestramento  di cani da
   caccia all'interno  di  istituti  faunistici  o  faunistico  -
   venatori, al di fuori dei tempi di cui al calendario venatorio
   o di quanto disposto all'art. 34 della presente legge. In caso
   di recidiva la sanzione è raddoppiata".

c) Al  primo comma,  dopo la  lettera q)  è aggiunta la seguente
   lettera:

   "r) la  sanzione amministrativa  da L. 5.000 a Lire 50.000 per
       chi viola  le disposizioni  della  presente  legge  o  del
       calendario  venatorio  non  espressamente  richiamate  dal
       presente articolo".

ARTICOLO 5

1. L'art. 39 della LR 15/3/1980 n. 17 è così sostituito:

   "Art. 39
   (Fondo di tutela delle produzioni agricole)

   Per far  fronte ai  danni non  altrimenti risarcibili arrecati
   alle produzioni  agricole della  selvaggina e  delle attività
   venatorie il  fondo di tutela delle produzioni agricole di cui
   all'art. 26 della legge 27/12/77 n. 968, viene ripartito dalla
   Giunta  regionale   tra  le   Amministrazioni  provinciali  in
   rapporto, di norma, alla superficie agricola e forestale.

   Ai sensi dell'ultimo comma dell'art. 26 della legge 27/12/1977
   n. 968, per ogni area faunistica, è costituito un Comitato di
   gestione.

   Le  domande   di  indennizzo   per  danni  alle  colture  sono
   presentate ai Comuni entro dieci giorni dall'evento, corredate
   possibilmente   di    prove   testimoniali    e   fotografiche
   dell'avvenuto danneggiamento;  i Comuni entro dieci giorni dal
   ricevimento della  domanda provvedono alle verifiche del caso,
   e le rinviano alle Amministrazioni Provinciali.

   L'ammontare della  liquidazione è  valutato  in  rapporto  al
   valore su  campo della coltura danneggiata, in conformità con
   i criteri generali fissati dall'Amministrazione provinciale.

   Quando l'ammontare  dei danni accertati superi il valore delle
   assegnazioni  si  provvede  a  ripartizioni  percentuali,  con
   eventuale esclusione  - su  proposta del  Comitato di  cui  al
   secondo comma  del presente  articolo -  dei  danni  di  tenue
   valore. Somme  eventualmente residue  vengono  utilizzate  per
   operazioni  di   prevenzione  dei   danni  e  di  riequilibrio
   faunistico.

   Non sono  ammessi a  indennizzo  i  danni  causati  da  specie
   animali  in  aree  costituite  in  divieto  di  caccia,  nelle
   superfici boscate,  eccettuate quelle  rimboschite  fino  a  3
   anni, nei fondi chiusi, o in quelle aree comunque recintate in
   modo da  impedire il  libero passaggio  di animali  o persone,
   nonchè quelli  su superfici interessate da istituti o aziende
   che  abbiano   tra  le  finalità  la  tutela,  la  produzione
   faunistica o l'attività venatoria.

   Non sono altresì ammessi ad indennizzo i danni non altrimenti
   risarcibili imputabili all'esercizio della caccia, al di fuori
   dei periodi o dei giorni in cui la caccia è consentita.

   Entro  il   31  gennaio   di  ogni   anno  le  Amministrazioni
   provinciali inviano  alla Giunta  regionale una  relazione sui
   danni denunciati  e indennizzati e sugli interventi effettuati
   per la  prevenzione. Di  tali relazioni  la  Giunta  regionale
   tiene conto nelle ripartizioni successive".

2. L'art. 41 della LR 15/3/1980 n. 17 già sostituito dall'art. 4
della LR 29/7/1981 n. 61 è abrogato.
I numeri  d'ordine 15  e 16  del titolo  II della tariffa annessa
alla LR 15/5/1980 n. 54 e successive modificazioni e integrazioni
sono così modificati:

a) dopo  la lettera  d) del  n. d'ordine  15 del  titolo II della
   tariffa  annessa   alla  LR   15/5/1980  n.  54  e  successive
   modificazioni ed integrazioni è aggiunto:

   "e) fisso ai trampolieri L. 48.000".

b) Il numero d'ordine 16 del titolo II della tariffa annessa alla
   LR 15/5/1980  n. 54 e successive modificazioni ed integrazioni
   è così sostituito:

   "Concessione di  costituzione di: Azienda faunistica venatoria
   per ogni ha:

   Tassa di rilascio L. 9.600
   Tassa annuale L. 2.400.

   Le  tasse  devono  essere  corrisposte  entro  il  31  gennaio
   dell'anno in cui si riferiscono".

3. L'art.  42 della LR 15/3/1980 n. 17, già sostituito dall'art.
1 della LR 2/8/1983 n. 58, è così sostituito:

   "A partire  dall'anno 1985 le entrate derivanti dalle tasse di
   concessione  regionale   per  l'esercizio   venatorio  vengono
   destinate come segue:

   a) nella  misura del  9% a favore delle Province per la tutela
      delle produzioni  agricole. La  ripartizione è  effettuata
      con le modalità indicate al precedente art. 39;

   b) nella  misura del  3% a  favore dei  Comuni per l'esercizio
      delle funzioni amministrative delegate;

   c) nella    misura  del  5%  a  favore  delle    Province  per
      l'esercizio delle funzioni amministrative delegate;

   d) nella  misura del  3%    a    favore  delle    Associazioni
      intercomunali per l'esercizio delle funzioni amministrative
      delegate.

      Le ripartizioni  di cui  alle lettere  b),  c)  e  d)  sono
      effettuate per  il 70% in rapporto alla superficie agricola
      e forestale  e per  il  30%  in  relazione  al  numero  dei
      cacciatori residenti.
      
      Le somme  eventualmente residue  rispetto agli stanziamenti
      di cui  alle lettere b), c) e d) sono utilizzate dagli Enti
      per interventi di riequilibrio faunistico.
      
   e) nella    misura  del  60%  a    favore  delle  Associazioni
      intercomunali e  delle Comunità  Montane per interventi di
      tutela, incremento,  recupero e  ripristino  delle  risorse
      faunistico -  ambientali nell'ambito dei piani provinciali,
      degli  indirizzi   generali  di   piano  regionale,  e  per
      l'attivazione degli  istituti e  delle  strutture  previste
      dalla presente legge.

      L'erogazione   dei   fondi   suddetti   alle   Associazioni
      intercomunali ed alle Comunità montane è effettuata dalla
      Giunta  regionale   su  progetti  approvati  dalle  stesse,
      definiti per  obiettivi, modalità  di attuazione,  tempi e
      relative spese  e corredati  di parere  favorevole espresso
      dalla   Amministrazione    provinciale    competente    per
      territorio.
      
      Le  Associazioni   intercomunali  e  le  Comunità  montane
      possono  utilizzare   i  fondi  loro  assegnati  anche  per
      finanziare iniziative faunistico - ambientali di altri Enti
      o  di   privati,  singoli   ed  associati,  ricomprese  nei
      rispettivi progetti.
      
      Per garantire le necessarie funzioni di coordinamento e per
      l'attivazione   dei   rispettivi   piani   faunistici,   le
      Amministrazioni provinciali esprimono il proprio parere sui
      progetti delle Associazioni intercomunali e delle Comunità
      montane al 31 maggio ed al 30 settembre di ogni anno.
      
      Al termine di ogni semestre le Associazioni intercomunali e
      le   Comunità    Montane    sono    tenute    a    fornire
      all'Amministrazione provinciale  competente ed  alla Giunta
      regionale il rendiconto operativo e finanziario relativo ad
      ogni singolo  progetto. Per  i progetti di durata annuale o
      pluriennale dovranno  essere forniti  i rispettivi stati di
      avanzamento.
      
      Ai  fini   dell'erogazione  dei   fondi  sono   considerati
      prioritari i  progetti, presentati  da Enti  pubblici o  da
      operatori associati,  che siano finalizzati alla difesa, al
      ripristino ed alla valorizzazione dell'ambiente.
      
   f) nella  misura del  20% a  favore della Giunta regionale per
      iniziative di interesse regionale in favore dell'ambiente e
      della fauna,  per attività  di educazione e di propaganda,
      per contributi ad Enti ed Associazioni e per l'espletamento
      in genere  dei compiti  propri della Giunta stessa ai sensi
      della presente legge.

      La Giunta  regionale entro  il 30  novembre di ciascun anno
      ripartisce  le   somme  riscosse   a  titolo  di  tassa  di
      concessione  regionale  per  l'esercizio  venatorio  tra  i
      diversi interventi  indicati. Parte delle somme di cui alla
      lett. f)  del precedente  comma possono  essere destinate a
      copertura delle spese di funzionamento istituzionale".
      
4. L'art. 2 della LR 2/8/1983, n. 58 è abrogato.

5. Il primo, terzo, quarto, quinto, sesto, settimo, ottavo, nono,
decimo,  undicesimo,  dodicesimo  comma  dell'art.  43  della  LR
15/3/1980, n. 17 sono abrogati.

La presente legge sarà pubblicata sul Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 31 dicembre 1984.

La presente  legge è  stata approvata dal Consiglio Regionale il
20-11-1984 ed è stata vistata dal Commissario del Governo il 22-
12-1984.



CACCIA

