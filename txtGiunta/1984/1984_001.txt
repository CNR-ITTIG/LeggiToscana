Norme per  la determinazione  e la  concessione di  contributi di
esercizio per i servizi di trasporto pubblico locale.

Il Consiglio Regionale ha approvato il 22-11-1983
Il Commissario del Governo ha apposto il visto il 27-12-1983
Il Presidente  della Giunta  Regionale promulga la seguente legge
regionale:

ARTICOLO 1
(Finalità della legge)

La Regione  Toscana concede  contributi di esercizio a favore dei
servizi di  trasporto pubblico  locale secondo  i principi  e  le
procedure stabilite dalla presente legge, in attuazione dell'art.
6, della Legge 10-4-81 n. 151.

ARTICOLO 2
(Classificazione dei servizi)

I servizi  di  trasporto  pubblico  locale,  agli  effetti  della
presente legge, sono classificati nei seguenti modi:

1) servizi su strada: autolinee, filovie;
2) servizi   su    impianti    fissi:    ferrovie  metropolitane,
   tradizionali e  leggere, tramvie,  funicolari terrestri, aeree
   mono e bifuni, ascensori e scale o nastri mobili;
3) servizi  di navigazione  interna: lacuali, lagunari, fluviali,
   su canali navigabili ed idrovie.

I servizi  di trasporto  pubblico  sono  distinti  inoltre  nelle
seguenti categorie:

1) urbani
2) extraurbani.

TITOLO I
CRITERI PER  IL CALCOLO  DEL COSTO ECONOMICO STANDARDIZZATO E DEI
RICAVI DEL TRAFFICO PRESUNTI.

ARTICOLO 3
(Costo di produzione dei servizi)

Ai fini  del calcolo  del  costo  economico  standardizzato,  per
ognuna delle tipologie di servizi di cui all'articolo precedente,
il Consiglio  Regionale determina, almeno annualmente, i costi di
produzione dei  servizi stessi,  in base  a criteri  standard  di
rigorosa ed  efficiente  gestione  che  garantiscano  la  massima
produttività  dei   mezzi,  degli   impianti  e  del  personale,
considerando le seguenti componenti:

1) costo  del personale,  sulla base  delle leggi,  dei contratti
   collettivi e degli accordi nazionali di lavoro;
2) costo dei consumi di trazione in relazione al tipo di veicoli;
3) costo  di manutenzione  ordinaria dei  mezzi e  degli impianti
   fissi;
4) costo di ammortamento dei mezzi di trasporto;
5) costo  di ammortamento  degli impianti, delle infrastrutture e
   delle attrezzature;
6) costo  per spese  generali, imposte,  tasse, oneri finanziari,
   ammortamento dei fabbricati.

ARTICOLO 4
(Costo economico standardizzato dei servizi)

Il costo  economico standardizzato  è  calcolato  applicando  al
costo  di   produzione,  determinato   ai   sensi   dell'articolo
precedente,  parametri  moltiplicativi  stabiliti  dal  Consiglio
Regionale relativi  alla qualità  del servizio  offerto ed  alle
condizioni ambientali  in cui  il servizio  viene svolto, e delle
caratteristiche oggettive delle aziende.

La qualità  del servizio  offerta è  rapportata  alle  seguenti
caratteristiche:

1) velocità commerciale
2) tipologia e qualità dei mezzi
3) arco orario di presenza
4) frequenza.

Le condizioni ambientali di svolgimento dei servizi sono valutate
secondo le seguenti distinzioni:

1) caratteristiche morfologiche del territorio
2) caratteristiche relative alla viabilità
3) caratteristiche relative alla densità di popolazione.

Nell'ambito della  distinzione di cui al precedente punto 1, deve
essere attribuito  comunque un parametro preferenziale ai servizi
di area montana, intendendosi per tali quelli che si svolgono nel
territorio delle Comunità Montane definito dalla LR 52/81.

ARTICOLO 5
(Ricavi del traffico presunti)

Per ognuna  delle tipologie  di servizio  di cui  all'art. 2,  il
Consiglio regionale determina annualmente l'aliquota di copertura
dei  costi   da  parte   dei  ricavi  differenziandola  per  zone
ambientali omogenee e per livello di servizio offerto.

A questo fine sono valutate almeno:

1) le  condizioni di  svolgimento del servizio per aree urbane ed
   extraurbane
2) il coefficiente di utilizzo dei servizi da parte dell'utenza
3) le normative ed i livelli tariffari vigenti.

In ogni  caso l'entità dei ricavi presunti, determinata ai sensi
dei commi  precedenti e  relativa al complesso dei servizi svolti
nell'intero territorio  regionale, non  deve  risultare  comunque
inferiore a  quella derivante  dall'applicazione  delle  aliquote
fissate dal  Decreto Ministeriale  previsto dall'art.  6 punto b)
della L. 151/1981.

ARTICOLO 6
(Rilevazione  dei   costi  effettivi  dei  servizi  di  trasporto
pubblico locale)

La Giunta regionale, col concorso delle Province per i servizi di
trasporto pubblico extraurbano e dei comuni per i servizi urbani,
compie, almeno  annualmente, la  rilevazione dei  costi effettivi
dei  servizi  di  trasporto  pubblico  locale  e  dei  ricavi  di
esercizio e ne da comunicazione al Consiglio regionale.

Ai fini  di cui  al comma  precedente ogni impresa o esercizio di
trasporto ai  sensi dell'art.  7, secondo  comma, della L. 151/81
deve allegare ai propri bilanci o stati di previsione una tabella
di raffronto tra i propri costi e quelli economici standardizzati
determinati ai  sensi della  presente legge secondo le modalità,
termini e  schemi tipo  di documentazione  indicati dalla  Giunta
regionale.

Per le  aziende costituite ai sensi dell'art. 2458 e segg. del CC
e per  quelle costituite in società per azioni, il consuntivo è
rappresentato  dal   bilancio  redatto   ed  approvato  ai  sensi
dell'art. 2423 e segg. del CC.

Ai fini  della presente legge le imprese od esercizi di trasporto
pubblico locale  sono tenuti  a presentare i loro bilanci secondo
lo schema  definito dal  Ministero del Tesoro ai sensi del quarto
comma dell'art. 25 della Legge 5 agosto 1978 n. 468.

Le aziende  documentano altresì  le percorrenze,  le tariffe,  i
ricavi, i  costi e  gli altri  elementi conoscitivi eventualmente
richiesti dal Consiglio regionale e relativi a:

1) servizi di trasporto su commissione;
2) autolinee  di concessione  statale sostitutive  di servizi  su
   ferro;
3) servizi di gran turismo.

Tutte le  aziende esercenti  servizi di trasporto pubblico locale
sono tenute  ad adeguare la propria organizzazione contabile e di
rilevazione  dei   dati  di   esercizio  allo  scopo  di  fornire
informazioni ed  idonea documentazione  relativamente all'azienda
ed  ai   servizi   esercitati,   sulla   base   delle   modalità
appositamente indicate dalla Giunta regionale.

Le imprese  e gli  esercizi di trasporto di enti locali o di loro
consorzi che  non coprano loro eventuali disavanzi con contributi
regionali determinati  ai sensi  della presente legge trasmettono
altresì  alla   Giunta  regionale   il  piano   che  prevede  il
raggiungimento dell'equilibrio  di bilancio, redatto ai sensi del
penultimo  comma  dell'art.  6  della  legge  151/81,  nonchè  i
resoconti semestrali sullo stato di attuazione del piano stesso.

ARTICOLO 7
(Criteri di valutazione delle percorrenze)

Le percorrenze  annue sono  determinate computando  i  chilometri
effettivamente percorsi  sulle linee  di concessione  regionale o
comunale nei  limiti  dei  programmi  di  esercizio  regolarmente
approvati.

Le corse bis sono computate se denunciate entro i primi 15 giorni
del mese  successivo a  quello nella quale sono state effettuate.
La denuncia  delle corse bis deve essere firmata dal responsabile
aziendale dell'esercizio.  Per ogni  corsa bis  le  aziende  sono
tenute  a   fornire  la  documentazione  richiesta  dalla  Giunta
Regionale.

Il riconoscimento  delle percorrenze  ai fini  dei contributi  di
esercizio per  i  servizi  svolti  al  di  fuori  del  territorio
regionale o nel territorio regionale da aziende su concessione di
altra Regione è subordinato alle intese fra la Regione Toscana e
le Regioni finitime interessate da raggiungere con tempestività.

La Giunta  regionale, con  preavviso di 90 gg. può escludere dal
computo delle  percorrenze quelle  relative a  linee, a tratti di
linea o  a corse  da essa  ritenute  non  più  rispondenti  alle
esigenze del trasporto pubblico locale.

TITOLO II
CONTRIBUTI DI ESERCIZIO

ARTICOLO 8

La Regione  Toscana, in  attuazione dell'art. 6 della legge 10-4-
1981 n. 151, concede contributi di esercizio agli enti ed aziende
esercenti i  servizi di  trasporto  pubblico  locale  di  cui  al
precedente art.  2, con  l'obiettivo di  conseguire  l'equilibrio
economico dei  bilanci degli  enti e  delle aziende  esercenti  i
servizi stessi.

Non sono  ammessi ai  contributi previsti  dalla presente legge i
servizi di  trasporto pubblico locale per i quali gli enti locali
non abbiano  provveduto agli adempimenti di cui all'art. 9, sesto
comma, della legge 10-4-1981 n. 151 e successive modificazioni.

L'ammontare dei  contributi di  esercizio da erogare alle aziende
è determinato,  entro i  limiti delle  risorse  disponibili  nel
bilancio della  Regione derivanti  dalle ripartizioni  del  Fondo
nazionale trasporti, sulla base di parametri obiettivi, stabiliti
dal Consiglio  Regionale, per  coprire la  differenza  fra  costi
standardizzati  dei   servizi  ed   i  relativi  ricavi  presunti
determinati ai sensi della presente legge.

Fino all'approvazione  del programma  regionale dei trasporti non
sono ammessi  ai contributi  previsti dalla presente legge, nuovi
servizi o  intensificazioni dei servizi esistenti a meno che tali
variazioni  non   avvengano   in   compensazione   di   riduzione
nell'ambito della  stessa azienda o di aziende diverse in seguito
ai processi di razionalizzazione dei servizi.

Ai fini  della determinazione del contributo spettante, il totale
dei ricavi presunti, calcolato ai sensi della presente legge, non
può essere  considerato inferiore al totale dei ricavi effettivi
della azienda.

ARTICOLO 9
(Motivi  di   esclusione  dalla  concessione  del  contributo  di
esercizio)

Sono escluse  dalla concessione  del contributo  di esercizio  le
aziende:

1) che  non rispettano le clausole concessionali, le tariffe e le
   norme tariffarie  vigenti, i  contratti di  lavoro e  le leggi
   sociali;
2) che  non sottopongono  a verifica tecnico - amministrativa dei
   funzionari della  Regione, appositamente  delegati,  i  propri
   conti economici e patrimoniali;
3) che  forniscono servizi di trasporto non conformi ai parametri
   standard previsti  dalla presente legge per i quali ricevono i
   contributi;
4) che    non  ottemperano  a  richieste  motivate  dalla  Giunta
   Regionale e non rispettano le normative per la tenuta dei dati
   secondo il disposto dell'art. 6.

Le imprese  che nel  corso  dell'anno  riducono  il  programma  e
cessano in  tutto o  in parte  l'esercizio  senza  la  preventiva
autorizzazione dell'ente  concedente perdono  i benefici previsti
dalla presente  legge per  tutto l'anno e per la rete dei servizi
concessi.

ARTICOLO 10
(Domande di contributo)

Per  beneficiare   dei  contributi   di  esercizio,   i  soggetti
interessati rivolgono  alla Giunta  regionale  apposita  domanda,
sottoscritta dal  legale rappresentante dell'azienda, entro il 30
dicembre  dell'anno   che  precede   l'esercizio  di  riferimento
corredata dalla documentazione prevista all'allegato A.

ARTICOLO 11
(Concessione ed erogazione dei contributi)

Alla concessione  ed alla  erogazione  dei  contributi  stabiliti
dalla  presente  legge  provvede  la  Giunta  regionale  a  norma
dell'art. 46 dello Statuto.

L'erogazione dei contributi avviene in via preventiva con acconti
trimestrali anticipati,  determinati sulla base delle percorrenze
autorizzate ed effettuate nell'anno precedente.

Per l'erogazione  del conguaglio,  le aziende  e le  imprese  che
gestiscono servizi  di  trasporto  pubblico  locale,  presentano,
entro  il   28  febbraio   dell'anno  successivo   a  quello   di
riferimento,  domanda   sottoscritta  dal  legale  rappresentante
dell'azienda   e    corredata   della   documentazione   indicata
all'allegato B.

ARTICOLO 12
(Norma transitoria)

La presente  legge per  quanto riguarda  la determinazione  e  la
concessione dei  contributi di  esercizio, si  applica a far data
dal 1 gennaio 1984.

Alla  determinazione   ed  alla  concessione  dei  contributi  di
esercizio spettanti  alle aziende  ai sensi della legge 10 aprile
1981 n.  151, in  riferimento agli  anni 1982,  1983, provvede il
consiglio regionale  con apposita  deliberazione con  riferimento
alle percorrenze svolte ed autorizzate.

Per l'anno  1983 l'ammontare  del contributo  è  determinato  in
misura uguale a quella erogata per l'esercizio 1982.

L'ammontare del  contributo  può  essere  incrementato  del  13%
quando si  verifichino le  condizioni previste  dal  penultimo  e
ultimo comma dell'art. 31 del
DL 28-2-83 n. 55, convertito in legge 26 aprile 1983 n. 131.

ARTICOLO 13
(Norma finanziaria)

All'onere derivante dall'attuazione della presente legge si farà
fronte  con   appositi  stanziamenti  stabiliti  dalle  leggi  di
bilancio per l'anno 1984 e successivi.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 3 gennaio 1984.

La presente  legge è  stata approvata dal Consiglio regionale il
22-11-1983 ed è stata vistata dal Commissario del Governo il 27-
12-1983.

ALLEGATO A
Allegati alla domanda per il contributo di esercizio.

- ultimo  bilancio consuntivo approvato (secondo lo schema del DM
  4-2-1978);

- bilancio  preventivo o stato previsionale dell'esercizio in cui
  si rivolge la domanda;

- prospetti riepilogativi riguardanti:

   a) personale:
    - qualifiche
    - anzianità di servizio
    - costo disaggregato nelle voci che lo compongono
    
   b) parco mezzi:
    - numero di identificazione aziendale e numero del telaio
    - marca
    - tipo
    - targa
    - servizio a cui è destinato il mezzo
    - anno di prima immatricolazione
    - eventuali passaggi di proprietà
    - prezzo di acquisto
    - eventuali contributi, distinti per fonte
    - valore mercato
    - piano di ammortamento
    - interventi di manutenzione ordinaria previsti nell'anno
    - consumi di trazione
   c) infrastrutture,  impianti fissi, officine deposito e titolo
      di godimento.  In caso  di locazione  anche  l'importo  del
      canone annuo al locatore
   d) fabbricati  per destinazione  e titolo di godimento in caso
      di locazione anche canone annuo e locatore
   e) percorrenze presunte distinte in relazione al servizio:
    - urbano
    - extraurbano
    - di area montana
    - su commissione
    - fuori linea
    - turistico
    - sostitutivo di servizi su ferro
   f) orari al pubblico
   g) altre notizie richieste dalla Giunta regionale.

La dichiarazione  è redatta  a firma  del legale  rappresentante
dell'azienda.

ALLEGATO B
Percorrenze, distinte per fonte della concessione, al netto delle
percorrenze tecniche.

a) concessione:

- statale
- regionale
- comunale
- urbana
- extraurbana
- di area montana

b) riepilogo delle corse e delle rispettive percorrenze:

- plurime
- bis
- fuori linea
- noleggi
- servizi su commissione
- gran turismo
- sostitutive di servizi su ferro

c) ricavi:

- biglietti di corsa semplice urbani-extraurbani
- abbonamenti  urbani-extraurbani - mensili-settimanali a tariffa
  ordinaria e a tariffa per particolari categorie di utenza
- carte giornaliere
- bagagli
- canoni postali
- eventuali contributi da imprese o Enti locali
- pubblicità
- fuori linea
- servizi su commissione
- gran turismo

d) altre notizie richieste dalla Giunta regionale.

Dichiarazione a firma del legale rappresentante dell'azienda.

TRASPORTI

