Norme per lo smaltimento dei rifiuti solidi e dei fanghi.

Il Consiglio Regionale ha approvato il 9-10-1984
Il Commissario del Governo ha apposto il visto il 9-11-1984.
Il Presidente  della Giunta  Regionale promulga la seguente legge
regionale:

ARTICOLO 1
(Finalità della legge)

In attuazione  del decreto  del Presidente  della  Repubblica  10
settembre 1982,  n. 915  e della  legge 5  marzo 1982,  n. 62, la
presente  legge   disciplina  le  procedure  per  l'elaborazione,
predisposizione  ed   aggiornamento  del   piano   regionale   di
organizzazione dei  servizi di  smaltimento  dei  rifiuti  e  dei
fanghi, definisce  le  competenze  regionali  e  delega  funzioni
amministrative agli enti locali.

ARTICOLO 2
(Piano regionale di organizzazione dei servizi di smaltimento dei
rifiuti e dei fanghi)

1. Al  fine  dell'esercizio  coordinato  delle  funzioni  di  cui
all'art.  6  del  decreto  del  Presidente  della  Repubblica  10
settembre 1982, n. 915 e dell'art. 2 della legge 5 marzo 1982, n.
62, la  Regione approva,  con la  procedura di  cui agli articoli
seguenti, il  piano regionale  di organizzazione  dei servizi  di
smaltimento dei rifiuti e dei fanghi.

2. Esso contiene:

a) la  determinazione delle caratteristiche e delle quantità dei
   rifiuti da smaltire;
b) il  rilevamento e  la descrizione  degli impianti esistenti di
   trattamento, di  rigenerazione, di  recupero, di  riciclo,  di
   innocuizzazione, di  discarica controllata  e  degli  impianti
   produttivi agro - industriali finalizzati allo smaltimento dei
   rifiuti e dei liquami e dei fanghi residuati dalle lavorazioni
   industriali;
c) la  determinazione dei  bacini ottimali  per lo smaltimento in
   relazione  alle   tipologie  e   alle  quantità  dei  rifiuti
   prodotti, all'economia dei trasporti e alle soluzioni tecniche
   adottate;
d) l'individuazione  dei metodi  e degli  impianti di smaltimento
   più idonei in relazione alle quantità e alle caratteristiche
   dei rifiuti e dei fanghi e agli impianti esistenti;
e) l'individuazione  delle zone,  ed eventualmente  dei siti  ove
   localizzare gli  impianti di  smaltimento per  ogni bacino  di
   utenza, ivi comprese le discariche controllate nonchè le zone
   idonee ad  effettuare lo  smaltimento dei liquami e dei fanghi
   residuati dalle  lavorazioni industriali  e  dai  processi  di
   depurazione;
f) l'indicazione delle modalità di stoccaggio e delle specifiche
   tecniche e dimensioni degli impianti di smaltimento;
g) la  definizione   delle    caratteristiche  delle  piattaforme
   specializzate per lo smaltimento dei rifiuti tossici e nocivi;
h) le  modalità e  i tempi per l'attuazione del piano stesso per
   la  trasformazione  delle  autorizzazioni  da  provvisorie  in
   definitive, per  il rilevamento  statistico dei  dati e per la
   trasmissione delle informazioni;
i) i criteri per il rilascio delle autorizzazioni definitive, per
   organizzazione dei servizi di smaltimento e per l'applicazione
   delle procedure di controllo;
l) l'indicazione  dei sistemi  più idonei  tendenti a riciclare,
   riutilizzare i  rifiuti o  recuperare  da  essi  materiali  ed
   energia;
m) la  definizione dei  sistemi degli impianti più idonei per lo
   smaltimento dei rifiuti ospedalieri o simili;
n) la  localizzazione ed il dimensionamento delle aree da adibire
   a centri  di raccolta  dei veicoli a motore, rimorchi e simili
   nonchè la definizione delle modalità per la loro gestione;
o) la  previsione della costituzione di consorzi fra comuni anche
   con la partecipazione di comunità montane, per lo smaltimento
   dei rifiuti  e dei  fanghi, ai quali possono partecipare anche
   imprese singole ed associate.

3. Il  piano può  essere elaborato  per stralci riferiti a parti
organiche del  territorio, a particolari categorie di rifiuti e/o
a singole metodologie di smaltimento.

ARTICOLO 3
(Approvazione dello schema di piano regionale)

Entro due  mesi dall'entrata  in vigore  della presente  legge la
giunta regionale  elabora lo schema del piano di cui all'art. 2 e
lo trasmette alla provincia.

ARTICOLO 4
(Formazione del piano)

1. Sulla  base dello  schema del  piano ed entro quattro mesi, le
provincie, sentiti  i comuni deliberano e trasmettono alla giunta
regionale le  proposte di piano di smaltimento dei rifiuti di cui
al  precedente  art.  2,  relative  al  proprio  territorio,  con
particolare riferimento alla eventuale individuazione dei siti.

2.  Nella  formulazione  delle  proposte  di  piano  le  province
garantiscono la massima partecipazione dei soggetti interessati e
comunque delle organizzazioni di categoria dei lavoratori e degli
imprenditori, degli  istituti scientifici, delle associazioni per
la protezione  dell'ambiente e delle organizzazioni professionali
e sociali.

ARTICOLO 5
(Approvazione del piano regionale)

1. La  giunta regionale, sulla base dello schema di piano e delle
proposte avanzate  dalle province,  sentito il comitato di cui al
successivo art.  10, trasmette all'approvazione del consiglio una
proposta di  piano regionale  di organizzazione  dei  servizi  di
smaltimento dei rifiuti solidi e dei fanghi.

2. In  mancanza delle  proposte delle province nel termine di cui
al precedente  articolo, la giunta regionale è tenuta comunque a
trasmettere al  consiglio la  proposta di piano regionale entro i
successivi due mesi.

3. Il  consiglio regionale  approva il  piano  con  proprio  atto
deliberativo, sentiti i comuni nei cui territori sono individuate
le zone  di  cui  alla  lettera  e)  dell'art.  2.  Il  piano  è
pubblicato nel Bollettino ufficiale della Regione.

4. Il  piano può  essere motivatamente  modificato in ogni tempo
con le  stesse procedure  e previo  parere del comitato di cui al
successivo art. 10.

5. Il  consiglio regionale  entro due mesi dall'entrata in vigore
del decreto  di cui  all'art. 5  del decreto del Presidente della
Repubblica 10  settembre  1982,  n.  915,  adegua  il  piano,  su
proposta della  giunta, sentito  il comitato di cui al successivo
art. 10.

ARTICOLO 6
(Variante allo  strumento urbanistico  per la  localizzazione dei
siti idonei  in cui  realizzare gli  impianti di  trattamento e/o
stoccaggio dei rifiuti nonchè quelli idonei allo smaltimento dei
liquami e dei fanghi.)

1. Entro  sessanta  giorni  dalla  pubblicazione  nel  Bollettino
ufficiale  della   Regione  della   deliberazione  del  consiglio
regionale  di   approvazione  dei  piano,  i  comuni  interessati
provvedono ad  adottare varianti  ai propri strumenti urbanistici
per  localizzare,  all'interno  delle  zone  indicate  dal  piano
regionale, i  siti idonei  alla realizzazione  degli impianti  di
trattamento e/o  stoccaggio, temporaneo e definitivo, dei rifiuti
e quelli  idonei  allo  smaltimento  dei  liquami  e  dei  fanghi
residuati  dalle   lavorazioni  industriali  o  dai  processi  di
depurazione.

2. Le  deliberazioni di  adozione delle predette varianti seguono
le procedure  di cui  all'art. 6  della legge  18 aprile 1962, n.
167, e  sono trasmesse  alla giunta  regionale  la  quale,  entro
sessanta  giorni,   può  assumere   le  proprie  determinazioni,
trascorso tale termine le varianti si intendono approvate.

3. Qualora  i comuni  non adottino la variante nel termine di cui
al  primo   comma,  provvederà  in  via  sostitutiva  la  giunta
regionale non oltre sessanta giorni dalla scadenza del termine di
cui sopra.  Tali varianti  seguono il  procedimento di  cui  agli
articoli 6  e 7  della legge  18 aprile  1962,  n.  167,  e  sono
approvate   dalla   giunta   regionale   con   la   delibera   di
controdeduzioni alle  osservazioni e  opposizioni presentate  dai
comuni e dai soggetti privati.

ARTICOLO 7
(Delega di funzioni amministrative alle province e ai comuni)

1. E' delegato alla provincia l'esercizio delle seguenti funzioni
amministrative:

a) l'approvazione   dei    progetti  e  degli  elaborati  tecnici
   riguardanti gli  impianti di  smaltimento dei rifiuti urbani e
   di innocuizzazione e di eliminazione dei rifiuti speciali, ivi
   comprese  le  discariche  di  prima  categoria  e  di  seconda
   categoria di tipo B così come definito nella deliberazione 27
   luglio 1984  del comitato  interministeriale di cui all'art. 5
   del decreto del Presidente della Repubblica 10 settembre 1982,
   n. 915;
b) l'autorizzazione   ad    enti  ed  imprese  ad  effettuare  lo
   smaltimento dei  rifiuti urbani  e speciali prodotti da terzi,
   ivi comprese  le discariche  di prima  categoria e  di seconda
   categoria di tipo B;
c) l'autorizzazione  alla installazione  ed alla  gestione  delle
   discariche  controllate   di  prima  categoria  e  di  seconda
   categoria di  tipo B  e degli impianti di innocuizzazione e di
   eliminazione dei  rifiuti speciali,  approvati ai  sensi della
   precedente lettera a);
d) il rilevamento statistico dei dati inerenti la produzione e lo
   smaltimento dei  rifiuti urbani  e speciali;   la trasmissione
   alla giunta  regionale delle  informazioni necessarie  per  le
   previste comunicazioni  e relazioni  di cui  alla  lettera  i)
   dell'art. 4  del decreto  del Presidente  della Repubblica  10
   settembre 1982, n. 915.

Le  province   per  l'espletamento  delle  funzioni  delegate  si
avvalgono per  gli aspetti  tecnici, del  servizio multizonale di
prevenzione della unità sanitaria locale del loro territorio.

2. A  tal fine ciascun comune è tenuto, ai sensi del terzo comma
dell'art. 8 del citato decreto del Presidente della Repubblica 10
settembre  1982,   n.  91,  a  fornire  alle  province  tutte  le
informazioni a sua disposizione sullo smaltimento dei rifiuti nel
proprio territorio.

3. E'  delegato ai  comuni l'esercizio delle funzioni di cui alle
precedenti lettere  a), b) e c) relativamente allo smaltimento di
rifiuti inerti in discariche di seconda categoria di tipo A.

ARTICOLO 8
(Criteri generali per le deleghe)

1. Le  autorizzazioni di cui al precedente art. 7 sono rilasciate
in  forma  provvisoria  con  validità  fino  a  sei  mesi  dalla
pubblicazione nel  Bollettino Ufficiale  della Regione  del piano
regionale  di  organizzazione  dei  servizi  di  smaltimento  dei
rifiuti solidi.  Le autorizzazioni  provvisorie  dovranno  essere
rinnovate nei modi e nei termini previsti dal piano stesso.

2. Entro  trenta giorni  dall'entrata in  vigore  della  presente
legge,  la   giunta  regionale   trasmette   alle   province   le
autorizzazioni  provvisorie  rilasciate  e  quelle  in  corso  di
istruttoria, indicando  altresì i  criteri da  osservare per  il
rilascio delle stesse.

ARTICOLO 9
(Autorizzazioni ad  effettuare lo smaltimento dei rifiuti tossici
e nocivi)

1.  Al  rilascio  delle  autorizzazioni  ad  enti  o  imprese  ad
effettuare le  operazioni di  smaltimento dei  rifiuti tossici  e
nocivi, ivi comprese le discariche di seconda categoria di tipo C
e di  terza categoria  e, limitatamente  alle autorizzazioni  per
discariche  di   terza  categoria,   visto  il  parere  congiunto
dell'Istituto superiore  di sanità,  dell'Istituto superiore per
la prevenzione  e la  sicurezza del  lavoro  e  dell'istituto  di
ricerca delle acque del CNR, provvede la giunta regionale sentito
il comitato di cui al successivo art. 10.

2. La  giunta  regionale  presenta  al  consiglio  regionale  una
relazione annuale contenente:

a) il  rilevamento statistico  e la valutazione dei dati inerenti
   la produzione  e lo  smaltimento dei  rifiuti nonchè  i  dati
   relativi all'importazione  ed esportazione dei rifiuti tossici
   e nocivi;
b) il resoconto delle autorizzazioni rilasciate.

ARTICOLO 10
(Comitato tecnico regionale per lo smaltimento dei rifiuti solidi
e dei fanghi)

1. Quale  organismo di  consulenza tecnica  del consiglio e della
giunta regionale  nelle materie  di cui  alla presente  legge, è
istituito il  "comitato tecnico  regionale per lo smaltimento dei
rifiuti solidi e dei fanghi".

2. Il  suddetto  comitato  collabora  alla  redazione  del  piano
regionale  di  organizzazione  dei  servizi  di  smaltimento  dei
rifiuti solidi e dei fanghi, all'espletamento delle competenze di
cui al  precedente art.  9, all'esercizio delle competenze di cui
al decreto  del Presidente della Repubblica 10 settembre 1982, n.
915, nell'ambito regionale.

3. Il  comitato tecnico  per lo  smaltimento dei rifiuti solidi e
dei fanghi  è nominato  dalla giunta  regionale  entro  sessanta
giorni  dall'entrata   in  vigore  della  presente  legge  ed  è
composto:

a) dall'assessore preposto al settore, che lo presiede;
b) da  un  funzionario  dell'unità  operativa  competente  della
   giunta regionale con funzioni di segretario;
c) da  un   funzionario    regionale  competente  in  materia  di
   inquinamento atmosferico;
d) da  un   funzionario    regionale  competente  in  materia  di
   inquinamento idrico;
e) da un funzionario regionale del dipartimento affari giuridici;
f) da  tre tecnici  di aziende  anche municipalizzate che operano
   per lo  smaltimento dei  rifiuti solidi e dei fanghi scelti su
   designazione delle aziende stesse;
g) da  un    tecnico  di  ciascuna  provincia,  da  scegliere  su
   designazione della  stessa,  fra  gli  operatori  dei  servizi
   multizonali di prevenzione delle unità sanitarie locali;
h) da un ingegnere impiantista, un geologo, un chimico, un medico
   igienista  e  un  ingegnere  sanitario,  esperti  in  materia,
   indicati dal consiglio regionale;
i) da  un    esperto  nominato  dalle  categorie  imprenditoriali
   maggiormente rappresentative;
l) da   un   esperto   nominato  dalle  organizzazioni  sindacali
   maggiormente rappresentative a livello regionale.

4. Alle  riunioni del  comitato partecipa  un rappresentante  per
ciascuno dei comuni di volta in volta interessati.

5. I componenti del comitato restano in carica tre anni.

ARTICOLO 11
(Rimborso spese  agli  enti  delegati  e  corresponsione  di  una
indennità e  rimborso spese  a membri  del comitato  di  cui  al
precedente art. 10)

1. La  Regione rimborsa  annualmente agli  enti le spese inerenti
l'esercizio delle funzioni ad essi delegate dalla presente legge.

2. Ai  componenti il  comitato,  con  esclusione  dei  dipendenti
regionali, è  corrisposto un  gettone di  presenza di  L. 50.000
lorde per  ogni riunione  del comitato.  Agli  stessi  componenti
compete inoltre  il trattamento di missione alle condizioni e con
le modalità  previste per  il personale  regionale della massima
qualifica.

3. Ai  dipendenti regionali  compete il  trattamento di  missione
previsto per la qualifica di appartenenza dalla legge regionale.

ARTICOLO 12
(Finanziamento)

1.  Al   finanziamento  della  stessa  derivante  dall'attuazione
dell'art. 11,  primo comma, si provvede con apposito stanziamento
sul bilancio di previsione per l'esercizio 1985 e seguenti.

2. Al  finanziamento della  spesa di  cui  all'art.  11,  secondo
comma, si  provvede mediante  lo stanziamento  di cui al capitolo
00720 del  bilancio 1984  e, per  gli anni  successivi,  con  gli
stanziamenti iscritti dalle leggi di bilancio.

La presente  legge è  pubblicata nel  Bollettino ufficiale della
Regione. E'  fatto obbligo  a chiunque  spetta di osservarla e di
farla osservare come legge della regione Toscana.

Firenze, 13 novembre 1984.

La presente  legge è  stata approvata dal consiglio regionale il
9-10-1984 ed  è stata  vistata dal commissario del Governo il 9-
11-1984.



TUTELA AMBIENTALE
ATTRIBUZIONI DELEGHE

