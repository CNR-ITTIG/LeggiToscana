Interventi in  materia di  risparmio energetico  e sviluppo delle
fonti rinnovabili di energia.

Il Consiglio Regionale ha approvato il 14-2-1984
Il Commissario del Governo ha apposto il visto il 17-3-1984
Il Presidente  della Giunta  Regionale promulga la seguente legge
regionale:

TITOLO I
AMBITO DI APPLICAZIONE DELLA LEGGE

ARTICOLO 1
(Finalità)

La presente  legge, in  attuazione della  legge 29 maggio 1982 n.
308, disciplina  per gli anni 1984-85 i criteri e le modalità di
accesso al  finanziamento  regionale  delle  iniziative  e  degli
interventi  per   il  contenimento   dei  consumi  di  energia  e
l'utilizzo delle fonti di energia rinnovabili.

ARTICOLO 2
(Fonti rinnovabili di energia)

Agli  effetti   della  presente   legge  sono  considerate  fonti
rinnovabili di energia o assimilate: il sole, il vento, l'energia
idraulica, le  risorse geotermiche, le maree, il moto ondoso e la
trasformazione dei  rifiuti organici  ed inorganici o di prodotti
vegetali. Si  considerano, altresì, fonti rinnovabili di energia
il calore  recuperabile negli  impianti di  produzione di energia
elettrica, nei  fumi di  scarico e da impianti termici e processi
industriali, e le altre forme di energia recuperabile in processi
o impianti.

TITOLO II
INTERVENTI FINANZIABILI

ARTICOLO 3
(Classificazione degli interventi)

Possono essere concessi contributi:

a) per  interventi   nell'edilizia   intesi al  contenimento  dei
   consumi di  energia  primaria  e/o  all'utilizzo  delle  fonti
   rinnovabili   di    cui   all'art.    2,   consistenti   nella
   climatizzazione degli  edifici a  qualunque uso adibiti, nella
   produzione di  energia  elettrica  in  abitazioni  rurali  non
   elettrificate, nella  produzione di  acqua calda  sanitaria  o
   destinata ad impianti sportivi;
b) per interventi nel settore agricolo, industriale e artigianale
   consistenti nella  realizzazione di  impianti fissi, sistemi e
   componenti, aventi lo scopo di ridurre i consumi energetici;
c) per  interventi nel    settore    agricolo  consistenti  nella
   realizzazione  di   impianti  per  la  produzione  di  energia
   termica, elettrica  e meccanica  da fonti rinnovabili ai sensi
   dell'art. 2.

ARTICOLO 4
(Interventi nell'edilizia)

Gli interventi  finanziabili ai  sensi del precedente articolo 3,
lett. a) sono così specificati:

1. Interventi  di coibentazione  negli edifici esistenti, tali da
   consentire un  risparmio di  energia non inferiore al 20% e da
   effettuarsi secondo le regole tecniche contenute nella tabella
   A allegata alla legge 308/82;
2. L'installazione  di    nuovi  generatori  di  calore  ad  alto
   rendimento negli  edifici di  nuova  costruzione,  ovvero,  in
   sostituzione dei  generatori attualmente  in  funzione,  negli
   edifici esistenti;    le  caratteristiche  che  individuano  i
   generatori di  calore ad  alto rendimento sono contenute nella
   tabella B allegata alla legge 308/82;
3. L'installazione  di    pompe  di  calore  o  di  impianti  per
   l'utilizzo di  fonti rinnovabili,  che consentano la copertura
   di non meno del 30% del fabbisogno termico annuo dell'impianto
   in  cui  è  attuato  l'intervento,  nell'ambito  della  legge
   30/4/1976 n.  373,  e  del  decreto  legge  17/3/1980  n.  68,
   convertito con modificazioni, nella legge 16/5/198/n. 178;  le
   pompe di  calore da  ammettere al  contributo devono  avere un
   coefficiente di prestazione uguale o maggiore a 2,65;
4. L'installazione di apparecchiature per la produzione combinata
   di energia elettrica e di calore;
5. L'utilizzo  di impianti    fotovoltaici  e/o  di  altra  fonte
   rinnovabile per la produzione di energia elettrica per edifici
   rurali non  elettrificati, abitati  stabilmente dal conduttore
   del relativo fondo;
6. L'installazione  di sistemi  di controllo integrati in edifici
   civili,  purchè  dotati  di  impianti  di  riscaldamento  con
   potenza termica  al focolare  superiore  a  100  mila  Kcalh.,
   ovvero  in   edifici  pubblici,   in  grado   di  regolare   e
   simultaneamente  contabilizzare  per  ogni  singola  utenza  i
   consumi energetici, ove non previsti dalla normativa vigente.

Per gli  interventi di  cui ai punti del precedente comma possono
essere concessi,  su domanda  del  proprietario  dell'immobile  o
degli altri  soggetti legittimati  e indicati  nelle direttive di
cui al  successivo art.  8, contributi  in conto  capitale  nella
misura massima  del 30%  della spesa di investimento documentata.
La percentuale  del contributo  può essere  elevata fino all'80%
degli investimenti  per gli  interventi di cui al punto n. 5. Per
ciascun  intervento   non  può   comunque  essere   concesso  un
contributo superiore a 15 milioni.

Nei casi  di cui  al primo comma, punto n. 1., il contributo deve
intendersi riferito  ai singoli  interventi, come  indicati nella
Tabella A  allegata alla  legge 308,  e non  al  complesso  degli
interventi eseguibili  su di  un edificio. In particolare, il 20%
di risparmio  di energia  deve intendersi  riferito al contributo
fornito  ai   consumi  dall'elemento  costruttivo  sul  quale  si
interviene.

ARTICOLO 5
(Norme comuni per gli interventi in edilizia)

Gli interventi  di cui  alla presente  legge su edifici esistenti
sono assimilati  a quelli  di manutenzione straordinaria, per gli
effetti di cui agli articoli 31 e 48 della legge 5 agosto 1978 n.
457 e art. 3 LR n. 59/1980.

L'installazione di impianti solari e di pompe di calore destinati
unicamente alla  produzione di  aria e  acqua calda  per  edifici
esistenti e  negli spazi  liberi privati  annessi, è considerata
estensione dell'impianto  idro - sanitario già in opera e non è
quindi soggetta ad autorizzazione specifica.

Gli interventi  su parti su parti comuni di edifici sono decisi a
maggioranza delle quote millesimali.

ARTICOLO 6
(Interventi per  la riduzione  dei consumi energetici nel settore
agricolo, industriale e artigianale)

Gli interventi  ai sensi  dell'art. 3,  lett. b)  possono  essere
ammessi al contributo sugli interessi per mutui fino a dieci anni
deliberati:

a) per gli interventi nel settore industriale e artigianale dagli
   istituti di  credito a  medio termine  o degli  altri istituti
   autorizzati;
b) per  gli  interventi  nel  settore  agricolo,  dagli  istituti
   abilitati al credito agrario di miglioramento.

L'ammontare del  contributo sarà  determinato in  misura che  il
tasso di  interesse, comprensivo  di  ogni  onere,  accessorio  e
spese, posto a carico dell'operatore, risulti pari alla metà del
tasso di  riferimento determinato  ai sensi  dell'art. 20 del DPR
9/11/1976 n. 902.

L'onere a  carico dell'amministrazione non può comunque superare
i 500 milioni.

In alternativa  al contributo  in conto  interessi possono essere
concessi contributi  in conto  capitale fino  al 25%  della spesa
preventivata e con il limite massimo di 500 milioni.

Possono essere  ammessi al  contributo di cui ai commi precedenti
gli interventi  che comportino  una economia non inferiore al 15%
dei consumi di idrocarburi e/o di energia elettrica.

Ai fini  della valutazione  del risparmio  di  idrocarburi  e  di
energia  elettrica,   Kg.  1   di  idrocarburi   è   considerato
equivalente a Kwh. 4 di energia elettrica.

Sul  contributo   in  conto   capitale  possono  essere  concesse
anticipazioni  in   corso   di   opera   garantite   da   polizze
fidejussorie, bancarie  ed  assicurative  emesse  da  istituti  e
accettate dal soggetto erogante il finanziamento.

ARTICOLO 7
(Interventi di  produzione di  energia da  fonti rinnovabili  nel
settore agricolo)

Gli interventi  nel settore  agricolo di  cui all'art. 3, lettera
c), realizzati  da operatori agricoli pubblici o privati, singoli
o associati,  che dimostrino  di  poter  utilizzare  direttamente
l'energia prodotta, possono essere ammessi al contributo in conto
capitale nella misura massima del 50% della spesa di investimento
documentata, elevabile  al 60% per le cooperative agricole e loro
consorzi.

Per gli stessi interventi possono inoltre essere concessi, per la
parte di  spesa  non  coperta  ai  sensi  del  comma  precedente,
contributi negli  interessi di  mutui integrativi  ventennali  al
tasso agevolato del 10,75% ridotto al 7,25% nelle zone montane di
cui alla  Legge 25/7/1952  n. 991.  I mutui  sono concessi  dagli
istituti ed enti esercenti il credito agrario di miglioramento.

Il concorso  di cui  al  comma  precedente  non  potrà  comunque
superare la differenza tra il tasso di riferimento determinato ai
sensi dell'art.  34 della  legge  2/6/1961  n.  454  e  il  tasso
agevolato. La  consistenza di quest'ultimo può essere modificata
dal Consiglio  regionale, nei  limiti consentiti dal DPR 616/1977
in base alle variazioni dei tassi di riferimento.

I  mutui  sui  quali  può  essere  concesso  il  concorso  negli
interessi ai  sensi del  secondo comma del presente articolo sono
assistiti dalla  garanzia sussidiaria  del fondo interbancario di
garanzia di cui all'art. 36 della L. 2/6/1961 n. 454 e successive
modificazioni ed integrazioni.

I soggetti che non possono accedere alle garanzie di cui al comma
precedente possono  usufruire della garanzia sussidiaria prevista
dalla legge regionale 5/9/1974 n. 59.

L'ammortamento dei  mutui integrativi  ha inizio  il primo giorno
del semestre  successivo a quello nel quale è stato stipulato il
contratto  definitivo   di  mutuo  e  viene  effettuato  in  rate
semestrali costanti posticipate.

L'onere relativo  al periodo  di  pre  -  ammortamento  non  può
superare l'ammontare  di due  semestralità  del  concorso  negli
interessi di ammortamento.

Nel caso  di estinzione anticipata dei mutui, le rate di concorso
regionale  vengono   corrisposte  per   tutto   il   periodo   di
ammortamento  a   condizione  che   risulti   accertato   che   i
finanziamenti sono stati utilizzati per le finalità per le quali
sono stati concessi.

Le anticipazioni e le erogazioni in corso di opera, relative alle
operazioni creditizie, sono regolate dalla normativa generale sul
credito agrario.

TITOLO III
PROCEDURE

ARTICOLO 8
(Direttive regionali)

Il Consiglio  regionale, su  proposta della  Giunta, entro trenta
giorni dall'entrata  in vigore  della presente  legge approva con
propria deliberazione le direttive per l'applicazione della legge
stessa.  La   deliberazione,  i   cui  contenuti   devono  essere
corrispondenti agli  obiettivi ed agli indirizzi degli atti della
programmazione regionale,  è pubblicata sul Bollettino Ufficiale
della Regione.

Le direttive, con riferimento alle disposizioni di cui alla legge
29/5/1982 n. 308, indicano:

- le  modalità di  presentazione delle  domande  e  la  relativa
  modulistica;
- l'indicazione    dei    soggetti  legittimati  a  richiedere  i
  contributi per gli interventi previsti dalla presente legge;  i
  criteri di priorità per la loro concessione;
- le modalità di liquidazione degli stessi.

ARTICOLO 9
(Presentazione delle domande)

Le domande  di contributo per gli interventi di cui alla presente
legge devono  essere presentate  dai soggetti legittimati entro e
non  oltre   novanta  giorni  dalla  data  di  pubblicazione  sul
Bollettino Ufficiale  della Regione  delle direttive  di  cui  al
precedente articolo  8. Entro i tre mesi successivi alla suddetta
scadenza, la  Giunta regionale,  sulla base  delle  richieste  di
contributo pervenute, può disporre la riapertura dei termini per
la presentazione delle domande.

Le domande sono presentate:

a) per  gli interventi  di cui all'art. 3 lett. a), al Comune sul
   cui territorio avviene l'intervento;
b) per  gli interventi  di cui  all'art. 3,  lett. b)  e c)  alle
   Associazioni  intercomunali   di  cui   alla  legge  regionale
   17/8/1979 n.  37 o  alle Comunità  Montane di cui all'art. 2,
   secondo comma,  della legge  regionale 12/6/1981  n.  52,  con
   conferimento alle  aree intercomunali previste dall'allegato A
   della citata  legge regionale  17/8/1979 n.  37  e  successive
   modificazioni.

Le domande  contenenti richieste di contributo in conto interesse
devono essere  contestualmente presentate  agli istituti  ed enti
autorizzati prescelti per le operazioni di mutuo.

Tutte le  domande devono contenere gli elementi atti a consentire
la  valutazione  tecnico  -  economica  dell'intervento,  nonchè
l'indicazione  del   risparmio  o   dell'incremento  di   energia
preventivato.

Nella domanda  il richiedente  assume espressamente  l'impegno ad
osservare le  prescrizioni concernenti  le modalità tecniche per
la regolare  manutenzione ed  il corretto  esercizio delle opere.
Attesta inoltre  sotto la  propria responsabilità  che non  sono
state presentate  altre istanze  per  il  finanziamento  pubblico
degli stessi interventi.

I Comuni  provvedono con appositi bandi a pubblicizzare i termini
e le modalità di presentazione delle domande in conformità alle
disposizioni emanate  dalla Regione  ai sensi del precedente art.
8.

ARTICOLO 10
(Istruttoria)

Le Associazioni  intercomunali o le Comunità montane e i comuni,
nell'ambito delle rispettive attribuzioni ai sensi del precedente
art.  9,  valutata  l'ammissibilità  delle  domande  e  la  loro
corrispondenza alle  direttive di  cui all'art.  8, predispongono
entro  centoventi  giorni  dalla  pubblicazione  delle  direttive
stesse gli  elenchi delle  domande in  ordine di  priorità,  con
indicazione  della  spesa  ammissibile  e  tenuto  conto,  per  i
contributi  in   conto  interesse   di  cui   all'art.  6,  della
disponibilità  deliberata   dall'istituto   prescelto   per   le
operazioni di  mutuo. Gli  elenchi comprendono anche le eventuali
richieste  delle  stesse  Associazioni  intercomunali,  Comunità
montane o comuni, per interventi da realizzare su beni rientranti
nella loro disponibilità.

Gli elenchi, approvati dalle rispettive assemblee con clausola di
immediata  eseguibilità,  sono  contestualmente  trasmessi  alla
Giunta Regionale.

Le  direttive   regionali  di   cui  all'art.   8  contengono  le
disposizioni perchè  gli enti  funzionali  FIDI,  ERTAG,  ETSAF,
diano   l'opportuna    assistenza   tecnica   nella   istruttoria
finanziaria e pratica della domanda nonchè nella predisposizione
di idonee  azioni promozionali  intese a  creare e indirizzare le
domande secondo quanto indicato nelle direttive.

ARTICOLO 11
(Adempimenti regionali)

Il Consiglio regionale, su proposta della Giunta, entro 60 giorni
dalla trasmissione  degli elenchi  e nel  rispetto delle relative
priorità,  ripartisce   tra  le   Associazioni  intercomunali  o
Comunità  montane  e  i  comuni  le  complessive  disponibilità
finanziarie, previa  verifica della osservanza delle direttive di
cui all'art.  8 e  trasferisce agli  enti stessi  i fondi  per la
concessione dei contributi in conto capitale.

ARTICOLO 12
(Concessione dei contributi)

Le Associazioni  intercomunali o  Comunità montane  e  i  comuni
rispettivamente  per   gli  interventi   di  propria  competenza,
concedono  i  contributi  in  conto  capitale  sulla  base  della
ripartizione di cui al precedente articolo 11, del rispetto delle
priorità definite.

I  contributi  in  conto  capitale  sono  erogati  in  una  unica
soluzione dopo  formale dichiarazione  di avvenuta  realizzazione
dell'opera   e   dopo   accertamento   tecnico   di   rispondenza
dell'impianto realizzato  rispetto al progetto per il quale si è
ottenuto il finanziamento.

In alternativa,  su richiesta  dell'interessato, i  contributi in
conto capitale  possono essere  concessi in  due rate  di cui  la
prima a  stato di  avanzamento dei  lavori e a fronte della spesa
documentata e  la seconda dopo verifica di avvenuta realizzazione
dell'opera conforme al progetto presentato.

I mutui  per gli interventi di cui agli artt. 6 e 7 sono concessi
dagli istituti  di credito sulla base dei nulla osta emessi dalle
Associazioni  intercomunali   o  Comunità   montane  competenti,
nell'ambito  delle   disponibilità  a  queste  assegnate  per  i
corrispondenti contributi  in conto  interesse ai sensi dell'art.
11, primo  comma e  nel rispetto  delle priorità  definite. Alla
erogazione del  contributo in  conto interesse provvede la Giunta
regionale secondo  le modalità  in  atto  per  gli  istituti  di
credito agrario  di miglioramento  ovvero previste dalle apposite
convenzioni stipulate  dalla Giunta regionale con gli istituti di
credito.

Varianti sostanziali  ai progetti  presentati e  per i quali sono
stati  concessi  finanziamenti  possono  essere  autorizzate  nei
limiti  della   spesa  ammessa,   solo  eccezionalmente   e   per
giustificati motivi.  Esse  sono  autorizzate  dall'ente  che  ha
concesso il  contributo in  conto capitale o che ha rilasciato il
nulla osta per il contributo in conto interesse e devono comunque
risultare compatibili con le finalità del finanziamento stesso e
con le disposizioni di cui alla presente legge.

ARTICOLO 13
(Vigilanza)

L'Associazione intercomunale  o Comunità  montana  e  il  comune
esercitano rispettivamente  la  vigilanza  sull'attuazione  degli
interventi per i quali hanno concesso il finanziamento.

Nel   caso    di   interventi   realizzati   dalle   Associazioni
intercomunali o  Comunità montane  e  dai  Comuni  i  poteri  di
vigilanza sono esercitati dalla Giunta regionale.

ARTICOLO 14
(Decadenza dai finanziamenti)

L'Associazione intercomunale  o Comunità  montana e  il  Comune,
nell'ambito  delle  rispettive  competenze,  sentiti  i  soggetti
interessati, pronunciano la decadenza dai finanziamenti concessi,
ancorchè in tutto o in parte già liquidati, qualora:

a) i  finanziamenti siano  stati distolti  dalle finalità per le
   quali erano stati concessi;
b) siano  state fornite  indicazioni  non  veritiere  e  tali  da
   indurre in errore l'Amministrazione;
c) gli  interventi previsti  siano rimasti  inattuati  nei  tempi
   stabiliti senza giustificato motivo.

La decadenza  comporta l'obbligo  della  restituzione  di  quanto
percepito maggiorato degli interessi legali, nonchè l'esclusione
fino ad un decennio da ogni finanziamento regionale.

La  deliberazione  dell'Associazione  intercomunale  o  Comunità
montana e  del Comune  pronuncia la  decadenza dai  finanziamenti
nell'osservanza delle direttive di cui all'art. 8.

Nei casi  di cui  all'art. 13,  secondo comma,  la decadenza ed i
connessi provvedimenti di cui al precedente comma sono deliberati
dalla Giunta regionale.

TITOLO IV
NORME FINALI E FINANZIARIE

ARTICOLO 15
(Relazione annuale)

La Giunta  regionale, entro  il mese  di febbraio 1985, elabora e
trasmette  rispettivamente   al  Ministero   dell'Industria,  del
commercio e dell'artigianato, per i contributi di cui all'art. 3,
lett. a)  e b)  e al Ministero dell'Agricoltura, per i contributi
di cui  all'art. 3,  lett. c),  un  consuntivo  degli  interventi
finanziati, esprimendo  una valutazione  degli stessi in rapporto
agli obiettivi  della programmazione  nazionale e  regionale, con
particolare  riferimento   al   contenimento   del   consumo   di
idrocarburi e  di energia  elettrica e  allo sviluppo delle fonti
rinnovabili di  energia. Allo  scopo di  redigere  il  consuntivo
regionale, le  Associazioni intercomunali o Comunità montane e i
comuni, nell'ambito delle rispettive competenze, trasmettono alla
Giunta regionale  entro il  31/12/1984 una  relazione  contenente
ogni dato utile in ordine agli interventi finanziati.

ARTICOLO 16
(Convenzioni tecniche)

La  Giunta   regionale  è   autorizzata  a   stipulare  apposite
convenzioni con  l'ENEL, l'ENI,  l'ENEA, il  CNR e le Università
Toscane, al  fine di  agevolare l'espletamento  delle istruttorie
tecniche relative  alle domande  di finanziamento presentate e di
predisporre  idonee   azioni  promozionali   intese  a  creare  e
indirizzare le  domande secondo  quanto indicato nelle direttive.
La Giunta regionale si avvarrà inoltre della collaborazione
dell'ERTAG  e   istituti  universitari  promuovendo  altresì  le
opportune iniziative  per l'eventuale  apporto di  organi tecnici
dello Stato,  al fine  di precostituire  le  migliori  condizioni
operative per l'esame delle domande.

Le direttive  devono contenere le indicazioni perchè utilizzando
gli strumenti  previsti dall'art. 10 e dal 1E comma dell'art. 16,
vengano individuate  le azioni  promozionali da  svolgere e siano
costituite  idonee   strutture  operative   per   garantire   una
omogeneità di  indirizzo e valutazione sia degli aspetti tecnici
che gestionali.

Gli apporti  tecnici individuati  ai sensi  del precedente  comma
sono messi  a disposizione anche dalle Associazioni intercomunali
O Comunità  montane e dei comuni per le fasi istruttorie di loro
competenza.

Con le  convenzioni di  cui al primo comma possono inoltre essere
concordati studi  e ricerche  da compiersi  dagli enti  stessi al
fine di:

1. realizzare  il censimento  delle  fonti  energetiche  e  delle
   strutture  distributive   delle  risorse   energetiche   della
   Regione;
2. svolgere  indagini sulle  strutture  delle  utenze  attuali  e
   potenziali, individuando  altresì i fabbisogni energetici non
   soddisfatti;
3. individuare il potenziale energetico della Regione.

ARTICOLO 17
(Finanziamento e autorizzazione della spesa)

Per il  1984 alla  coresponsione dei  contributi  previsti  dalla
presente legge  sarà fatto  fronte con gli stanziamenti indicati
ai capitoli  11240 e 11260 del bilancio 1984, nonchè con i fondi
iscritti con  la variazione  di bilancio  di  cui  al  successivo
articolo.

Le  somme   trasferite  e   non  impegnate   dalle   Associazioni
Intercomunali o Comunità Montane e dai Comuni saranno restituite
alla Regione  che provvederà  in conformità  a quanto  disposto
dall'art. 26 della legge 29/5/1982 n. 308.

Agli  oneri  derivanti  dalla  applicazione  dell'art.  16  della
presente legge  si fa  fronte, per  il 1984,  con lo stanziamento
iscritto al cap. 01380 del bilancio 1984.

Per il  finanziamento della spesa negli esercizi successivi si fa
rinvio alle singole leggi di bilancio.

ARTICOLO 18
(Variazioni di bilancio)

Agli stati  di previsione  di competenza  e di  cassa della parte
entrata e  della parte spesa del bilancio di previsione 1984 sono
apportate per analogo importo le seguenti variazioni:

                             ENTRATA

In aumento

Cap. 12540
   Contributi   in   c/capitale   a   sostegno
   dell'utilizzo   delle   fonti   rinnovabili
   nell'edilizia (art. 6 L. 29/5/82 n. 308)        20.509.830.000

Cap. 12560
   Contributi   in    c/interesse    per    il
   contenimento  dei  consumi  energetici  nei
   settori agricolo  e industriale  (art. 8 L.
   29/5/1982, n. 308                               12.277.800.000

Totale entrate in aumento                          32.787.630.000

                              SPESA

In aumento

Cap. 11200
   Contributi   in   c/capitale   a   sostegno
   dell'utilizzo   delle   fonti   rinnovabili
   nell'edilizia (art. 6 L. 29/5/82 n. 308)        20.509.830.000

Cap. 11220
   Contributi   in    c/interesse    per    il
   contenimento  dei  consumi  energetici  nei
   settori agricolo  e industriale  (art. 8 L.
   29/5/82 n. 308)                                 12.277.800.000

Totale spese in aumento                            32.787.630.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 26 marzo 1984.

La presente  legge è  stata approvata dal Consiglio Regionale il
14-2-1984 ed  è stata vistata dal Commissario del Governo il 17-
3-1984.



FONTI ENERGETICHE

