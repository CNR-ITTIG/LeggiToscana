Norme regionali  di attuazione  della L.  10/77:  "Norme  per  la
edificabilità dei  suoli" e  successive  modifiche.  Abrogazione
della LR 24/8/1977 n. 60.

Il Consiglio Regionale ha approvato il 22-5-1984
Il Commissario del Governo ha apposto il visto il 22-6-1984
Il Presidente  della Giunta  Regionale promulga la seguente legge
regionale:

ARTICOLO 1
(Finalità della legge)

1. Le  norme della  presente Legge  si  applicano  nella  Regione
Toscana  in   attuazione  delle  leggi  28/1/1977,  n.  10  e  DL
23/1/1982,  n.   9,  convertito   con  modificazioni  con  la  L.
25/3/1982, n.  94;   esse sostituiscono quelle contenute nella LR
24/8/1977, n. 60.

TITOLO I
DEI PROGRAMMI PLURIENNALI DI ATTUAZIONE

ARTICOLO 2
(Comuni obbligati alla formazione del Ppa)

1.  La  formazione  dei  PPA,  previsti  dall'art.  13  della  L.
28/1/1977, n.  10, è  obbligatoria, oltre  che per  i Comuni con
popolazione superiore  ai  10.000  abitanti  in  base  all'ultimo
censimento,  anche   per  quelli   inclusi  in   apposito  elenco
deliberato dal Consiglio Regionale.

2. In  detto elenco  sono  inseriti  i  Comuni  per  i  quali  il
Consiglio ritiene  necessaria la  formazione del PPA per motivate
ragioni di carattere ambientale o turistico o industriale.

3. Elenchi  suppletivi possono essere approvati tutte le volte in
cui si  manifestano tali ragioni successivamente all'approvazione
del primo elenco.

4.  Possono  essere  altresì  inclusi  negli  elenchi  i  Comuni
interessati da  progetti o  programmi a finalità produttive o di
salvaguardia ambientale,  predisposti dalla  Regione  o  comunque
compresi nel programma regionale di sviluppo.

5.  I  Comuni  obbligati  ai  sensi  del  primo  comma,  dovranno
approvare il predetto programma:

- entro  sei mesi    dall'entrata  in    vigore  della  legge,  o
  dall'approvazione dell'elenco  di cui  ai commi  2, 3  e 4, nel
  caso in cui siano sprovvisti di PPA o sia scaduto il precedente
  PPA;
- contestualmente  all'approvazione della relazione consuntiva di
  cui al  comma 2  dell'art.  9  e  comunque  entro  i  tre  mesi
  successivi  alla   scadenza  del   PPA,   se   questa   avviene
  successivamente.

ARTICOLO 3
(Programma operativo delle opere e degli interventi comunali)

1.  Al   fine  di   consentire  l'acquisizione   degli   elementi
conoscitivi necessari  per la formazione di programmi pluriennali
di spesa  della  Regione,  nonchè  per  il  coordinamento  degli
interventi di competenza regionale con quelli dello Stato e degli
Enti Locali,  in armonia con l'art. 11 del decreto del Presidente
della Repubblica  24/7/1977,  n.  616,  tutti  i  Comuni  debbono
approvare congiuntamente  al bilancio  e con  atto  separato,  il
programma operativo  delle opere  e degli interventi pubblici, di
iniziativa comunale  o consortile  o di società a partecipazione
comunale, con  previsione pluriennale.  Nel caso in cui il Comune
sia tenuto  alla formazione  del PPA, la previsione del programma
operativo deve coincidere con la durata del PPA.

2. Il  programma operativo  deve contenere: la localizzazione e i
caratteri tecnici,  di massima,  delle opere  e degli interventi;
la localizzazione  e  la  dimensione  delle  aree  da  acquisire;
l'entità degli  investimenti e  l'indicazione dei relativi mezzi
finanziari.

3. Il  programma operativo è redatto secondo i modelli approvati
dalla Giunta Regionale.

4.  Per   i  Comuni   obbligati  alla   redazione  del  programma
pluriennale di  attuazione, il  programma operativo  è parte del
programma pluriennale di attuazione.

5. L'inclusione  nel programma  operativo  delle  opere  e  degli
interventi per  i quali  si richiede  un contributo  regionale è
vincolante ai  fini della  concessione del  contributo  stesso  e
sostitutiva della domanda di contributo.

6.  Il  programma  operativo,  non  appena  la  deliberazione  di
approvazione sia  divenuta esecutiva, è trasmesso alla Regione e
all'Associazione  intercomunale  ai  fini  della  formazione  del
programma pluriennale di cui all'art. 3 della LR 4/4/80, n. 25.

7. Il  programma operativo può essere modificato, congiuntamente
all'approvazione  del   bilancio,  in  funzione  dello  stato  di
attuazione dei  programmi di  realizzazione delle  opere e  degli
interventi pubblici.  La modificazione  viene  trasmessa  con  le
stesse modalità di cui al comma precedente.

ARTICOLO 4
(Documento preliminare)

1. La  Regione, in  attuazione  delle  proprie  leggi  di  spesa,
ripartisce i finanziamenti ed i contributi per le opere pubbliche
di interesse  comunale ed intercomunale previste nei programmi di
cui all'art. 3.

2. Ai  fini di  cui sopra,  ogni Associazione  intercomunale,  in
conformità con  gli obiettivi di sviluppo indicati dagli atti di
programmazione regionale,  indica con  apposito documento, per la
cui predisposizione  si avvale  di norma degli uffici tecnici dei
Comuni, gli indirizzi per coordinare l'attuazione degli strumenti
urbanistici e  la  formazione  dei  programmi  operativi  di  cui
all'art. 3.

3. Il documento preliminare contiene principi e criteri per:

- la  valutazione, sotto  il profilo territoriale, del fabbisogno
  da soddisfare  nel periodo  considerato  dai  PPA  nei  settori
  residenziale, produttivo, dei servizi e delle infrastrutture;
- le  determinazioni  relative  alla  dimensione  delle  aree  da
  inserire nei PPA per soddisfare tale fabbisogno;
- la durata dei PPA al fine di unificare le scadenze;
- gli  indirizzi per  la individuazione  delle opere pubbliche da
  inserire nei programmi operativi di cui al precedente art. 3.

ARTICOLO 5
(Contenuto dei PPA)

1. I Comuni, obbligati ai sensi dell'art. 2 della presente legge,
elaborano, in  attuazione dei loro strumenti urbanistici, il PPA,
nel rispetto  degli obiettivi  della programmazione  regionale  e
tenuto conto,  ove esistente, del documento preliminare di cui al
precedente art. 4.

2. Esso  individua gli  interventi da  realizzare nel periodo, di
norma di tre anni, di propria validità.

3. Il programma è costituito da:
1) una  relazione  sullo    stato  di    attuazione  del  vigente
   strumento urbanistico  generale, tenendo conto dell'attuazione
   dei programmi precedenti;
2) la  specificazione      del    fabbisogno    valutando,    nel
   dimensionamento del  volume residenziale  globale,  tutti  gli
   interventi dalla  vigente legislazione  ammessi  anche  al  di
   fuori del PPA;
3) l'elenco delle opere di  urbanizzazione  primaria e secondaria
   da  realizzare  nel  periodo  considerato  e  delle  opere  di
   urbanizzazione già esistenti da adeguare, anche in dipendenza
   degli interventi previsti nel PPA;
4) l'individuazione,  sulle tavole  dello strumento urbanistico e
   su planimetrie  catastali, delle  aree  inedificate  destinate
   alla edilizia  residenziale pubblica  e privata,  industriale,
   artigianale,  commerciale   e  turistica,  nonchè  di  quelle
   necessarie alla  localizzazione degli interventi e delle opere
   di cui al precedente n. 3.
   Debbono essere  altresì  precise  le  aree  che,  secondo  le
   prescrizioni  dello  strumento  urbanistico  vigente,  possono
   essere  utilizzate   solo  previa   redazione  di   un   piano
   particolareggiato di iniziativa pubblica o privata;
5) l'indicazione  delle aree  espropriate e/o  assegnate  per  la
   realizzazione  di   interventi  per   l'edilizia  economica  e
   popolare di  cui alla  legge n. 167 del 18/4/1962 e successive
   modificazioni.
   Detta indicazione,  se integrata  dalla  individuazione  delle
   aree da  assegnare in  proprietà o  in diritto di superficie,
   sostituisce a  tutti gli  effetti il programma di cui all'art.
   38 della legge 22/10/1971, n. 865;
6) norme di attuazione delle previsioni del PPA;
7) una  relazione    economica    e  finanziaria  sui  costi  per
   l'attuazione del programma.
   In sede  di formazione  del PPA il Comune dotato o obbligato a
   dotarsi di piano per l'edilizia economica e popolare, rispetta
   in ciascun  programma  pluriennale  la  proporzione  stabilita
   dall'art.  3,   legge  18  aprile  1962,  n.  167,  modificata
   dall'art. 2,  legge 28  gennaio 1977, n. 10 fra aree destinate
   all'edilizia   economica   e   popolare   e   aree   riservate
   all'attività edilizia privata;
8) il programma operativo di cui all'art. 3.

ARTICOLO 6
(Procedimento di formazione)

1. Il  Comune promuove,  ai fini della formazione del PPA, idonee
forme di  consultazione, anche  allo scopo  di acquisire elementi
sul dimensionamento del programma.

2. Il  progetto di  PPA, deliberato  dal Consiglio comunale, deve
essere depositato  presso la segreteria comunale a libera visione
del pubblico per almeno 20 giorni.

3. Dell'eseguito  deposito è  data immediata notizia al pubblico
mediante avviso  da affiggere  all'Albo del  Comune e da inserire
nel FAL della Provincia, nonchè mediante manifesti.

4.  Inoltre   è  data   immediata  notizia   a  tutti  i  Comuni
dell'Associazione intercomunale di appartenenza, alla Provincia e
alla Comunità Montana, alla Regione.

5. Ai  fini  della decorrenza del termine di  deposito di cui  al
comma 2 del presente articolo,  è considerato  come primo giorno
di  deposito  quello di pubblicazione dell'avviso di cui al comma
3.

6.  Nei  20  giorni  successivi  alla  scadenza  del  termine  di
deposito, i soggetti e gli enti interessati possono presentare le
proprie osservazioni.

7. Decorso  tale termine, il PPA è definitivamente approvato con
deliberazione  del   Consiglio  comunale   che  decide  anche  le
osservazioni presentate sul progetto.

8. Tutti gli effetti del PPA decorrono esclusivamente dal momento
in cui  acquista  efficacia,  ai  sensi  dell'art.  59  della  L.
10/2/1953, n.  62, la  delibera di definitiva approvazione di cui
al precedente comma.

9. Il  PPA approvato ai sensi dei comma precedenti, è inviato in
copia alla Giunta regionale nei successivi 10 giorni.

ARTICOLO 7
(Potere sostitutivo in caso di mancata deliberazione del PPA)

1. Nel  caso in  cui il  Comune non provveda, entro il termine di
cui all'art.  2 della  presente  legge,  alla  deliberazione  del
progetto di  PPA, il  Presidente della Giunta regionale invita il
Consiglio comunale  a provvedervi entro il termine massimo di tre
mesi dall'invito stesso.

2. Scaduto  infruttuosamente tale  termine, la  Giunta  regionale
provvede a  predisporre un  progetto di  PPA.  Tale  progetto  è
inviato al  Sindaco, ed  è iscritto  all'ordine del giorno della
prima seduta del Consiglio comunale.

3. Se  la deliberazione  del progetto non avviene entro 30 giorni
dall'invio,  la   Giunta  regionale  provvede  direttamente  agli
adempimenti di cui all'art. 6 della presente legge.

4. Scaduti  i termini  di cui  all'art. 2,  e fino all'invio alla
Regione del  PPA ai  sensi del  comma 9 dell'art. 6, sono sospesi
finanziamenti regionali  a  favore  di  Comuni  obbligati,  fatta
eccezione per quelli relativi alle opere di interesse regionale.

ARTICOLO 8
(Varianti)

1. Varianti  al PPA  sono ammesse,  oltre che in caso di modifica
del documento preliminare di cui all'art. 4 della presente legge,
anche  nel  caso  di  varianti  allo  strumento  urbanistico  che
incidano su  aree inserite nel programma o per comprovato aumento
del fabbisogno  o per  variazioni  introdotte  nel  programma  di
realizzazione delle  infrastrutture o  comunque  per  intervenute
necessità connesse alla realizzazione di opere pubbliche.

2. La  delibera con  cui è  adottata la  variante dovrà  essere
accompagnata da  una relazione  sullo stato di attuazione del PPA
con riferimento  anche alla  situazione economico - finanziaria e
le sue eventuali modifiche conseguenti alle varianti suddette.

3. Le  varianti sono  approvate con la procedura disciplinata dal
precedente art. 6.

4. L'introduzione  di varianti nel PPA non produce modifica nella
sua scadenza.

ARTICOLO 9
(Adempimenti in  caso di  mancata attuazione delle previsioni del
PPA)

1. Tre  mesi  prima  della  scadenza  del  termine  indicato  nel
Programma  pluriennale   d'attuazione  il   Sindaco  provvede  ad
invitare gli  aventi titolo  che non  abbiano  ancora  presentato
istanze di  concessione a  presentarle nel  termine suddetto  con
l'avvertimento che,  in mancanza, si darà corso agli adempimenti
di  cui   al  presente   articolo,  al  fine  di  procedere  alla
espropriazione delle relative aree ai sensi dell'art. 13 della L.
28 gennaio 1977, n. 10.

2. Entro i 30 giorni successivi alla scadenza del PPA il Sindaco,
dopo aver deciso su tutte le istanze di concessione presentate in
attuazione del  programma stesso,  sottopone all'approvazione del
Consiglio comunale un consuntivo sulla realizzazione del PPA, nel
quale sono  messe in evidenza le opere di competenza sia pubblica
che privata  attuate, in  corso di  attuazione o non realizzate e
sono individuate  le singole  aree  rimaste  inutilizzate;    nel
consuntivo  si   dovrà  dare   atto   anche   delle   risultanze
finanziarie.

3. Al fine di procedere alla espropriazione ai sensi dell'art. 13
della L.  28/1/1977, n.  10, il  Consiglio comunale, con apposita
deliberazione da  adottare nei successivi 30 giorni, individua le
singole aree  destinate ad  usi privati,  per le quali gli aventi
titolo non abbiano presentato istanza di concessione, completa di
tutti gli  atti richiesti dalle norme vigenti, nel tempo indicato
dal PPA.

4. La  deliberazione di  cui sopra  è immediatamente  depositata
nella segreteria  del Comune  corredata  dagli  elementi  di  cui
all'art. 10, I comma, della legge 22 ottobre 1971 n. 865.
Il  Sindaco  invita  gli  interessati  alla  realizzazione  degli
interventi previsti  per  le  aree  in  questione,  a  presentare
domanda di  assegnazione. L'invito è contenuto in apposito bando
pubblicato nell'albo comunale entro 60 giorni dal deposito di cui
al precedente  terzo comma:  nello stesso  bando è indicato come
prezzo  base   l'ammontare  dell'indennità   di  espropriazione,
determinato in base alle leggi vigenti.

5. Del  bando si  dà notizia anche mediante inserzione in almeno
due quotidiani  a larga diffusione nonchè per mezzo di manifesti
da affiggersi  anche negli  spazi  destinati  alla  pubblicazione
degli atti  della Regione, Provincia, Associazione intercomunale,
competenti per territorio.

6. Per  data di  pubblicazione del bando si intende l'ultima data
di pubblicazione sui quotidiani di cui al comma precedente.

7. Entro  30 giorni dalla pubblicazione del bando gli interessati
presentano  domanda   di  assegnazione   al  Comune,  depositando
contestualmente scrittura privata autenticata con cui, in caso di
assegnazione,  si  obbligano  a  procedere  all'acquisto  in  via
bonaria  per   il  prezzo  offerto  ai  sensi  del  comma  8  che
costituisce offerta irrevocabile, ovvero al pagamento delle somme
di cui  al comma  9, unitamente  ad una  cauzione pari al 30% del
prezzo  base.   La  cauzione   sarà  perduta  nel  caso  in  cui
l'offerente si  rifiuterà di stipulare il contratto o di versare
l'indennità di esproprio.

8. La  domanda di  assegnazione deve  contenere l'offerta  di  un
prezzo di acquisizione superiore a quello indicato nel bando come
prezzo base;   l'offerta  deve essere presentata in busta chiusa.
All'apertura delle buste si provvede alla presenza del Segretario
comunale entro i 10 giorni successivi alla scadenza del bando;  i
soggetti che  hanno presentato offerte sono invitati, con lettera
raccomandata,  all'apertura  delle  buste,  che  potrà  avvenire
trascorsa un'ora  dall'orario previsto  dall'avviso inviato  agli
offerenti.

9. Nel caso di pluralità di offerte, il Comune indice un incanto
fra coloro  che  hanno  presentato  le  tre  offerte  più  alte,
assumendo come  base d'asta l'offerta maggiore, ed assegna l'area
a chi, in questo incanto, offre la somma più alta.

10. Espletata  la gara  il Comune  ne dà notizia ai proprietari.
Questi potranno concordare con gli assegnatari la cessione in via
bonaria delle  aree al prezzo determinato ai sensi dei precedenti
comma 8  e 9 e provvedendo al pagamento al Comune delle spese del
procedimento, determinate  forfaitariamente nel  bando in  misura
non superiore al 5% del prezzo dell'area.

11. Qualora  il contratto  non sia  stato stipulato  per  mancata
adesione del  proprietario entro  il termine perentorio assegnato
dal Comune  nel bando,  che non  può essere  superiore a quattro
mesi, si  procede, ai  sensi dell'art.  10 e  segg.  della  legge
22/10/1971 n.  865 e  su e  modifiche, all'esproprio su richiesta
del Comune ed a favore degli assegnatari individuati ai sensi dei
precedenti comma 8 e 9.

12. Questi  ultimi provvedono  al  pagamento  dell'indennità  di
esproprio e  pagano al Comune la differenza tra il prezzo offerto
per l'assegnazione e l'indennità di espropriazione.

13. Il  Comune versa tali somme al conto corrente di cui all'art.
12 della L. 28 gennaio 1977 n. 10.

14. Gli  assegnatari sono  tenuti  a  richiedere  la  concessione
edilizia  entro   180  giorni   dalla  disponibilità  dell'area,
acquisita ai  sensi dei  comma precedenti.  In mancanza il Comune
provvede nei  confronti  di  tali  aree  ai  sensi  del  presente
articolo.

15. Qualora  non vengano presentate offerte il Comune è tenuto a
procedere all'esproprio  ai sensi  dell'art. 10  e  segg.  L.  22
ottobre 1971  n. 865;   l'area acquisita entrerà a far parte del
patrimonio  disponibile   per  essere   utilizzata   secondo   le
previsioni degli strumenti urbanistici.

16. L'utilizzazione  delle aree,  acquisite con  la procedura del
presente articolo,  non è sottoposta all'inclusione delle stesse
nel PPA.

17. Le norme del presente articolo si applicano anche nel caso di
decadenza, per  mancato inizio  dei lavori nel termine stabilito,
di concessioni  richieste nel  periodo di validità del PPA e nel
caso di domande presentate nei termini, ma non accoglibili.

ARTICOLO 10
(Aree da inserire nel PPA successivo)

1. Se  l'area ricade in zona sottoposta a piano particolareggiato
di iniziativa  pubblica, le  norme  dell'articolo  precedente  si
applicano solo  nel caso  in cui  il piano  stesso  sia  divenuto
operante almeno 24 mesi prima della scadenza del PPA.

2. Qualora  si tratti  di piano  di iniziativa  privata, le norme
dell'articolo precedente  non si  applicano nel  caso in  cui  la
lottizzazione non  sia ancora  stata approvata  almeno  sei  mesi
prima della  scadenza del PPA, semprechè la relativa domanda sia
stata presentata,  completa di  tutti gli  elementi, da almeno 18
mesi.

3. Le  norme dell'articolo precedente non si applicano in caso di
mancata attuazione  delle previsioni  del PPA  in conseguenza  di
morte o  di fallimento,  nel periodo  di validità del PPA, degli
aventi titolo.

4. Le  aree, escluse  dall'espropriazione ai  sensi del  presente
articolo, sono inserite dal Comune nel nuovo PPA.

ARTICOLO 11
(Interventi su aree non comprese nel PPA)

1. Nei  comuni dotati o obbligati a dotarsi di PPA la concessione
a edificare  è rilasciata solo per le aree incluse in esso, e al
di fuori  di esso  solo per  interventi sul  patrimonio  edilizio
esistente, come  definito dall'art.  31 della  legge 5/8/1978  n.
457, oltre che per le opere e gli interventi previsti dall'art. 9
della L.  28/1/1977 n.  10. In  ogni caso  è fatto  salvo quanto
disposto dall'art.  6 del  DL 23/1/1982  n. 9  convertito con  la
legge 25/3/1982, n. 94.

2. Piani  di lottizzazione  a iniziativa  privata possono  essere
autorizzati,  nel   rispetto  delle  previsioni  dello  strumento
urbanistico, anche  su aree  non incluse  nel PPA; in tal caso il
rilascio  delle   concessioni,  comprese   quelle  per  opere  di
urbanizzazione,   è    subordinato   all'inclusione    dell'area
interessata dall'intervento  nel programma stesso, inclusione che
sarà disposta  dal Comune  in uno  dei due  programmi successivi
all'autorizzazione del  piano di lottizzazione. La convenzione di
cui all'art.  8 della  legge 6/8/1967,  n. 765  non  conterrà  i
termini per  l'esecuzione delle  opere  relative  alle  aree  non
incluse nel  PPA. Tali termini saranno indicati dal PPA nel quale
le aree verranno incluse.

TITOLO II
DELLA CONCESSIONE

ARTICOLO 12
(Rilascio - Termine di inizio e di ultimazione lavori)

1. Il  Sindaco rilascia  la concessione a norma dell'art. 4 Legge
28 gennaio  1977, n.  10, delle  leggi regionali, dei regolamenti
comunali e degli strumenti urbanistici vigenti.

2.  Del   rilascio   della   concessione   è   fatta   immediata
comunicazione al  richiedente mediante  notifica o  a  mezzo  del
servizio postale  con raccomandata con ricevuta di ritorno. Dalla
data  della   ricezione  decorrono  i  termini  di  inizio  e  di
ultimazione  dei  lavori  e  quelli  per  la  corresponsione  dei
contributi.

ARTICOLO 13
(Potere sostitutivo in caso di mancato rilascio)

1. Decorsi  i termini  di cui  all'art. 31,  VI comma,  legge  17
agosto 1942,  n. 1150,  modificato dall'art.  10 legge  6  agosto
1967, n. 765 senza che sia stata comunicata la determinazione del
sindaco, chi  ha presentato istanza di concessione per interventi
diversi da  quelli contemplati dall'art. 8 della L. 25/3/1982, n.
94, può  rivolgersi alla Giunta Regionale con atto da presentare
nei successivi 30 giorni.

2.  Se   la  Giunta  Regionale  accoglie  l'istanza  rilascia  la
concessione a norma dell'art. 12 della presente legge.

3. In  ogni caso,  decorso il  termine di 90 giorni dalla data di
presentazione dell'istanza  alla Giunta  Regionale, senza che sia
stata comunicata  alcuna decisione, l'istanza si intende respinta
gli affetti di cui all'art. 6 DPR 24 novembre 1971 n. 1199.

TITOLO III
TABELLE  PARAMETRICHE   PER  LA  DETERMINAZIONE  DEGLI  ONERI  DI
URBANIZZAZIONE,  NONCHE'   DELLA  QUOTA   RELATIVA  AL  COSTO  DI
COSTRUZIONE.

ARTICOLO 14
(Opere di urbanizzazione)

1. Gli  oneri di  urbanizzazione di cui alla legge 28/1/77, n. 10
devono intendersi  riferiti alle opere di urbanizzazione primaria
e secondaria  definite dall'art.  4 della legge 29/2/1964, n. 847
modificato dall'art. 44 della legge 22/10/1971, n. 865.

2. Il  Consiglio regionale  definisce con apposito atto i criteri
d'utilizzazione delle  somme relative  a opere  di urbanizzazione
secondaria, precisate  anche nelle tabelle allegate alla presente
legge, che  facciano carico  a soggetti  diversi dal Comune. Fino
all'entrata in vigore dell'atto di cui sopra, i Comuni provvedono
in  via   provvisoria  con   deliberazione  del   Consiglio  alle
determinazioni relative  all'uso delle somme stesse sulla base di
proposte formulate dai soggetti interessati.

ARTICOLO 15
(Tabelle parametriche regionali)

1. Ai  fini della  determinazione dell'incidenza  degli oneri  di
urbanizzazione  primaria  e  secondaria  e  in  attuazione  degli
articoli 5  e 10  della legge  28/1/1977 n.  10 ai  applicano  le
tabelle allegate alla presente legge.

2.  Con  riferimento  all'andamento  del  costo  delle  opere  di
urbanizzazione, le  tabelle stesse  sono aggiornate dal Consiglio
Regionale  entro  il  30  settembre  del  1985  e  di  ogni  anno
successivo.

ARTICOLO 16
(Determinazione  degli  oneri  di  urbanizzazione  da  parte  del
Comune)

1. Secondo  quanto disposto  dall'art. 5 della legge 28/1/1977 n.
10 e  sulla base delle tabelle di cui all'articolo precedente, il
Comune, con  deliberazione consiliare,  determina, per il proprio
territorio,  l'incidenza  degli  oneri  relativi  alle  opere  di
urbanizzazione primaria e secondaria entro 60 giorni dall'entrata
in vigore della presente legge.

2. Il  Comune può  aumentare o  diminuire i  coefficienti di cui
alle tabelle  C e  C1 nei  limiti del  10% in  più o  in meno in
relazione alle  differenze fra  i costi  effettivi praticati  nel
Comune e i costi medi regionali di cui alle allegate tabelle A.

3. Nelle zone di saturazione gli oneri di urbanizzazione primaria
e secondaria  e nelle zone di espansione quelli di urbanizzazione
secondaria, vengono  ridotti fino  ad un  massimo del  40%.  Tale
riduzione  è   disciplinata  con   deliberazione  del  Consiglio
comunale in  relazione alle  dimensioni,  alle  tipologie  ed  ai
carichi  urbanistici   indotti  dagli   interventi   oggetto   di
concessione nonchè  allo stato e alla consistenza delle opere di
urbanizzazione esistenti, tenendo conto del loro costo così come
accertato nelle tabelle allegate alla presente legge.

4. Per  gli interventi  nei  Piani  per  l'edilizia  economica  e
popolare ex  legge 18/4/1962  n. 167 e successive modificazioni e
nei Piani  per insediamenti  produttivi, di cui all'art. 27 della
legge 22  ottobre  1971,  n.  865,  la  concessione  edilizia  è
gratuita. Gli oneri per l'urbanizzazione primaria e la competente
quota per  la secondaria  sono computati  per l'intero  nel costo
relativo alla concessione dell'area in proprietà o in diritto di
superficie.

5. Nelle zone di espansione ed in quelle soggette alla formazione
di  piani   attuativi   di   iniziativa   privata   a   carattere
residenziale, direzionale,  commerciale, turistico, industriale e
artigianale, le  opere di urbanizzazione primaria sono eseguite a
totale carico  dei privati  proponenti;  in tal caso gli oneri di
urbanizzazione primaria non sono dovuti in sede di rilascio della
concessione.

6. Il  Comune adegua l'incidenza degli oneri all'aggiornamento di
cui al precedente articolo 15 nel termine perentorio di 60 giorni
dall'entrata in  vigore della  presente legge  e  successivamente
dall'entrata  in   vigore  della   deliberazione  del   Consiglio
regionale di cui al comma 2 dell'articolo 15. Tale adeguamento si
applica alle  domande di concessione presentate dal 1 gennaio del
1986 e di ogni anno successivo.

7. Qualora  i Comuni  non provvedano  agli adempimenti  di cui ai
commi 1  e 6  nel termine ivi indicato, a partire dal 61mo giorno
gli oneri  verranno applicati nella misura massima prevista dalle
tabelle allegate  alla presente legge dalle delibere regionali di
aggiornamento.

ARTICOLO 17
(Calcolo dei volumi degli edifici)

1. Ai  fini della  presente legge  i volumi  e le  superfici sono
calcolati secondo  le norme  degli strumenti  urbanistici  e  dei
regolamenti edilizi comunali.

ARTICOLO 18
(Determinazione del contributo relativo al costo di costruzione)

1. In  attuazione dell'art.  6, comma  3 della  legge 28  gennaio
1977, n.  10 e  della legge  25 marzo  1982, n.  94, la  quota di
contributo  afferente  alla  concessione  relativa  al  costo  di
costruzione  è   determinata  sulla   base  di  quanto  indicato
nell'apposita tabella allegata.

TITOLO IV
NORME TRANSITORIE

ARTICOLO 19

1. Agli adempimenti previsti dal comma 3 dell'art. 9, i Comuni, i
cui PPA siano scaduti prima dell'entrata in vigore della presente
legge, dovranno  provvedere entro  60 giorni  dalla stessa  data;
per gli  altri adempimenti,  operano i  tempi stabiliti  dai vari
commi dell'art. 9.

ARTICOLO 20

1. Ai  PPA adottati  ai  sensi  della  LR  24/8/1977,  n.  60  si
applicano le  disposizioni dell'art.  9 salvo  che per  le aree a
destinazione industriale,  artigianale ed  a  centri  commerciali
all'ingrosso per  le quali  nell'ipotesi di  cui al  terzo  comma
dell'art. 9  il Comune  può  deliberare  l'inserimento  nel  PPA
successivo.

ARTICOLO 21
(Gradualità di applicazione delle tabelle regionali)

1. Per  le domande  presentate prima dell'entrata in vigore della
presente legge,  l'incidenza degli  oneri di urbanizzazione resta
determinata ai sensi delle tabelle allegate alla LR 25/8/1979, n.
60.

2. L'incidenza  degli oneri  di urbanizzazione  di cui al comma 1
dell'art. 16  si applica  con la riduzione del 20% per le domande
di concessione  presentate dalla  data di entrata in vigore della
presente legge e fino al 31/12/1984.

3. Applicando  le riduzioni  di cui  ai commi 2 e 3 dell'art. 16,
queste possono  essere cumulate  a quelle  previste dal  presente
articolo fino ad un massimo del 50% delle tabelle regionali.

ARTICOLO 22
(Abrogazione di leggi regionali)

1. La  legge regionale 24 agosto 1977, n. 60: "Norme regionali di
attuazione della  legge 2,  gennaio  1977,  n.  10"  e  la  legge
regionale 3 marzo 1980 n. 16:

"LR 60/77.  Istituzione della  tabella A/4 relativa ai contributi
regionali per  opere di  urbanizzazione primaria e secondaria per
interventi  di   insediamenti  relativi   a  centri   commerciali
all'ingrosso" sono abrogate.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 30 giugno 1984.

La presente  legge è  stata approvata dal Consiglio Regionale il
22-5-1984 ed  è stata vistata dal Commissario del Governo il 22-
6-1984.

ALLEGATO 1
Tabelle parametriche  per classi di Comuni, per la determinazione
dell'incidenza  degli   oneri  di   urbanizzazione   primaria   e
secondaria e  della percentuale del costo di costruzione (artt. 3
e 6 della legge 28-1-1977 n. 10).

Le tabelle A1 (a, b), A2 (a, b), A3 (a, b), A4 (a, b) definiscono
l'incidenza dei costi medi regionali riferiti ad unità di utenza
differenziate  secondo   i  tipi   di  intervento,  residenziale,
industriale -  artigianale, commerciale, direzionale turistico ed
a centri commerciali all'ingrosso.

I costi  medi riportati nelle suddette tabelle non comprendono le
spese  per   la  realizzazione   delle  reti   di   distribuzione
dell'energia elettrica  e del gas che dovranno essere determinate
per ogni  insediamento di volta in volta in relazione all'entità
della richiesta  di utenza  ponendola a  carico dei lottizzanti o
dei concessionari.

Per quanto  concerne gli  insediamenti industriali ed artigianali
relativi ai settori alimentare, tessile, calzaturiero, chimico ed
affini, cartiero  e cartotecnico,  si applica il valore stabilito
per la  generalità degli  altri insediamenti,  quando non  siano
adottati cicli  tecnologici comportanti il recupero ed il riciclo
delle acque in misura superiore al 30% del fabbisogno.

La tabella  A5 indica  per tutte  le classi di Comuni l'incidenza
degli oneri  di urbanizzazione  secondaria distinti per ogni tipo
di opere.

Le tabelle  B e B1, individuano i parametri per classi di Comuni,
di cui  alle lettere  a) e b) art. 5, I comma della legge 28-1-77
n.  10,   in  base   ai  quali   si  determina   il  coefficiente
moltiplicativo. Applicando il coefficiente specifico indicato per
ciascun Comune  nella tabella  B, ai valori medi regionali di cui
alla tabella A, si determinano per ogni Comune le incidenze delle
opere di urbanizzazione primaria e secondaria.

Le tabelle  C e C1 definiscono coefficienti relativi ai parametri
di cui alla lettera c) e d) art. 5, I comma della legge 28-1-1977
n. 10.

L'incidenza degli  oneri di urbanizzazione primaria e secondaria,
la cui determinazione spetta ai Comuni per il proprio territorio,
risulta moltiplicando  i valori  di cui  alle tabelle  A  per  il
coefficiente  moltiplicativo   assegnato  ad  ogni  Comune  nella
tabella  B1   ed  applicando   al  risultato   così  ottenuto  i
coefficienti indicati nelle tabelle C e C1.

La tabella D stabilisce quota di contributo afferente al costo di
costruzione.

Tabelle parametriche  per classi di Comuni, per la determinazione
dell'incidenza  degli   oneri  di   urbanizzazione   primaria   e
secondaria e  della percentuale del costo di costruzione (artt. 3
e 6 della legge 28-1-1977 n. 10).

ALLEGATO 2
Tabelle  parametriche  degli  oneri  di  urbanizzazione  e  della
percentuale del costo di costruzione.

<Si omette la pubblicazione delle tabelle parametriche>

URBANISTICA
ENTI TERRITORIALI

