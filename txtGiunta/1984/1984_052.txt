Trattamento previdenziale  del  personale  regionale  proveniente
dall'ex Ente Maremma.

Il Consiglio Regionale ha approvato il 3-7-1984
Il Commissario del Governo ha apposto il visto il 7-8-1984
Il Presidente  della Giunta  Regionale promulga la seguente legge
regionale:

ARTICOLO 1

L'iscrizione all'INADEL,  ai  fini  previdenziali  del  personale
assegnato alla  Regione Toscana  ai sensi dell'art. 6 della legge
30/4/1976, n.  386, ha effetto dal 21/12/1977, data di decorrenza
dell'inquadramento nel ruolo unico regionale ai sensi della legge
regionale  29/5/1980,  n.  79,  e  pertanto  cessano  i  rapporti
previdenziali di cui all'ordinamento dell'ente di provenienza.

Di conseguenza  la Regione  Toscana deve  estinguere  la  polizza
relativa all'indennità  di cui  all'ordinamento  di  provenienza
accesa presso l'Istituto Nazionale delle Assicurazioni (INA), con
gli accantonamenti  perseguiti fino  al 31/12/1980,  a  norma  di
quanto disposto  dall'art. 22  della legge  regionale 18  ottobre
1977, n. 72.

L'INA corrisponde  al personale  assicurato, tramite  la  Regione
Toscana, le  somme dovute  sulla base  dei servizi  coperti dalla
suddetta polizza ai fini di previdenza.

ARTICOLO 2

Il personale  di  cui  al  precedente  articolo  ha  facoltà  di
chiedere alla  Regione  Toscana  l'immediata  liquidazione  delle
somme accreditate  dall'INA,  versando  alla  Regione  stessa  un
importo   corrispondente    all'indennità    premio    servizio,
determinato secondo  le disposizioni  dell'INADEL, per il periodo
dal 21  dicembre 1977  al 31/12/1980,  sulla base della posizione
economica in  atto alla  data del  31/12/1980.  In  tal  caso  è
esclusa la  ricongiunzione a  qualunque  titolo  dei  periodi  di
servizio presso l'ente di provenienza, ai fini dell'indennità di
fine rapporto a carico della Regione.

Il predetto personale, in alternativa a quanto disposto dal comma
precedente, ha  facoltà di chiedere alla Regione entro 30 giorni
dalla data  di entrata  in vigore  della  presente  legge  che  i
periodi  già   riconosciuti  utili   ai  fini  del  preesistente
trattamento di fine rapporto siano riconosciuti utili ai fini del
trattamento previdenziale  previsto per  i  dipendenti  regionali
dalla legge  regionale 10/5/1982,  n. 35.  In tal caso la Regione
trattiene sulle  somme  accreditate  dall'INA,  incamerandolo  in
apposito   capitolo    di   sopravvenienze    attive,   l'importo
corrispondente all'indennità premio servizio determinato secondo
le disposizioni  dell'INADEL per  il periodo  dal  21/12/1977  al
31/12/1980, sulla  base della  posizione  economica  in  atto  al
31/12/1980.

NOTE
   Questo Comma è stato sostituito con la LR 13/8/1984, n. 53 di
   seguito pubblicata.

ARTICOLO 3

Agli oneri  derivanti dall'applicazione  della presente legge per
gli  effetti   della  ricongiunzione  dei  servizi  ai  fini  del
trattamento previdenziale  di cui alla legge regionale 10/5/1982,
n. 35,  è fatto  fronte con la disponibilità del capitolo 00280
del Bilancio  di previsione  1984,  che  presenta  la  necessaria
disponibilità.

Al finanziamento  degli oneri  di spesa  di  cui  sopra  per  gli
esercizi successivi si provvede con legge di bilancio.

L'importo delle  indennità di  anzianità liquidate  dall'INA è
introitato in apposito capitolo del Bilancio 1984 con la seguente
denominazione: "Indennità  di anzianità  liquidate dall'INA  in
favore del personale proveniente dall'Ente Maremma".

Gli oneri  derivanti dall'applicazione  della presente  legge per
l'erogazione al  personale proveniente  dall'Ente  Maremma  delle
indennità di  anzianità maturate  ai sensi  dell'ordinamento di
provenienza sono  imputati ad apposito capitolo del bilancio 1984
con la  seguente denominazione:  "Spese per  la sistemazione  del
trattamento previdenziale  del personale  trasferito alla Regione
dal disciolto Ente Maremma".

ARTICOLO 4

Gli stati  di previsione,  di competenza  e di cassa, della parte
entrata e della parte spesa del bilancio di previsione per l'anno
1984 sono così modificati, per analogo importo:

Parte entrata di nuova istituzione

Cap. 24710
   "Fondo   per   indennità   di   anzianità
   liquidate dall'INA  in favore del personale
   proveniente dall'Ente Maremma (LR       )    L. 6.600.000.000.

Parte spesa
   in diminuzione:
   Cap. 50240
   Fondo di riserva per spese obbligatorie      L.   300.000.000.

di nuova istituzione:
   Cap. 00285
   Spese  per   la  sistema  sistemazione  del
   trattamento  previdenziale   del  personale
   trasferito alla  Regione dal disciolto Ente
   Maremma (LR. _ )                             L. 6.900.000.000.

TOTALE                                          L. 6.900.000.000.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge è  stata approvata dal Consiglio regionale il
3-7-1984 ed  è stata vistata dal Commissario del Governo il 7-8-
1984.



ORGANIZZAZIONI
ENTE REGIONE
PERSONALE

