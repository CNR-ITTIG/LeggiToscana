Delega delle funzioni amministrative in materia di trasporti.

Il Consiglio Regionale ha approvato il 17-1-1984
Il Commissario del Governo ha apposto il visto il 20-2-1984
Il Presidente  della Giunta  Regionale promulga la seguente legge
regionale:

TITOLO I
NORME GENERALI

ARTICOLO 1
(Finalità)

Nell'ambito dei  principi stabiliti  con la legge 10 aprile 1981,
n. 151  la Regione Toscana persegue, in armonia con gli obiettivi
del  Piano   nazionale  dei   trasporti,   lo   sviluppo   e   la
razionalizzazione del sistema regionale del trasporto pubblico di
persone e  cose,  quale  strumento  per  il  miglioramento  delle
condizioni socio  -  economiche  complessive  della  Regione  nel
quadro delle finalità della programmazione regionale.

A tal fine, la Regione approva il piano regionale dei trasporti e
promuove tutti  gli interventi  volti  a  realizzare  un  sistema
integrato di  trasporto e delle relative infrastrutture nel quale
il ruolo fondamentale sia svolto dal trasporto collettivo.

ARTICOLO 2
(Ambito di operatività)

Per servizi  di trasporto  pubblico locale si intendono i servizi
adibiti normalmente  al trasporto collettivo di persone e di cose
effettuati permanentemente o periodicamente con itinerari, orari,
frequenze e  tariffe prestabilite e offerta indifferenziata e che
si  svolgono   nel   territorio   della   Regione   Toscana,   ed
eventualmente in  quello di altra Regione limitrofa per una parte
non prevalente,  con esclusione  di quelli  di  competenza  dello
Stato.

I  servizi   di  trasporto  pubblico  si  articolano  in  servizi
automobilistici,  in   servizi  ad  impianti  fissi  (ferroviari,
metropolitani, tramviari,  filoviari, funiviari, funicolari) e in
servizi di  navigazione interna (fluviali, lacuali, lagunari e su
canali navigabili ed idrovie).

ARTICOLO 3
(Strutturazione dei  trasporti: bacini  di traffico, reti, unità
di gestione)

Ai fini  della pianificazione  e della organizzazione dei servizi
di trasporto  pubblico, il  territorio della Regione è suddiviso
in bacini di traffico.

Per bacino  di traffico si intende l'unità territoriale entro la
quale si  attua un  sistema di  trasporto  pubblico  integrato  e
coordinato in rapporto ai fabbisogni di mobilità del territorio.

I servizi di trasporto pubblico si strutturano di norma per reti,
intese come complesso organico di relazioni di trasporto servite,
direttamente o  tramite coincidenza,  mediante uno o più modi di
trasporto.

La rete  regionale dei servizi è suddivisa in unità di gestione
corrispondenti ad ambiti organizzativi ottimali per assicurare la
qualità e l'economicità dei servizi.

L'unità di gestione è costituita da una combinazione di servizi
pubblici di trasporto o anche da un solo servizio che presenti le
caratteristiche di cui al comma precedente.

ARTICOLO 4
(Classificazione dei servizi)

I servizi  di trasporto  pubblico, avuto  riguardo al  territorio
servito, si distinguono in:

a) servizi urbani;
b) servizi di bacino;
c) servizi interbacino;
d) servizi interregionali.

Sono servizi urbani quelli che, di norma, si svolgono interamente
nel territorio comunale.

Sono inoltre considerati servizi urbani, anche se interessanti il
territorio di  più comuni, quelli che si svolgono in aree urbane
che non  hanno soluzioni  di continuità, con frequenze elevate e
fermate  ravvicinate  e  quelli  di  collegamento  con  lo  scalo
ferroviario finitimo.

Sono servizi  di bacino  quelli che  collegano località  site in
comuni diversi  e poste  in larga  prevalenza all'interno  di  un
medesimo bacino di traffico.

Sono servizi  interbacino quelli  che assicurano  il collegamento
diretto fra due o più bacini di traffico.

Sono servizi  interregionali quelli  che si svolgono parzialmente
anche nel territorio di altra regione finitima.

ARTICOLO 5
(Tipologia dei servizi)

I  servizi   di   trasporto   pubblico,   avuto   riguardo   alle
caratteristiche d'esercizio, si distinguono in:

a) ordinari;
b) speciali,  quando il  servizio  sia  riservato  a  determinate
   categorie di utenti ed a condizioni atipiche di trasporto;
c) turistici, quando abbiano finalità esclusivamente turistiche;
d) sperimentali,  quando abbiano la finalità di accertare alcune
   caratteristiche    del    traffico    (anche    in    funzione
   dell'individuazione  di   nuove  linee),   o  si   riferiscono
   all'introduzione di nuove tecnologie.

TITOLO II
PROGRAMMAZIONE REGIONALE DEI TRASPORTI

ARTICOLO 6
(Comitato consultivo  per l'esercizio delle funzioni regionali in
materia di trasporti)

Quale organo  consultivo della  Giunta e  del Consiglio regionale
per l'esercizio  delle funzioni  di competenza  della Regione  ai
sensi della  presente legge  è istituito il "Comitato consultivo
per  l'esercizio   delle  funzioni   regionali  in   materia   di
trasporti".

Il Comitato è composto da:

- tre rappresentanti del Consiglio regionale;
- tre rappresentanti dell'URPT;
- tre rappresentanti dell'UNCEM;
- tre rappresentanti dell'ANCI della Toscana;
- tre  rappresentanti delle    Confederazioni    sindacali    dei
  lavoratori maggiormente rappresentative a livello nazionale;
- tre rappresentanti del Minitero dei trasporti, dei quali uno in
  rappresentanza   della   direzione   generale   programmazione,
  organizzazione e  coordinamento, uno  in  rappresentanza  della
  direzione generale  della motorizzazione  civile e trasporti in
  concessione, uno  in rappresentanza  della  direzione  generale
  della aviazione civile;
- un rappresentante del Ministero della Marina Mercantile;
- un  rappresentante dell'Azienda  Autonoma delle  Ferrovie dello
  Stato;
- un rappresentante dell'ANAS;
- tre  rappresentanti della  CISPEL e un rappresentante dell'ANAC
  della Toscana.

I membri  del Comitato  sono nominati dal Presidente della Giunta
regionale, su indicazione degli organismi in esso rappresentati e
restano in carica fino alla scadenza della legislatura regionale.

Il Comitato è presieduto dal Presidente della Giunta regionale o
per  sua  delega  dal  componente  della  Giunta  incaricato  del
settore.

Gli atti per la costituzione del Comitato consultivo e per il suo
funzionamento sono promossi dal Presidente della Giunta regionale
entro quattro mesi dall'entrata in vigore della presente legge.

Qualora  nel  termine  predetto  non  siano  pervenute  tutte  le
designazioni, il Comitato è ugualmente costituito ed esercita le
proprie funzioni con i membri già designati.

Il Presidente  del Comitato  può far  intervenire alle  adunanze
altri esperti non componenti senza diritto di voto.

ARTICOLO 7
(Piano regionale dei trasporti)

Entro due  anni dall'entrata  in vigore  della presente legge, la
Giunta regionale,  sentito  il  Comitato  di  cui  al  precedente
articolo, trasmette  al Consiglio  per l'approvazione le proposte
del piano  regionale dei  trasporti e  del programma  di  cui  al
successivo articolo 8.

Il  piano   regionale  dei   trasporti,  in  connessione  con  le
previsione  di  assetto  territoriale  e  di  sviluppo  economico
generale e  regionale, anche al fine di realizzare l'integrazione
ed il coordinamento fra i diversi modi di trasporto:

a) determina  gli obiettivi  e gli indirizzi afferenti al sistema
   delle infrastrutture e dei servizi terrestri, aerei, marittimi
   e di  navigazione interna,  con i  quali la  Regione  concorre
   all'elaborazione del  piano generale nazionale dei trasporti e
   dei piani di settore;
b) fissa  gli indirizzi  e le  direttive per  la elaborazione dei
   programmi settoriali  di intervento  volti all'organizzazione,
   adeguamento e  ristrutturazione  delle  infrastrutture  e  dei
   servizi di trasporto nella regione;
c) coordina  ed indirizza  gli interventi degli enti locali e dei
   soggetti pubblici e privati operanti nel settore;
d) delimita  gli ambiti  territoriali  dei  bacini  di  traffico,
   individua i  servizi interbacino  ed  indica  i  criteri,  gli
   indirizzi ed i vincoli per la elaborazione ed il coordinamento
   dei piani di trasporto di bacino;
e) determina  gli indirizzi  volti a  favorire la  circolazione e
   l'uso dei mezzi collettivi di trasporto nei centri urbani.

Nella formazione  del piano  regionale dei  trasporti la  Regione
assicura  la   partecipazione  degli   enti  locali,  degli  enti
pubblici,  delle  associazioni  e  degli  organismi  interessati,
nonchè  delle  Regioni  finitime  per  i  servizi  di  trasporto
interregionali.

ARTICOLO 8
(Programma regionale dei servizi di trasporto pubblico locale)

In attuazione  del programma  regionale di  sviluppo  la  Regione
approva il  programma pluriennale  di intervento per i servizi di
trasporto pubblico  locale. Tale  programma dispone  per un  arco
triennale,  può   essere  aggiornato  annualmente,  assume  come
riferimento finanziario il bilancio pluriennale e determina:

a) l'individuazione  delle Province  delegatarie  delle  funzioni
   relative ai servizi di trasporto interbacino;
b) le  direttive, aggiuntive rispetto a quanto previsto dall'art.
   24  della  presente  legge,  per  l'esercizio  delle  funzioni
   delegate,  ivi   compresi  i   criteri   di   rilascio   delle
   concessioni;
c) la  necessità di intervento sulle infrastrutture di trasporto
   in relazione alle esigenze del trasporto pubblico;
d) le  risorse finanziarie  necessarie e disponibili ripartite in
   contributi  per   l'esercizio  e   per  gli  investimenti,  in
   relazione agli obiettivi oltrechè territorialmente;
e) le  modalità ed  i criteri  per la concessione dei contributi
   regionali per investimenti;
f) gli indirizzi di politica tariffaria;
g) le  modalità, i  dispositivi tecnici  ed i  parametri per  la
   rilevazione della regolarità del servizio;
h) i  criteri e  le  modalità  di  rilevazione,  elaborazione  e
   pubblicazione,  in  relazione  anche  al  sistema  informativo
   regionale, delle  informazioni sugli  aspetti  quantitativi  e
   qualitativi del  trasporto delle  persone anche  ai fini della
   valutazione  dell'efficienza  e  dell'efficacia  del  servizio
   offerto.

Nella formazione  del programma  di cui  al presente  articolo la
Regione assicura  il concorso  delle Province e la partecipazione
degli enti, delle associazioni e degli organismi interessati.

ARTICOLO 9
(Piano di bacino)

Il piano dei servizi di trasporto di bacino ha durata pluriennale
pari a  quella del  programma regionale  dei servizi di trasporto
pubblico locale.

Il piano  può essere  aggiornato annualmente  mediante  apposite
modifiche.

Il piano di bacino previa analisi della domanda e dell'offerta di
trasporto e valutazione economica e funzionale delle strutture di
produzione e dei loro effetti sul servizio determina:

a) il  complesso dei  programmi di  esercizio di  tutti i servizi
   costituenti  la  rete  di  bacino,  compresi  i  programmi  di
   esercizio dei  servizi urbani  di cui  all'art. 4 definiti dai
   comuni e  le modifiche  o integrazioni da apportare ai servizi
   esistenti ed i relativi programmi di attuazione;
b) l'integrazione  ed il  coordinamento fra  i  diversi  modi  di
   trasporto, ivi compresi i programmi di sistemazione funzionale
   dei punti di interscambio;
c) le  unità di  gestione dei servizi e le relative modalità di
   gestione;
d) i programmi di adeguamento della rete infrastrutturale e degli
   impianti  fissi   alle  esigenze  del  servizio  di  trasporto
   pubblico locale;
e) il  programma   economico    e  finanziario  articolato  nelle
   componenti dell'esercizio  e degli  investimenti, ivi compresi
   gli eventuali programmi di risanamento delle imprese;
f) le  metodologie ed  i criteri  per la formazione dei piani del
   traffico e  gli interventi  per favorire  la circolazione  nei
   centri urbani;
g) gli  atti di  promozione e  sostegno di  forme associative tra
   enti  locali   per  l'esercizio  delle  funzioni  relative  al
   trasporto;
h) l'entità  e la  dislocazione  dei  servizi  di  noleggio  con
   autoveicoli.

Nessun servizio  di trasporto tra quelli indicati alla precedente
lettera a)  potrà essere attivato se non ricompreso nel piano di
bacino, tranne  quelli concessi  per  esigenze  straordinarie  ai
sensi dell'art. 14.

ARTICOLO 10
(Procedure per  la  formazione  e  l'approvazione  del  piano  di
bacino)

Le  Province   approvano  il  piano  di  bacino  dei  servizi  di
trasporto, tenuto  conto dei  piani  di  sviluppo  socioeconomico
delle Comunità  montane  e  dei  piani  di  coordinamento  e  di
sviluppo  definiti  dai  Comuni  anche  tramite  le  Associazioni
intercomunali e sentiti gli stessi enti.

Ai fini  della formazione  del piano  di bacino,  le Province, in
concorso con i Comuni singoli o associati, organizzano specifiche
conferenze di programmazione sui servizi di trasporto.

Il piano  di bacino  è pubblicato sul Bollettino Ufficiale della
Regione entro 30 giorni dalla esecutività della deliberazione di
approvazione.

Qualora il  bacino di  traffico interessi  il territorio di due o
più Province,  la predisposizione  e l'approvazione del piano è
effettuata d'intesa fra le Provincie interessate con le modalità
di cui ai commi precedenti.

Ove l'intesa  non sia  raggiunta  entro  60  giorni  da  apposita
diffida del  Presidente della  Giunta regionale, all'approvazione
del piano  di bacino provvede il Consiglio regionale, su proposta
della Giunta.

Le  Province   adeguano  il   piano  di   bacino  alle  modifiche
eventualmente intervenute  nel programma  regionale dei trasporti
prima della  sua scadenza,  entro 90  giorni  dalla  approvazione
delle modifiche stesse.

Le modifiche  al piano di bacino sono adottate nel rispetto della
procedura di cui ai commi precedenti.

TITOLO III
GESTIONE DEI SERVIZI DI TRASPORTO

ARTICOLO 11
(Modi di gestione)

I servizi di trasporto pubblico locale sono gestiti:

a) in  economia, o mediante aziende speciali, dagli enti locali e
   da loro forme associative;
b) in regime di concessione.

ARTICOLO 12
(Concessione dei servizi di trasporto pubblico)

Le concessioni  sono accordate ad aziende pubbliche e private che
posseggono  comprovati   requisiti   di   idoneità   tecnica   e
finanziaria per la gestione del servizio.

La concessione  dei servizi  di trasporto  pubblico è rilasciata
per unità  di gestione  secondo  le  indicazioni  del  programma
regionale dei trasporti e dei piani di bacino.

La  concessione   è  accordata   sulla  base   di  un   apposito
disciplinare  contenente   le  condizioni   di  ordine   tecnico,
amministrativo ed  economico, le  modalità ed  il  programma  di
esercizio predisposto  dall'autorità concedente  e vincolate per
l'azienda concessionaria.

La concessione può avere durata massima di 9 anni.

La concessione  non può prevedere divieti di servizi nè diritti
di esclusività  ed è  rinnovabile su  domanda  dell'interessato
presentata almeno sei mesi prima della scadenza.

Restano fermi  gli obblighi  a carico  dei concessionari previsti
dalla normativa vigente per il trasporto di effetti postali.

Per esigenze  di pubblico  interesse l'autorità  concedente può
autorizzare la  sub - concessione dei servizi a condizione che il
sub -  concessionario offra  tutte le  garanzie  in  ordine  alla
regolarità e sicurezza dei medesimi.

ARTICOLO 13
(Pubblicità del procedimento di rilascio della concessione)

L'autorità concedente dà notizia mediante avviso, da pubblicare
per estratto  sul Bollettino  Ufficiale della Regione e su almeno
due organi  di stampa  quotidiana a larga diffusione e da inviare
alle imprese  di trasporto  operanti nel bacino interessato e nei
bacini limitrofi,  dei servizi  costituenti l'unità  di gestione
per il cui esercizio si intende provvedere mediante concessione.

Nell'avviso   dovranno   essere   indicate   le   caratteristiche
principali dei servizi ed in particolare:

a) il tipo di servizi che deve essere effettuato;
b) l'inizio e la durata della concessione;
c) il percorso e le esigenze che i servizi devono soddisfare;
d) il  programma di  esercizio, con  gli orari e la frequenza dei
   servizi;
e) i requisiti dei mezzi da adibire ai servizi.

L'avviso  conterrà   inoltre  l'indicazione   del  termine,  non
inferiore comunque  a  60  giorni,  entro  il  quale  le  imprese
interessate  potranno   fare  istanza   per  il   rilascio  della
concessione, nonchè  l'indicazione dei  documenti da  presentare
per dimostrare il possesso dei requisiti richiesti.

L'istanza dovrà  essere accompagnata  da un  piano  finanziario,
organizzativo e tecnico per l'esercizio dei servizi. Le richieste
di  concessione   per  una   stessa  unità   di  gestione,  sono
assoggettate ad  un esame  comparativo  da  parte  dell'autorità
concedente.

L'esame di  cui al  comma precedente è pubblico e viene esperito
in apposite  conferenze cui  sono invitati a partecipare tutte le
imprese che  hanno avanzato istanza nonchè tutti gli enti locali
e gli altri organismi interessati.

Dell'avvenuto rilascio  della concessione  è  data  notizia  nel
Bollettino  Ufficiale  della  Regione  per  iniziativa  dell'ente
concedente entro 30 giorni.

ARTICOLO 14
(Concessione per esigenze straordinarie)

In caso  di esigenze  straordinarie l'autorità  concedente  può
procedere al  rilascio di  concessioni provvisorie, per linee non
ricomprese nel piano di bacino, senza il rispetto delle procedure
di cui al precedente articolo.

Tali concessioni  hanno una  durata non  superiore a  sei mesi  e
possono essere rinnovate una sola volta;
la loro  durata non  può in  alcun caso superare la scadenza del
piano di bacino.

Del rilascio  di tali  concessioni è  comunque data  notizia nel
Bollettino Ufficiale della Regione.

ARTICOLO 15
(Vigilanza sull'esercizio delle concessioni)

L'autorità concedente  impartisce le disposizioni necessarie per
garantire la  regolarità dell'esercizio dei servizi di trasporto
ed esercita la relativa vigilanza.

A tal  fine,  l'autorità  concedente  ha  facoltà  di  prendere
visione dei  documenti dell'azienda  relativi alla  gestione  del
servizio e  di accedere  liberamente agli uffici, alle vetture ed
agli impianti fissi mediante propri funzionari.

Il concessionario  ha l'obbligo  di ottemperare alle prescrizioni
dell'autorità di  vigilanza, di fornire tutti i dati richiesti e
di fare  quant'altro occorre per agevolare ai funzionari predetti
l'assolvimento del proprio mandato.

L'autorità concedente  individua i  mezzi di trasporto impiegati
in servizio  che ritiene  non presentino garanzie funzionali atte
ad assicurare  la qualità  e regolarità  del servizio. Per tali
mezzi   può    richiedere   ai    competenti   uffici    statali
l'effettuazione di  controlli per verificarne la rispondenza alle
caratteristiche  previste   e  necessarie   per  i   servizi   di
competenza.

L'autorità concedente può escludere dall'impiego del servizio i
mezzi di  trasporto che  non presentino  le  necessarie  garanzie
funzionali ad assicurare la qualità e regolarità del servizio.

L'autorità  stessa  può  inoltre,  ove  il  concessionario  non
ottemperi alle  disposizioni impartite,  disporre la  sospensione
della  concessione   provvedendo  comunque   ad   assicurare   la
prosecuzione del  servizio stesso  in  danno  del  concessionario
inadempiente.

Restano ferme  le funzioni  relative al controllo della sicurezza
degli impianti  fissi e  dei veicoli  destinati all'esercizio dei
trasporti, operato  ai  sensi  della  legislazione  vigente,  dai
competenti uffici statali.

ARTICOLO 16
(Modifiche delle concessioni)

L'autorità concedente  dispone la  variazione nel  percorso  dei
servizi a seguito di intervenute modifiche del piano di bacino.

L'autorità concedente  può comunque introdurre in ogni momento,
con un  preavviso di almeno 30 giorni, sentito il concessionario,
variazioni in  ordine alle  frequenze ed  agli orari dei servizi,
per sopravvenute esigenze eccezionali dell'utenza.

Tutti i  provvedimenti di modifica sono inseriti nel disciplinare
di concessione e vincolanti per le imprese concessionarie.

ARTICOLO 17
(Revoca e risoluzione della concessione)

La concessione  è revocata  nel caso in cui l'unità di gestione
per la quale è stata accordata non sia più ricompresa nel piano
di bacino.

L'autorità concedente  può provvedere alla risoluzione d'intesa
con il  concessionario, ove  l'esercizio sia sospeso per cause di
forza maggiore e non sia possibile ripristinarlo entro un termine
adeguato.

ARTICOLO 18
(Decadenza della concessione)

Il  concessionario  incorre  nella  decadenza  della  concessione
quando:

a) venga  a  perdere  i  requisiti  di    idoneità  tecnica  e/o
   finanziaria;
b) non  inizi l'esercizio  nel termine prefissato o, iniziato, lo
   abbandoni o  lo interrompa o comunque lo effettui con ripetute
   irregolarità per cause non dipendenti da forza maggiore;
c) non ottemperi alle disposizioni dell'autorità concedente, con
   particolare riferimento alle modifiche alla concessione di cui
   all'articolo 16.

La pronuncia  di decadenza  deve essere  preceduta da due diffide
intimate al  concessionario ed  avviene trascorsi quaranta giorni
dalla data della seconda diffida.

Tra la  intimazione della  prima  diffida  e  la  seconda  devono
trascorrere almeno 30 giorni.

ARTICOLO 19
(Effetti della cessazione delle concessioni)

La decadenza  per inadempienza,  il mancato rinnovo e la rinuncia
alla  concessione   non  attribuiscono   il  diritto   ad   alcun
indennizzo.

Nei casi  di  revoca,  risoluzione,  decadenza  o  rinuncia  alla
concessione, l'autorità concedente può accordare la concessione
medesima, in  via provvisoria  in attesa  dello svolgimento delle
procedure di  cui all'articolo  13 e  comunque per  non oltre sei
mesi, alle condizioni già ammesse ed approvate, ad altra azienda
che  presenti   i  necessari   requisiti  di  idoneità  tecnica,
amministrativa e finanziaria.

Le attrezzature  fisse  e  i  mobili  ed  il  materiale  rotabile
potranno essere  rilevati dal  nuovo concessionario provvisorio o
definitivo  a   prezzi  di  mercato,  al  netto  degli  eventuali
contributi  pubblici  in  conto  capitale  per  investimenti  non
ammortizzati.

Al nuovo concessionario è fatto obbligo a di assumere, facendone
salve  le   posizioni  giuridiche  ed  economiche  acquisite,  il
personale del precedente concessionario risultante dal libro paga
facente parte  del ruolo  organico del  personale  alla  data  di
cessazione e afferente i servizi cessati.

ARTICOLO 20
(Servizi interregionali)

Nei casi  di servizi interregionali il cui percorso prevalente si
svolga nel  territorio toscano, l'avviso di cui all'art. 13 viene
preventivamente inviato  alla Regione  finitima  interessata  che
potrà avanzare le proprie osservazioni.

Parimenti, sono trasmesse alla Regione finitima interessata tutte
le  proposte   di  provvedimenti  concernenti  la  concessione  e
l'esercizio del  servizio per la parte del percorso ricadente nel
territorio della regione finitima stessa.

Le eventuali  richieste di modifica alle proposte di cui ai commi
precedenti  dovranno   essere  avanzate  entro  60  giorni  dalla
ricezione della proposta.

La regione  finitima  può  avanzare  proposte  di  provvedimenti
concernenti l'esercizio del servizio, con particolare riferimento
alla parte del percorso interessante il proprio territorio.

Nel caso  di servizi interregionali il cui percorso prevalente si
svolga nel  territorio  di  altra  regione  finitima,  la  Giunta
regionale, sentita  la Provincia  e gli  enti interessati, avanza
proposte o  esamina le  eventuali proposte della regione finitima
circa le  modalità di  svolgimento del  servizio con particolare
riferimento al percorso interessante il territorio toscano.

TITOLO IV
ESERCIZIO DELLE FUNZIONI

ARTICOLO 21
(Servizi urbani)

Le  funzioni  amministrative  relative  ai  servizi  urbani,  non
riservate ad organi statali, sono esercitate dal Comune.

Al fine di garantire un migliore coordinamento dei servizi urbani
fra di  loro  e  con  i  servizi  di  bacino,  i  comuni  possono
esercitare  le  proprie  funzioni  anche  tramite  l'Associazione
intercomunale di cui alla legge regionale 17/8/1979, n. 37.

I regolamenti  comunali relativi  ai servizi  di  noleggio  e  di
piazza con  autoveicoli individuati  nel piano di bacino non sono
soggetti ad alcuna approvazione ulteriore.

ARTICOLO 22
(Servizi di  bacino ed  interbacino - Attribuzione e delega delle
funzioni)

Sono attribuite,  delegate e  subdelegate alle  Province tutte le
funzioni amministrative non di competenza di organi statali e non
riservate alla  Regione  dal  successivo  art.  23,  relative  ai
servizi di trasporto di bacino ed interbacino.

Nel caso  in cui  i servizi  interessino il  territorio  di  più
Province tutte  le funzioni  amministrative di  cui al precedente
comma sono  delegate alla  Provincia nel  cui territorio  vi  sia
prevalenza di  interesse secondo  la individuazione  di cui  alla
lett. a) dell'art. 8.

ARTICOLO 23
(Funzioni amministrative esercitate dalla Regione)

Restano riservate alla Regione le funzioni concernenti:

1) la concessione di contributi per spese di investimento;
2) l'approvazione  di progetti  di opere  per la  realizzazione e
   l'ammodernamento di ferrovie in concessione;
3) le  tasse  sulle  concessioni  regionali  di  cui  alla  legge
   regionale 18/1/1980, n. 5;
4) i  servizi interregionali  che interessano  il  territorio  di
   regioni contermini.

ARTICOLO 24
(Indirizzi per l'esercizio delle funzioni delegate)

L'esercizio delle  funzioni delegate deve essere finalizzato agli
obblighi e  alle priorità  indicate nel  programma regionale dei
servizi di trasporto pubblico locale e nei piani di bacino.

Dovranno inoltre  essere osservati,  ai sensi  dell'art. 65 dello
Statuto, i seguenti indirizzi:

a) assicurare  la massima tempestività nella realizzazione degli
   interventi programmati;
b) garantire l'economicità degli interventi stessi e la migliore
   esecuzione delle opere e dei servizi;
c) promuovere  la partecipazione  delle organizzazioni sociali ed
   economiche interessate.

ARTICOLO 25
(Oneri finanziari aggiuntivi di funzionamento)

L'ammontare degli oneri finanziari aggiuntivi di funzionamento di
cui al  sesto comma  dell'art. 13  della LR  30/4/1973, n.  30 è
stabilito dalla  legge regionale  di bilancio, tenuto conto delle
esigenze delle  Province di  dotarsi di  una  adeguata  struttura
tecnico -  operativa per  l'esercizio delle  funzioni di  cui  ai
precedenti  articoli,   nonchè  del   personale  regionale  che,
d'intesa  con  le  Province,  alle  stesse  sarà  comandato  per
l'esercizio delle funzioni di cui alla presente legge.

TITOLO V
INTERVENTI FINANZIARI

ARTICOLO 26
(Oggetto degli interventi)

Per favorire  lo sviluppo  del sistema regionale dei trasporti la
Regione,  in   attuazione  della   presente   legge,   interviene
finanziariamente per:

a) contribuire alle spese di investimento;
b) contribuire alle spese di esercizio;
c) realizzare o sostenere attività promozionali e di ricerca.

CAPO I
CONTRIBUTI PER SPESE DI INVESTIMENTO

ARTICOLO 27
(Criteri per la concessione dei contributi)

La Regione,  secondo  le  modalità  ed  i  criteri  fissati  dal
programma regionale dei servizi di trasporto pubblico locale e le
indicazioni dei  piani di  bacino concede contributi per spese di
investimento destinate ad interventi relativi:

a) all'acquisto ed ammodernamento dei mezzi di trasporto;
b) alla  realizzazione o  all'ammodernamento  di  infrastrutture,
   impianti  fissi,   nodi  di   interscambio  e   tecnologie  di
   controllo;
c) alla  realizzazione ed ammodernamento di officine deposito con
   le relative attrezzature, e di sedi;
d) alla  rimozione delle  barriere architettoniche nei servizi di
   pubblico trasporto  ed all'acquisto  e sistemazione  di  mezzi
   attrezzati per il trasporto degli handicappati.

I contributi  sono concessi  nella misura  massima del  75% della
spesa ritenuta ammissibile.

I contributi  possono essere  elevati,  con  risorse  finanziarie
regionali, fino  al 100%  della spesa  ritenuta  ammissibile  per
interventi  straordinari  espressamente  previsti  dal  programma
regionale.

I mezzi  di trasporto,  le infrastrutture,  gli impianti  fissi e
quant'altro acquisito  od ammodernato  con i contributi di cui al
presente articolo  non possono  essere  alienati  nè  mutati  di
destinazione, senza preventiva autorizzazione della Provincia che
ha erogato i contributi.

Nell'ipotesi di  mutamento di  destinazione o  di  alienazione  a
soggetti  non  esercenti  servizi  di  trasporto  nel  territorio
regionale, la  Provincia  competente  provvede  al  recupero  dei
contributi erogati in una quota del valore di mercato del bene al
momento  del   mutamento  di   destinazione  o  dell'alienazione,
corrispondente  a  quella  dei  contributi  erogati  sulla  spesa
ritenuta ammissibile.

La Giunta  regionale stipula con le imprese costruttrici di mezzi
di trasporto  apposite convenzioni con le quali sono fissate, per
tutte le  aziende beneficiarie  dei contributi  le condizioni  di
vendita e  di consegna  e le  modalità di pagamento dei mezzi di
trasporto da acquistare con i contributi pubblici.

Non sarà  in  alcun  caso  riconosciuta  ammissibile  una  spesa
maggiore di quella risultante dalla convenzione suddetta.

ARTICOLO 28
(Procedure per la concessione)

Per beneficiare  dei contributi  per spese di investimento di cui
all'art. 27,  i soggetti pubblici e privati interessati rivolgono
apposita domanda  alla Provincia competente entro il 31 marzo del
primo anno di validità del programma regionale dei trasporti.

La  domanda   è  corredata   dai  relativi  piani  aziendali  di
investimento per il successivo triennio.

Le Province,  entro il  31 maggio successivo, con il concorso dei
Comuni singoli o associati formulano alla Regione una proposta di
programma complessivo.

La  Regione,   entro  il   successivo  31   ottobre,  approva  la
concessione  dei   contributi  ai   beneficiari  provvedendo   al
conseguente  riparto  delle  disponibilità  finanziarie  fra  le
Province.

I contributi  sono erogati  ai  beneficiari  con  delibera  della
Provincia in  base alla  scadenza degli  impegni contrattuali  di
pagamento e  previa verifica della rispondenza dei lavori e delle
commesse agli interventi ammessi a contributo.

CAPO II
CONTRIBUTI PER SPESE DI ESERCIZIO

ARTICOLO 29
(Criteri per  il calcolo del costo economico standardizzato e dei
ricavi del traffico presunti)

I criteri per il calcolo del costo economico standardizzato e dei
ricavi del  traffico presunti  rimangono determinati dal titolo I
della LR 3 gennaio 1984, n. 1.

ARTICOLO 30
(Concessione contributi esercizio)

I contributi  di esercizio  per  servizi  di  trasporto  pubblico
locale rimangono  determinati dal  titolo II  della LR  3 gennaio
1984, n.  1 fino  all'approvazione del 1E programma regionale dei
servizi  di  trasporto  pubblico  locale  di  cui  al  precedente
articolo 8 della presente legge.

Dopo  l'approvazione   di  tale   programma  e   la   conseguente
ripartizione  fra  le  Province  delle  risorse  finanziarie,  le
funzioni di competenza degli organi regionali di cui al titolo II
della LR 3 gennaio 1984, n. 1 sono delegate alle Province.

Ad esse  i soggetti rivolgono la domanda di contributo secondo le
modalità di cui alla legge stessa.

TITOLO VI
DISPOSIZIONI IN MATERIA TARIFFARIA

ARTICOLO 31

La disciplina  tariffaria del  trasporto  pubblico  locale  e  la
determinazione delle  tariffe minime  rimane regolata dalle norme
di cui alla legge regionale 18 maggio 1983, n. 33.

Le funzioni  esercitate dalla  Giunta regionale  ai  sensi  degli
articoli 9 e 10 della legge stessa sono delegate alle Province.

La comunicazione  di cui  all'ultimo comma  dell'articolo 8 della
legge stessa è inviata anche alla Provincia competente.

TITOLO VII
DISPOSIZIONI FINALI E TRANSITORIE

ARTICOLO 32
(Normativa transitoria per la formazione dei piani di bacino)

Entro sei  mesi dall'entrata in vigore della presente legge ed in
attesa del  piano e  del programma  regionale dei  trasporti,  su
proposta  della   Giunta,  sentite   le  Province,  il  Consiglio
regionale provvede  a fissare, in sede di prima applicazione, gli
obiettivi ed  i criteri  per la  formazione del piano regionale e
dei piani  di bacino  dei servizi di trasporto pubblico locale in
relazione alle  esigenze del  territorio e  della mobilità delle
persone e delle cose e ne determina l'ambito di norma riferito al
territorio provinciale.

Con tale provvedimento il Consiglio regionale determina inoltre:

a) la classificazione dei servizi di trasporto esistenti ai sensi
   dell'art. 4  della presente  legge, la relativa individuazione
   degli enti  delegati e  gli indirizzi  per  la  determinazione
   delle unità di gestione;
b) le  direttive per  l'esercizio della  delega, ivi  compresi  i
   criteri di rilascio delle concessioni;
c) i  criteri preliminari  per il  coordinamento e l'integrazione
   fra i diversi modi di trasporto;
d) gli indirizzi di politica tariffaria.

ARTICOLO 33
(Proposte delle  Province per  il primo  programma regionale  dei
trasporti)

In sede  di prima  applicazione le  Province adottano le proposte
con le  quali concorrono  alla formazione del programma regionale
dei  servizi   di  trasporto   pubblico   locale   congiuntamente
all'approvazione dei  piani di bacino, da avvenire entro sei mesi
dalla pubblicazione  sul  Bollettino  Ufficiale  della  normativa
transitoria di cui all'articolo precedente.

A tal  fine le Province, tenuto conto anche dei piani di sviluppo
socio  -  economico  delle  Comunità  montane  e  dei  piani  di
coordinamento e  di sviluppo definiti dai Comuni anche tramite le
Associazioni intercomunali  e sentiti  detti enti,  inviano  alla
Regione le  proposte relative  agli atti  di cui alle lettere c),
e), f) dell'articolo 8.

ARTICOLO 34
(Decorrenza della delega)

La delega di funzioni di cui alla presente legge ha effetto dal 1
gennaio 1985.

ARTICOLO 35
(Competenze nel  Parco della  Maremma e  per  il  canale  Pisa  -
Livorno)

L'esercizio  delle   funzioni  amministrative   in   materia   di
navigazione nelle  acque interne  relativamente al  territorio di
competenza del  Parco della  Maremma ed  al Canale Pisa - Livorno
rimane regolato  rispettivamente dall'art.  24 della LR 22 maggio
1982, n. 52 e dalla LR 29 giugno 1982, n. 37.

ARTICOLO 36
(Disposizioni finanziarie)

Al finanziamento  della spesa  derivante dalla  presente legge si
provvede  con   appositi  capitoli   da  iscrivere  nel  bilancio
regionale per l'anno finanziario 1985.

Le singole  leggi di bilancio stabiliscono, per ciascun anno, gli
stanziamenti che  occorrono per far fronte agli oneri di cui alla
presente legge.

ARTICOLO 37
(Abrogazione)

A decorrere dal 1/1/1985 sono abrogate: la LR 26/7/1978, n. 51 la
LR 28/5/1975, n. 57 la LR 19/4/1976, n. 25 la LR 4/12/1978, n. 74
la LR  21/12/1981, n.  23 la LR 7/9/1981, n. 72 la LR 14/12/1981,
n. 90 la LR 25/1/1982, n. 8 la Lr 6/12/1982, n. 90.

Restano in  vigore e  di  competenza  regionale  i  provvedimenti
amministrativi conseguenti  ad impegni  ed  obbligazioni  assunte
dalla Regione  entro il  31/12/1984 ai  sensi e  per gli  effetti
delle leggi di cui al precedente comma.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 2 febbraio 1984.

La presente  legge è  stata approvata dal Consiglio Regionale il
17-1-1984 ed  è stata vistata dal Commissario del Governo il 20-
2-1984.



TRASPORTI
ATTRIBUZIONI DELEGHE

