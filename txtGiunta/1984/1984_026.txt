Interventi finanziari per la realizzazione del Progetto Etruschi.

Il Consiglio Regionale ha approvato il 20-3-1984
Il Commissario del Governo ha apposto il visto il 19-4-1984
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  Regione Toscana,  in collaborazione con il Ministero per i
Beni culturali ed ambientali, con gli Enti locali interessati, ed
in particolare  con l'apposito Comitato Nazionale per il Progetto
Etruschi istituito  con DPR del 15/2/1984, promuove, nel triennio
1984-1986, la  realizzazione del  Progetto  Etruschi:  interventi
coordinati per  la riscoperta,  la valorizzazione e la promozione
del patrimonio archeologico della Toscana.

2. Per  le finalità  di cui  al comma  precedente, e secondo gli
indirizzi assunti  dal Comitato  Nazionale, la  Regione  effettua
interventi diretti  ed eroga contributi in base alle norme di cui
ai successivi articoli.

ARTICOLO 2
(Iniziative dirette regionali)

1.  La   Regione  effettua   direttamente  tutti  gli  interventi
coordinati  previsti  nel  Progetto  Etruschi  (studi,  ricerche,
convegni e  le relative attività di promozione, comunicazione ed
editoria).  Provvede   inoltre  ad   erogare  agli   Enti  locali
contributi di cui al successivo art. 4.

2. A  tal fine  la Giunta  regionale può  conferire incarichi di
lavoro autonomo  ai sensi della LR 20/7/1972 n. 21. Gli incarichi
suddetti possono avere una durata massima triennale.

3. Ai  componenti le Commissioni tecnico - scientifiche designati
dal Comitato  Nazionale,  per  la  prestazione  di  attività  di
consulenza  collegiale   al  Progetto  Etruschi,  non  è  dovuto
compenso alcuno,  salvo il  rimborso per le spese di viaggio e di
missione nella  misura e  secondo le modalità stabilite dalla LR
19/1/1979  n.   3,  per   i   consiglieri   regionali,   per   la
partecipazione alle riunioni delle Commissioni stesse che abbiano
luogo in Comuni diversi da quelli della loro residenza.

4. Per  l'erogazione delle  spese necessarie  alla  realizzazione
delle iniziative  dirette la  Giunta regionale  può autorizzare,
anche in deroga ai limiti previsti dall'art. 2 della LR 4/12/1978
n. 73, aperture di credito presso la Tesoreria regionale a favore
di dipendenti  regionali che  assumono la  veste  di  funzionario
delegato ai sensi e per gli effetti di cui alla LR 73/1978 citata
e successive modificazioni.

5.  Il   funzionario  delegato   è   autorizzato   ad   assumere
direttamente iniziative  di spesa, previo visto del componente di
Giunta preposto al Dipartimento Istruzione e Cultura, nell'ambito
dell'apertura di  credito di  cui al precedente comma, nei limiti
di L.  3.000.000, al  netto degli oneri fiscali, per ogni singola
prestazione di forniture o servizi.

6. Prima  di procedere all'acquisizione di forniture e servizi ai
sensi  del   precedente  comma,   il  funzionario  delegato  deve
richiedere preventivi  con offerte ad un numero congruo di ditte,
e comunque non inferiore a 3, salvo che la natura della fornitura
o  della   prestazione  o   l'urgenza  dell'acquisizione   ovvero
l'assenza  di   attività  concorrenti   siano  tali  da  rendere
indispensabile il ricorso ad una determinata di ditta o persona.

7. Per  gli impegni  di spesa eccedenti l'importo di cui al comma
precedente, si provvede con deliberazione di Giunta.

8. La  Giunta regionale  è impegnata a presentare semestralmente
una  relazione  sugli  atti  effettuati  ai  sensi  del  presente
articolo, su cui raccogliere la valutazione del Consiglio.

ARTICOLO 3
(Comunicazione, sponsorizzazione e marchi)

1. La  Giunta regionale  predispone un programma di comunicazione
integrato del  Progetto  Etruschi  e  ne  informa  la  competente
commissione consiliare.

2. Sulla base del programma di cui al comma precedente, la Giunta
regionale è  autorizzata a  stipulare, con  soggetti pubblici  e
privati, a seguito di trattativa privata, uno o più contratti di
sponsorizzazione delle iniziative del Progetto Etruschi.

3. I  contratti, di  cui  al  comma  precedente,  determinano  le
modalità  di   inserimento  promozionale   e  pubblicitario  dei
soggetti  sponsorizzati   nella  totalità   o  in   parte  delle
iniziative previste  dal Progetto e dei relativi materiali dietro
versamento alla  Regione  di  un  corrispettivo  monetario  o  in
forniture di servizi.

4.  Nella  stipulazione  dei  contratti  di  sponsorizzazione,  a
parità di  condizioni complessivamente  offerte, dovranno essere
preferiti soggetti  di diritto  pubblico o  società a prevalente
partecipazione pubblica.

5.  La   Giunta  regionale,   per  contraddistinguere   tutte  le
iniziative e  i relativi materiali pubblicitari e scientifici del
Progetto Etruschi,  è autorizzata  a presentare  domanda per  la
concessione di  brevetti di  marchi nazionali  ed  internazionali
caratterizzanti il  Progetto,  ai  sensi  dell'art.  22,  secondo
comma, del RD 21 giugno 1942 n. 929.

6. La  Giunta regionale  è altresì  autorizzata a  stipulare, a
seguito di trattativa privata, con i soggetti pubblici e privati,
oltre ai  contratti di  sponsorizzazione, contratti  di  cessione
dell'uso di  marchi per  la loro  riproduzione su merci e servizi
prodotti o distribuiti dagli utilizzatori dei marchi stessi.

7. I  proventi derivanti  dai contratti  di sponsorizzazione,  di
cessione di  marchi nonchè  tutti gli  altri proventi  derivanti
dalla  realizzazione   del  Progetto   per  quanto  attiene  alle
iniziative dirette regionali, affluiscono in un apposito capitolo
di entrata  del bilancio  regionale per  gli esercizi 1984, 1985,
1986 e sono vincolati al finanziamento della presente legge.

8. Nell'ipotesi  in cui  detti proventi eccedessero le necessità
di finanziamento  del  Progetto  Etruschi,  sono  destinati,  per
l'eccedenza, ad investimento in settori culturali.

9. La  Giunta è  autorizzata, a  seguito dell'accertamento delle
entrate di cui al precedente comma, a provvedere con proprio atto
alle necessarie variazioni di bilancio.

ARTICOLO 4
(Erogazione contributi agli Enti locali)

1. Al  fine di  consentire la  realizzazione delle manifestazioni
espositive previste dal Comitato Nazionale del Progetto Etruschi,
la Regione  eroga contributi  a  favore  degli  Enti  locali  che
partecipano alla  realizzazione delle  iniziative direttamente  o
attraverso Consorzi o Comitati dagli stessi promossi.

2. Le  domande per la concessione dei contributi devono pervenire
alla Regione  entro 30  giorni  dalla  entrata  in  vigore  della
presente  legge  corredate  da  una  puntuale  descrizione  degli
obiettivi  e  dei  contenuti  delle  iniziative,  nonchè  da  un
dettagliato preventivo  delle entrate  e delle spese distinto nei
tre anni di competenza.

3.  All'assegnazione   dei  contributi,  per  l'intero  triennio,
provvede con unico atto la Giunta regionale entro 30 giorni dalla
scadenza del  termine di  cui al  comma precedente;   con  l'atto
suddetto si determinano le condizioni, anche a pena di decadenza,
cui i contributi sono soggetti.

4. L'erogazione  dei contributi  è contestuale  all'assegnazione
per la  prima annualità;   avviene entro il 30 aprile di ciascun
anno per le annualità successive.

5. I destinatari dei contributi devono rendicontare alla Regione,
entro il  31 gennaio  del secondo  e terzo anno di erogazione, le
entrate e le spese verificatesi nell'anno precedente.

6. I  soggetti destinatari  dei contributi si impegnano a fornire
alla Regione,  entro il  31 ottobre  1986, una  relazione  finale
sulle  attività   realizzate  nel   triennio,  con  allegato  un
dettagliato consuntivo delle entrate e delle spese.

7. A seguito delle rendicontazioni di cui ai precedenti comma 5 e
6  nonchè   di   eventuali   incrementi   delle   disponibilità
finanziarie regionali, la Giunta regionale può variare l'entità
del contributo originariamente stabilito.

8. L'eventuale saldo attivo finale dovrà essere versato entro lo
stesso termine di cui al sesto comma, dei soggetti destinatari di
contributi alla  Regione, fino  alla concorrenza  del  contributo
complessivo regionale a ciascuno erogato.

ARTICOLO 5
(Abrogazione)

E' abrogata la LR 12 dicembre 1983 n. 77, concernente "Interventi
finanziari per la realizzazione del Progetto Etruschi".

ARTICOLO 6
(Finanziamento)

1. Agli  oneri di  spesa derivanti dall'attuazione della presente
legge, si  fa fronte  con gli  stanziamenti iscritti sul capitolo
16430 del  bilancio  di  previsione  1984  e  sul  corrispondente
capitolo per  gli anni  1985 e  1986,  la  cui  denominazione  è
modificata come segue:

   "Finanziamento  degli  interventi  per  la  realizzazione  del
   Progetto Etruschi" (LR 24/4/1984 n. 26).

2. Per  le finalità  di cui  alla presente legge viene istituito
sul bilancio di previsione 1984, nella parte entrata, il capitolo
24800 "Proventi  derivanti dai  contratti di sponsorizzazione, di
cessione di  marchi nonchè  tutti gli  altri proventi  derivanti
dalla realizzazione del Progetto Etruschi" (LR 24/4/1984 n. 26).

La presente  legge è  pubblicata sul  Bollettino Ufficiale della
Regione. E'  fatto obbligo  a chiunque  spetti, di  osservarla  e
farla osservare come legge della Regione Toscana.

Firenze, 24 aprile 1984.

La presente  legge è  stata approvata dal Consiglio Regionale il
20-3-1984 ed  è stata vistata dal Commissario del Governo il 19-
4-1984.



CULTURA

