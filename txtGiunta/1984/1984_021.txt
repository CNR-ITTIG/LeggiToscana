Norme  per   la  formazione   e  l'adeguamento   degli  strumenti
urbanistici ai  fini della  prevenzione del  rischio sismico,  in
attuazione dell'art. 20 della legge 10/12/1981, n. 741.

Il Consiglio Regionale ha approvato il 7-3-1983
Il Commissario del Governo ha apposto il visto il 9-4-1984
Il Presidente  della Giunta  Regionale promulga la seguente legge
regionale:

ARTICOLO 1

In sede  di formazione  degli strumenti  urbanistici  generali  e
delle loro varianti nei Comuni di cui all'articolo 13 della legge
2/2/1974  n.   64,  devono  essere  effettuate  indagini  atte  a
verificare la  realizzabilità delle  previsioni degli  strumenti
urbanistici stessi sotto il profilo geologico e la compatibilità
con  le   caratteristiche  dei   terreni,  delle  rocce  e  della
stabilità dei  pendii  ai  sensi  del  decreto  ministeriale  21
gennaio 1981.

In sede  di  formazione  degli  strumenti  urbanistici  attuativi
dovranno essere  eseguite indagini e approfondirne la conoscenza,
ove siano  già state  eseguite ai sensi del primo comma, ai fini
di stabilire  la realizzabilità  delle opere  previste sotto  il
profilo  geologico   e  geotecnico   individuando,  altresì   la
sopportabilità dei  carichi e  le prescrizioni esecutive imposti
dalle caratteristiche del sottosuolo.

Entro sei  mesi dall'entrata  in vigore  della presente  legge la
Regione emana direttive tecniche per specificare ulteriormente le
indagini di cui ai commi precedenti.

ARTICOLO 2

Ai termini dell'ultimo comma dell'art. 20 della legge 10 dicembre
1981, le  disposizioni dell'articolo  13 della  legge 2  febbraio
1974 n.  64 cessano  di applicarsi  dall'entrata in  vigore della
presente legge.

La  valutazione  della  adeguatezza  delle  indagini  di  cui  al
precedente articolo  è effettuata dalla Giunta regionale in sede
di  approvazione   degli  strumenti   urbanistici   generali   ed
attuativi.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 17 aprile 1984.

La presente  legge è  stata approvata dal Consiglio Regionale il
7-3-1983 ed  è stata vistata dal Commissario del Governo il 9-4-
1984.



PROTEZIONE CIVILE
URBANISTICA

