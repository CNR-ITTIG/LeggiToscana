LEGGE REGIONALE N. 20 DEL 04-04-1973

REGIONE TOSCANA

Interventi a favore delle Cooperative artigiane di garanzia.

Fonte: BOLLETTINO UFFICIALE DELLA REGIONE TOSCANA N. 16 del 6 aprile 1973

Il Consiglio Regionale ha approvato
Il Presidente della Giunta promulga
la seguente legge:

              
                

              
            

ARTICOLO 1

L'Amministrazione regionale concorre, mediante
la corresponsione dei contributi contemplati dalla
presente legge e nei limiti degli stanziamenti di bilancio
appositamente previsti, alla formazione ed allo
sviluppo delle cooperative artigiane di garanzia costituite
tra imprese iscritte agli albi provinciali dell'
artigianato della Toscana.

I contributi sono concessi alle cooperative formate
da un numero di soci non inferiore a 50 e costituite
in base allo statuto tipo approvato con DM
12- 2- 1959 e successive modificazioni.

Le cooperative artigiane di garanzia, per continuare
a beneficiare dei contributi suddetti, adegueranno
il proprio statuto allo statuto tipo, entro i
sei mesi successivi dall'approvazione di quest'ultimo
da parte del Consiglio Regionale.

              
                

              
            

ARTICOLO 2

La Regione partecipa alla formazione del patrimonio
delle cooperative artigiane di garanzia, con un contributo
annuale pari al doppio delle quote di capitale
sociale effettivamente versate dai soci della cooperativa
nel precedente esercizio.

Per l'anno 1972 tale contributo è  concesso per le
quote di capitale sociale effettivamente versate in data
successiva al 1º aprile.

Il contributo sarà  concesso su domanda della cooperativa,
che dovrà  depositare, entro il 30 giugno di
ogni anno, copia dello statuto in vigore, copia del
bilancio di esercizio decorso, regolarmente approvato
dall'assemblea dei soci, nonchè  l'elenco dei soci con
allegata indicazione delle quote di capitale sociale da
essi versate nell'anno precedente.

              
                

              
            

ARTICOLO 3

Alle Cooperative artigiane di garanzia costituitesi
in data anteriore al 1º aprile 1972 sarà  altresì  concesso
un contributo straordinario pari al capitale sociale
effettivamente versato dai soci a tutto il 31
marzo 1972.

La domanda per ottenere il contributo dovrà  essere
presentata entro 90 giorni dalla data di entrata
in vigore della presente legge, allegando la documentazione
di cui all'ultimo comma dell'articolo precedente,
riferita al periodo anteriore al 1º aprile.

              
                

              
            

ARTICOLO 4

La Regione rimborsa annualmente alle cooperative
artigiane di garanzia le perdite complessive da queste
subite per la insolvenza dei soci verso gli istituti di
credito convenzionati, nella percentuale massima del
20%.

Il rimborso avverrà  a seguito di apposita domanda
che dovrà  essere corredata della necessaria documentazione
rilasciata dagli istituti di credito.

              
                

              
            

ARTICOLO 5

La Regione, con decorrenza 1º aprile 1972, corrisponde
ad ogni cooperativa artigiana di garanzia un
contributo fisso di L. 250.000 per le spese di esercizio
dell'anno precedente, aumentato, per le cooperative
con oltre 100 soci, della somma di L. 2.000
per ogni socio eccedente tale numero.

Il contributo di cui al comma precedente non può 
comunque superare, per ogni singola cooperativa,
l'ammontare complessivo di L. 1.000.000 e viene liquidato
in dodicesimi, computando come un mese
intero le frazioni di almeno 15 giorni.

Le domande per ottenere il contributo vengono
presentate, con allegato l'elenco dei soci alla data del
31 dicembre, entro il 31 marzo successivo all'anno in
cui il contributo si riferisce.

              
                

              
            

ARTICOLO 6

Alle cooperative artigiane di garanzia di nuova
costituzione, la Regione corrisponde in concorso spese
di impianto, un contributo fisso di L. 200.000.

Alla concessione del contributo previsto dal presente
articolo e di quelli previsti dai precedenti articoli
2, 3, 4 e 5, provvede la Giunta regionale con propria
deliberazione.

              
                

              
            

ARTICOLO 7

Per le operazioni bancarie di credito di esercizio,
di durata non superiore ai 36 mesi e non assistite
da altre agevolazioni in conto interessi, che saranno
effettuate dalle imprese artigiane con la garanzia, delle
cooperative artigiane di garanzia, la Regione concede
un contributo sul tasso annuo di interesse, in misura
pari al 2%.

Il contributo regionale, nella percentuale suddetta,
è  concesso fino a concorrenza di un ammontare
massimo di L. 3.500.000 del credito bancario
complessivamente ottenuto anche con più  operazioni
da ogni singola impresa artigiana.  A tale effetto, per
ogni singola operazione, l'ammontare del credito assistito
da contributo, è  considerato, fino al rimborso
della somma corrispondente nella sua originaria interezza.

Allo scopo di ottenere il contributo di cui al 1º
comma del presente articolo, ciascuna impresa artigiana
presenta, tramite la cooperativa artigiana di
garanzia, apposita richiesta con allegata una dichiarazione
dell'istituto bancario attestante le modalità  di
finanziamento del credito.

I singoli contributi sono concessi con decreto del
Presidente della Giunta Regionale e vengono corrisposti
direttamente all'istituto di credito che ha erogato
il prestito di esercizio, alle scadenze e con modalità 
indicate in apposita convenzione da stipularsi
fra la Regione, la cooperativa di garanzia e l'istituto
di credito stesso.

              
                

              
            

ARTICOLO 8

Per la concessione dei contributi previsti dalla
presente legge è  autorizzata per l'anno 1972 la spesa
di 15 milioni.

La predetta spesa farà  carico al cap. 49/ 33 - sussidi
e premi diretti a promuovere e sostenere iniziative
intese all'ammodernamento della produzione artigianale
e alla maggiore conoscenza e diffusione dei
relativi prodotti (cap. bilancio stato 5131) - istituito
nello stato di previsione della spesa dell'esercizio finanziario
1972.

L'onere derivante dalla presente legge per gli anni
successivi farà  carico al corrispondente capitolo dello
stato di previsione della spesa per gli esercizi medesimi.
 



La presente legge regionale è  pubblicata sul Bollettino
Ufficiale della Regione. E' fatto obbligo a chiunque
spetti di osservarla e farla osservare come legge
della Regione Toscana.
 
Firenze, li 4 aprile 1973.

 La presente legge è  stata approvata dal Consiglio
Regionale il 1º marzo 1973 ed è  stata vistata dal Commissario
di Governo in data 31 marzo 1973.



