LEGGE REGIONALE   N. 9 DEL 29-01-1973
REGIONE TOSCANA
Interventi per il miglioramento degli alberghi e
delle pensioni classificati nelle categorie minori, delle
locande e dei locali adibiti all' esercizio di affittacamere.
Fonte: BOLLETTINO UFFICIALE DELLA REGIONE TOSCANA
N. 5
del 2 febbraio 1973
Il Consiglio Regionale ha approvato
Il Presidente della Giunta promulga
la seguente legge:

              
                

              
            

ARTICOLO 1

Finalità  della legge.
 Al fine di promuovere lo sviluppo del turismo
regionale, la Regione concede contributi in conto
capitale:
  a) per lavori di ammodernamento o per il rinnovo
dell' arredamento degli alberghi e delle pensioni
classificati, rispettivamente, nella IV e III categoria
ai sensi delle vigenti disposizioni;  per il miglioramento
dei servizi e degli impianti accessori in genere
e, in particolare, di quelli igienico - sanitari, di riscaldamento
e di quelli destinati alla confezione dei pasti;
  per il miglioramento delle pertinenze;
  b) per i lavori di miglioramento delle locande,
dei locali adibiti all' esercizio di affittacamere ai sensi
di legge, per l' ammodernamento ed il potenziamento
dei relativi servizi e degli impianti accessori, in particolare
di quelli igienico - sanitari e di riscaldamento,
quando tali interventi costituiscono coefficiente per
lo sviluppo turistico dei Comuni e delle località  in
cui saranno effettuati.

              
                

              
            

ARTICOLO 2

Soggetti beneficiari.
 I contributi sono concessi ai titolari, in base alle
vigenti disposizioni, degli esercizi indicati all' art. 1.

              
                

              
            

ARTICOLO 3

Misura dei contributi.
 I contributi di cui alla lettera a) dell' art. 1 non
possono superare il 25% della spesa e comunque
l' importo di L. 2.000.000.  Nel caso che i lavori di
miglioramento e il rinnovo dell' arredamento siano effettuati
congiuntamente, i contributi non possono
superare il 25% della spesa e comunque l' importo
di L. 3.000.000.

I contributi di cui alla lettera b) dell' art. 1 non
possono superare il 50% della spesa e comunque
l' importo di L. 1.000.000.

              
                

              
            

ARTICOLO 4

Cumulo di contributi.
 I contributi previsti dalla presente legge non
sono cumulabili con altri contributi concessi dalla
Regione per l' incentivazione delle attrezzature turistico -
ricettive.

Qualora per gli stessi lavori o per le stesse
iniziative siano state concesse analoghe provvidenze
da parte di altri Enti pubblici, i contributi devono
essere determinati in misura tale che, sommati alle
predette provvidenze, non superino i limiti indicati
all' art. 3.

              
                

              
            

ARTICOLO 5

Modalità  e tempi di presentazione delle domande.
 Le domande per la concessione dei contributi sono
dirette al presidente della Giunta regionale e presentate
al Sindaco del Comune nel cui territorio ha
sede l' esercizio.

Le domande devono essere presentate entro il
31 gennaio di ogni anno.

Per l' anno 1972 e l' anno 1973 la presentazione
delle domande deve essere effettuata entro due mesi
dall' entrata in vigore della presente legge.

Le domande devono essere corredate:
  a) da una relazione atta a dimostrare la rispondenza
dei lavori o dell' iniziativa alle finalità  della
presente legge;
  b) dal progetto di massima dei lavori;
  c) dal preventivo dettagliato di spesa;
  d) dalla documentazione atta a dimostrare il
possesso, da parte del richiedente, del requisito di
cui all' art. 2;
  e) l' assenso ai lavori, che comportino trasformazione
degli immobili, da parte del proprietario degli
stessi, qualora questi sia persona diversa dal richiedente;
  f) l' autorizzazione comunale ai lavori, ove occorra.

Per le locande e gli esercizi di affittacamere la
domanda dovrà , inoltre, essere corredata dall' impegno
del titolare e, se persona diversa da questi,
dal proprietario degli immobili di conservare in attività 
l' esercizio per un periodo di almeno quattro
anni.

              
                

              
            

ARTICOLO 6

Compiti dei Comuni.
 I Comuni istruiscono le domande pervenute in
termini ed esprimono il parere sull' ordine di priorità 
da darsi alle medesime con riferimento agli aspetti
economici, sociali e tecnici dell' iniziativa e in relazione
alle esigenze dello sviluppo turistico del proprio
territorio.

Ai fini del parere di cui al comma precedente,
i Comuni, previa acquisizione del parere dell' Ente
provinciale per il turismo, sentono le organizzazioni
rappresentative, a livello locale, dei soggetti beneficiari
e le organizzazioni dei sindacati dei lavoratori.

Nel caso in cui le predette organizzazioni non siano
rappresentate a livello locale, saranno sentite le organizzazioni
provinciali.

I Sindaci, entro due mesi dal termine di cui all'
art. 5, trasmettono al presidente della Giunta regionale
il parere del Comune, le domande e tutta
la documentazione a corredo di esse, ivi compreso
il parere espresso dall' ente provinciale per il turismo.

              
                

              
            

ARTICOLO 7

Piano di ripartizione e criteri di destinazione
dei fondi disponibili.
 Entro due mesi dalla scadenza dei termini per la
formulazione del parere da parte dei Comuni, la
Giunta regionale propone all' approvazione del consiglio
regionale il piano di ripartizione dei fondi disponibili,
predisposto sulla scorta dei seguenti criteri
di destinazione territoriale:
  a) almeno il 50% dei fondi disponibili per gli
esercizi localizzati nei territori riconosciuti montani
secondo le norme vigenti e nelle zone depresse individuate
ai sensi della legge 22 luglio 1966, n. 614;
  b) almeno il 30% dei fondi disponibili per gli
esercizi localizzati nei restanti Comuni e territori.

              
                

              
            

ARTICOLO 8

Modalità  di concessione e accertamento.
 I contributi sono concessi con decreto del presidente
della Giunta regionale, su conforme deliberazione
della stessa.

Con tale deliberazione la Giunta fissa i termini
entro i quali le singole iniziative o i lavori devono
essere portati a compimento.

All' atto della emanazione del decreto viene liquidato
il 50% del contributo.

La liquidazione finale ha luogo previo accertamento,
da parte dei Comuni competenti per territorio,
della regolare e puntuale esecuzione dei lavori
o attuazioni delle iniziative.

La Giunta regionale, agli effetti dell' adozione del
decreto e per quanto previsto al 2º comma dell' articolo
4, accerterà , in ordine ai beneficiari, la eventuale
sussistenza di altri contributi concessi per analoghe
provvidenze e l' ammontare degli stessi.

              
                

              
            

ARTICOLO 9

Spese di accertamento.
 Le spese conseguenti agli accertamenti, di cui all'
articolo precedente, sono a carico del bilancio regionale
nella misura del 2% dell' ammontare del contributo
erogato e vengono liquidate annualmente
sul rendiconto presentato dai singoli Comuni.

              
                

              
            

ARTICOLO 10

Vincolo di destinazione.
 Gli immobili per i quali sono stati concessi i
contributi previsti dalla presente legge per le finalità 
di cui alla lettera a) dell' art. 1, escluso il rinnovo del
loro arredamento, sono vincolati per cinque anni
alla destinazione indicata nel decreto di concessione.

Il vincolo è  trascritto, a cura e spese del beneficiario,
nei registri immobiliari.

Il presidente della Giunta regionale può  autorizzare
la cancellazione del vincolo quando sia accertata
la sopravvenuta impossibilità  della destinazione.

La cancellazione può  essere altresì  autorizzata
quando sia accertata la sopravvenuta non convenienza
della destinazione, salvo rimborso della somma erogata.

              
                

              
            

ARTICOLO 11

Oneri finanziari e previsioni di Bilancio.
 Per la concessione dei contributi previsti dall'
art. 1 e per gli oneri di cui all' art. 9 della presente
legge è  autorizzata per l' anno 1972 la spesa di trecento
milioni.

La predetta spesa farà  carico al Cap. 49/ 42 << Interventi
e provvidenze per promuovere l' ammodernamento
del patrimonio alberghiero e l' ammodernamento,
l' incremento e lo sviluppo degli impianti
delle opere complementari all' attività  turistica >> istituito
nello stato di previsione della spesa dell' esercizio
finanziario 1972.

L' onere derivante dalla presente legge per gli
anni successivi farà  carico al corrispondente capitolo
dello stato di previsione della spesa per gli esercizi
medesimi.

Le somme stanziate ai sensi della presente legge
ed eventualmente non impegnate nell' esercizio di riferimento
possono essere utilizzate negli esercizi successivi;
  in ogni caso, però , non oltre il secondo
anno successivo a quello in cui fu iscritto lo stanziamento.
 La presente legge regionale è  pubblicata sul Bollettino
Ufficiale della Regione. E' fatto obbligo a
chiunque spetti di osservarla e farla osservare come
legge della Regione Toscana.
Firenze, li 29 gennaio 1973.
 La presente legge è  stata approvata dal Consiglio
regionale il 22 dicembre 1972 ed è  stata vistata dal
Commissario di Governo in data 25 gennaio 1973.


Le Leggi Regionali

