LEGGE REGIONALE N. 30 DEL 30-04-1973

REGIONE TOSCANA

Norme generali per l'esercizio del potere di delega di funzioni regionali.

Fonte: BOLLETTINO UFFICIALE DELLA REGIONE TOSCANA N. 20 del 4 maggio 1973


Il Consiglio Regionale ha approvato
Il Presidente della Giunta promulga
la seguente legge:

              
                

              
            

ARTICOLO 1

La Regione Toscana, per il conseguimento dei
fini statutari di decentramento del potere, di rafforzamento
della democrazia, di promozione delle autonomie
locali, assume la delega come modo normale
di esercizio delle funzioni amministrative che rientrano
nelle sue attribuzioni.

              
                

              
            

ARTICOLO 2

La delega deve essere conferita per l'esercizio di
funzioni organicamente definite.

Le leggi di delega non potranno riservare alla
Regione poteri diversi da quelli previsti dallo Statuto
e dalla presente legge.

Le attività , per cui, nei modi previsti dall'art. 57,
quarto comma dello Statuto, è  consentita la istituzione
di enti o aziende regionali o di società  a partecipazione
regionale, sono indicate dagli indirizzi
programmatici stabiliti dal Consiglio regionale.

              
                

              
            

ARTICOLO 3

Sono destinatari della delega di funzioni amministrative
regionali i comuni, le province, le loro
aggregazioni, le comunità  montane, e gli altri enti
locali, nel quadro dell'art. 57 dello Statuto.

              
                

              
            

ARTICOLO 4

La delega è  conferita alla generalità  degli enti
dello stesso livello istituzionale.

Quando sussistano particolari motivi, la delega
può  essere conferita ad enti singoli o a gruppi di
enti che abbiano caratteri di sostanziale omogeneità  in
relazione alla natura delle funzioni delegate.

Le leggi di delega favoriranno l'aggregazione dei
Comuni fra loro e con la Provincia, in strutture associative
rivolte a garantire il carattere generale ed
organico della delega di funzioni regionali.

Le leggi di delega favoriranno il processo di ammodernamento
e di razionalizzazione delle strutture
funzionali degli enti delegati.

              
                

              
            

ARTICOLO 5

La delega viene conferita previa consultazione degli
enti previsti come destinatari dai relativi progetti
di legge.  Potranno altresì  essere consultati gli altri
enti previsti dall'art. 3 della presente legge.

La consultazione ha luogo secondo le norme stabilite
dal Consiglio Regionale.

              
                

              
            

ARTICOLO 6

Ai fini della migliore efficienza della consultazione
la Regione garantisce agli enti interessati la disponibilità 
dei dati di cui all'art. 72 terzo comma
dello Statuto.

I progetti e i documenti oggetto della consultazione
saranno esaminati dai consigli o dagli organi
equivalenti degli enti consultati.

Mozioni e ordini del giorno potranno altresì  essere
presentati dagli organismi decentrati dei Comuni
e dagli altri soggetti di cui all'art. 71 dello Statuto.

              
                

              
            

ARTICOLO 7

La consultazione viene effettuata sulla base del
disegno di legge presentato al Consiglio integrato
dalla relazione illustrativa del titolare della iniziativa
e da eventuali osservazioni della commissione.

Il disegno di legge dovrà  avere in particolare
per oggetto:
  a) l'indicazione dei gruppi di enti o dei singoli
enti destinatari della delega e delle relative funzioni;
  b) gli indirizzi fondamentali che, ai sensi dell'
art. 65 dello Statuto, in ogni caso devono presiedere
all'esercizio delle attività  delegate nonchè  gli
obiettivi che nel quadro della programmazione regionale
gli enti destinatari della delega devono perseguire;
  c) gli aspetti organizzativi dell'esercizio delle attività 
delegate;
  d) le modalità  di assegnazione e di erogazione
dei mezzi finanziari necessari per l'esercizio della
delega.

              
                

              
            

ARTICOLO 8

Le ulteriori direttive di cui all'art. 65 dello Statuto,
eventualmente impartite dal Consiglio regionale possono
specificare il contenuto generale degli indirizzi
delle leggi di delega.  Gli indirizzi e le direttive costituiscono
il quadro di riferimento esclusivo per
l'esercizio delle attività  di vigilanza degli organi regionali.

L'ente delegato, qualora ritenga che le direttive
del Consiglio contrastino con norme di legge o con
principi dell'autonomia, può  promuovere il riesame
e la conferma motivata.

In ogni caso nei rapporti fra Regione ed ente
delegato le conseguenze derivanti dall'applicazione
delle direttive fanno carico alla Regione.

              
                

              
            

ARTICOLO 9

La delega può  essere revocata, tanto in via generale
quanto nel caso di cui all'art. 66 primo comma
dello Statuto, con le stesse modalità  previste per il
conferimento, in quanto applicabili, e sentiti comunque
gli enti cui si riferisce.

La legge di revoca indica le modalità  con le
quali la Regione intende esercitare le funzioni che
costituiscono oggetto della revoca.

Quando si verificano i presupposti per la sostituzione
della Regione agli Enti delegati per il compimento
di atti specifici, la Giunta, prima di portare
a compimento la disciplina dettata dall'art. 66 secondo
comma dello Statuto, diffida gli Enti che
abbiano omesso di provvedere in ordine a singoli
atti a procedere entro un certo termine.

              
                

              
            

ARTICOLO 10

Gli atti emanati nell'esercizio delle funzioni delegate
sono imputati agli Enti delegati.

Gli Enti delegati devono fare espressa menzione
della ricevuta delega nell'emanazione degli atti, nell'
espletamento dei servizi e nell'esecuzione di opere
effettuate nel corso della delega.

Nell'ipotesi in cui la delega abbia per oggetto
o comporti l'esecuzione di opere pubbliche, queste
vengono a far parte del demanio o del patrimonio
della Regione, a meno che le singole leggi di delega
dispongano diversamente in sede di regolamento dei
rapporti finanziari.

Gli obblighi di manutenzione e l'esercizio dei poteri
di tutela sul bene competono all'Ente che esercita
anche per delega la funzione pubblica alla quale il bene
stesso è  destinato.

              
                

              
            

ARTICOLO 11

La Regione e gli Enti delegati sono tenuti a fornirsi
reciprocamente e a richiesta informazioni, dati
statistici e ogni altro elemento utile allo svolgimento
delle rispettive competenze.

              
                

              
            

ARTICOLO 12

Le leggi regionali nel provvedere in ordine ai mezzi
finanziari necessari per l'esercizio delle funzioni delegate
dovranno assicurare modalità  di assegnazione
e di erogazione tali da far salva l'autonomia di spesa
degli Enti locali.

Questi hanno facoltà , nel quadro degli obiettivi e
degli strumenti della programmazione regionale ed in
armonia con gli indirizzi e le direttive della Regione,
di destinare i mezzi propri e quelli assegnati per lo
esercizio delle attività  delegate secondo criteri di
carattere unitario.

La disciplina del finanziamento sarà  definita dalla
legge sugli strumenti della programmazione regionale,
da quella sul piano pluriennale di spesa e dalle singole
leggi di delega.

Fino a quando non sarà  attuato il sistema di programmazione
regionale e il suo coordinamento con
la programmazione nazionale, le leggi di delega potranno
non riferirsi agli strumenti di cui al comma
precedente, salva l'osservanza del criterio di cui al
primo comma.

              
                

              
            

ARTICOLO 13

Per l'esercizio delle funzioni delegate potranno essere
comandati presso gli Enti interessati dipendenti
dalla Regione.

La legge regionale sullo stato giuridico ed economico
del personale stabilisce i criteri e le modalità 
per il comando.

La determinazione del contingente e l'attribuzione
delle mansioni specifiche del personale comandato
sono concordate fra la Regione e gli Enti interessati.

Il personale comandato passa alla dipendenza funzionale
dell'Ente delegato restando a carico della
Regione ogni onere relativo.

Agli Enti delegati potranno essere messi a disposizione
anche beni regionali necessari per l'esercizio
delle funzioni delegate.

L'ammontare degli oneri finanziari aggiuntivi di
funzionamento che gravano sugli Enti per effetto
della delega è  concordato dalla Regione con gli Enti
interessati e stabilito dalla legge regionale.


 La presente legge regionale è  pubblicata sul Bollettino
Ufficiale della Regione. E' fatto obbligo a chiunque
spetti di osservarla e farla osservare come legge
della Regione Toscana.


Firenze, li 30 aprile 1973.


La presente legge è  stata approvata dal Consiglio
Regionale il 23 marzo 1973 ed è  stata vistata dal
Commissario di Governo in data 21 aprile 1973.

