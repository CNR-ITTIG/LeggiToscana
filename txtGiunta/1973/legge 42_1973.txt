LEGGE REGIONALE N. 42 DEL 24-07-1973

REGIONE TOSCANA

Contributi alle cooperative e consorzi tra imprese artigiane.

Fonte: BOLLETTINO UFFICIALE DELLA REGIONE TOSCANA N. 34 del 27 luglio 1973


Il Consiglio Regionale ha approvato
Il Presidente della Giunta promulga
la seguente legge:

              
                

              
            

ARTICOLO 1

La Regione Toscana eroga contributi ai consorzi
e cooperative costituiti ai sensi di legge tra imprese
artigiane iscritte all' albo, per le iniziative di comune
interesse delle aziende associate, di cui all' articolo 2
della presente legge.

              
                

              
            

ARTICOLO 2

Il contributo è  corrisposto per le seguenti iniziative:
  a) costruzione, acquisto, ampliamento e ammodernamento
di immobili inerenti alle finalità  istituzionali
del consorzio o cooperativa richiedente;
  b) acquisto di macchinari, impianti e attrezzature
occorrenti al consorzio o cooperativa ai fini della produzione
o dell' erogazione dei servizi;
  c) costituzione di servizi sociali per gli artigiani
e loro dipendenti.
  
Alle cooperative e consorzi di nuova costituzione
è inoltre concesso un contributo per le spese di primo
impianto.

              
                

              
            

ARTICOLO 3

I contributi previsti al 1º comma dell' art. 2 sono
accordati in misura non superiore al 50% della spesa
riconosciuta ammissibile e comunque non potranno
eccedere, per ogni singola iniziativa, la somma di
L. 20.000.000.  Tale cifra rappresenta altresì  il limite
massimo di cui può  complessivamente beneficiare,
nel corso di uno stesso anno, ogni cooperativa
o consorzio per le iniziative di cui al 1º comma dell'
art. 2.
  
Il contributo previsto al 2º comma dell' art. 2 è 
concesso nella misura forfettaria di L. 700.000 per
cooperative e consorzi con un numero di soci non
superiore a 30 ed è  aumentato di L. 10.000 per ogni
socio eccedente tale numero.  Tale contributo non può 
comunque superare, per ogni singola cooperativa o
consorzio, l' ammontare complessivo di L. 1.000.000.

I contributi di cui alla presente legge non sono
cumulabili con altri contributi in conto capitale, ottenuti
allo stesso titolo in base ad altre leggi.

              
                

              
            

ARTICOLO 4

Alle domande per ottenere il contributo devono
essere allegati i seguenti documenti:
  a) progetto di massima tecnico - finanziario dell'
opera o preventivo di spesa per l' iniziativa, con annessa
relazione illustrativa;
  b) copia conforme dell' atto costitutivo e dello
statuto sociale e indicazione del rappresentante legale;
  c) elenco nominativo dei soci, con indicazione
della loro attività  professionale e domicilio;
  d) dichiarazione del rappresentante legale del consorzio
e cooperativa attestante, sotto la propria responsabilità ,
che le singole aziende associate sono iscritte
all' albo delle imprese artigiane.
 
Per i contributi previsti al 2º comma dell' art. 2
è  richiesta la sola documentazione di cui alle lett. b),
c) e d) del comma precedente.

              
                

              
            

ARTICOLO 5

Le domande sono dirette al Presidente della Giunta
regionale e presentate al Sindaco del Comune ove ha
sede il consorzio o la cooperativa entro il 15 marzo
ed il 15 settembre di ogni anno.

Il Comune, sentita la Commissione provinciale per
l' artigianato competente per territorio, esprime il
proprio motivato parere anche in relazione alla compatibilità 
della localizzazione dell' opera con gli strumenti
urbanistici ed alla misura del contributo da concedere,
provvedendo al successivo invio degli atti al
Presidente della Giunta regionale entro 45 giorni dalla
data di ricevimento della domanda.

              
                

              
            

ARTICOLO 6

La Giunta regionale istruisce le domande presentate,
indica l' ammontare della spesa riconosciuta ammissibile
e, sentita la Commissione regionale per l' artigianato,
propone al Consiglio il programma di ripartizione
dei fondi disponibili, segnalando altresì , anche
in relazione alla compatibilità  dei costi prospettati per
l' opera o l' iniziativa, gli eventuali casi di inammissibilità 
a contributo.

La pronuncia consiliare di inammissibilità  al contributo
e di eventuale reiezione di singole domande
deve essere motivata.

Dopo l' approvazione consiliare della ripartizione
dei fondi, il Presidente della Giunta comunica al consorzio
o cooperativa richiedente l' ammontare del contributo
concedibile, fissando, ove necessario, i termini
entro i quali l' iniziativa dovrà  essere portata a compimento.

Il contributo è  concesso con decreto del Presidente
della Giunta regionale, su conforme deliberazione
della stessa, nei limiti dell' ammontare già  fissato
dal Consiglio e previo accertamento delle spese effettivamente
sostenute, nonchè  del rispetto dei termini
di cui al comma precedente per l' attuazione dell' iniziativa.

Nel caso che il contributo sia stato richiesto per
la costruzione, l' ampliamento o l' ammodernamento
di immobili, il contributo stesso è  concesso, sempre
nei limiti già  fissati dal Consiglio, successivamente
all' approvazione da parte della Giunta regionale del
progetto esecutivo dell' opera.  In tal caso, la liquidazione
del contributo può  avvenire nel corso dell' opera,
sulla base degli stati di avanzamento.

              
                

              
            

ARTICOLO 7

Agli oneri derivanti dall' applicazione della presente
legge per l' esercizio 1973 previsti in L. 200 milioni,
si provvede con i fondi nel capitolo 31200
dello stato di previsione della spesa per l' esercizio
stesso.

L' onere derivante dalla presente legge per gli anni
successivi farà  carico al corrispondente capitolo dello
stato di previsione della spesa per gli esercizi medesimi.

Le somme stanziate ai sensi della presente legge
ed eventualmente non impegnate nell' esercizio di riferimento
possono essere utilizzate negli esercizi successivi;
in ogni caso non oltre il secondo anno successivo
a quello in cui fu iscritto lo stanziamento.


La presente legge è  pubblicata sul Bollettino Ufficiale.
E' fatto obbligo a chiunque spetti di osservarla
e farla osservare come legge della Regione Toscana.


Firenze, li 24 luglio 1973.

La presente legge è  stata approvata dal Consiglio
regionale il 15 giugno 1973 e viene promulgata ai
sensi e per gli effetti del combinato disposto dell'
art. 127 della Costituzione e dell' art. 27 dello Statuto.



