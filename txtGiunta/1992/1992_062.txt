Prime norme  per la  formazione dei  piani per  il  coordinamento
degli orari  degli esercizi  commerciali, dei  servizi pubblici e
degli  uffici   periferici   delle   amministrazioni   pubbliche.
Finanziamento dell'attività  di  ricerca  da  parte  dei  Comuni
singoli o associati.

Il Consiglio Regionale ha approvato il 1-12-1992
Il Commissario del Governo ha apposto il visto il 24-12-1992
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1. In  conformità a  quanto stabilito  dall'art. 3 della legge 8
giugno 1990, n. 142, e in attesa della disciplina di cui all'art.
36, terzo  comma della  stessa legge,  per il coordinamento degli
orari degli  uffici commerciali,  dei servizi  pubblici,  nonché
degli orari di apertura al pubblico degli uffici periferici delle
Amministrazioni pubbliche,  la presente  legge detta  prime norme
per l'esercizio,  da  parte  dei  sindaci,  delle  competenze  in
materia di  coordinamento  degli  orari  dei  servizi  e  per  il
finanziamento delle attività di ricerca ad esso connesse.

ARTICOLO 2
(Finalità della legge)

1.  Il  coordinamento  degli  orari  e  dei  servizi  di  cui  al
precedente articolo è volto a perseguire:

a) il  riconoscimento del  diritto dei cittadini, uomini e donne,
   all'autogoverno individuale  del tempo nel quadro di una nuova
   solidarietà sociale;
b) il  riconoscimento del  diritto al  tempo per  l'esercizio dei
   diritto ai  servizi, alle risorse necessarie per prestare cura
   e ricevere cure da parte dei soggetti non autonomi;
c) il  riconoscimento del  diritto dei cittadini, uomini e donne,
   alla espressione  della complessità  delle diverse dimensioni
   di lavoro, di cura, di formazione, di tempo libero.

ARTICOLO 3
(Compiti della Regione)

1. Nel  quadro delle  finalità di  cui alla  presente  legge  la
Regione promuove:

a) iniziative  volte  all'informazione  ed  alla  diffusione  dei
   diritti dei  cittadini per  migliorare la  qualità della vita
   individuale e  collettiva attraverso  un razionale governo del
   tempo;
b) attività  di ricerca  sul governo  dei tempi  nel  territorio
   regionale, sperimentazioni  di ristrutturazioni  dei  tempi  e
   degli orari  di lavoro,  delle scuole e dei trasporti, nonché
   razionalizzazione  dei  tempi  della  vita  di  relazione,  di
   crescita culturale e di svago;
c) la  costituzione di un osservatorio permanente, sotto forma di
   banca dati  entro un  sistema di monitoraggio computerizzato a
   servizio degli  Enti ed  Organismi pubblici  e privati, con il
   compito di  analizzare, progettare  e  verificare  l'efficacia
   degli interventi realizzati in base alla presente legge;
d) corsi di formazione professionale nell'ambito del programma di
   cui alla LR 21 febbraio 1985 n. 16, volti al superamento della
   segregazione professionale;
e) corsi  di formazione  professionale per  mansioni e qualifiche
   destinate a servizi alle persone.

ARTICOLO 4
(Individuazione della struttura organizzativa regionale)

1. Entro tre mesi dalla costituzione dell'osservatorio permanente
di cui all'articolo precedente, la Giunta regionale individuerà,
all'interno dei  propri uffici, la struttura organizzativa a ciò
preposta.
Tale struttura sarà competente in ordine a tutti i compiti della
Regione ai sensi dell'articolo precedente.

2. Presso  tale struttura può essere istituito, anche attraverso
apposite convenzioni  con le  Università toscane,  un centro  di
consulenza a  favore dei Comuni per le attività di indagine e di
ricerca di  cui al successivo articolo 6, con soggetti pubblici e
privati e comprovata professionalità ed esperienza nel settore.

ARTICOLO 5
(Procedimento)

1. La Giunta regionale, entro il 30 giugno di ogni anno, presenta
al Consiglio  regionale le  proposte relative  ai compiti  di cui
all'art. 3 ed una relazione sull'attività svolta.

2. Entro  lo stesso  termine, la Giunta presenta al Consiglio una
relazione sulla  attività di ricerca e documentazione svolta dai
Comuni ai sensi del successivo articolo 7.

3. Il  Consiglio Regionale,  entro tre mesi successivi sulla base
delle proposte  di cui al 1o comma e delle relazioni della Giunta
Regionale, approva  gli indirizzi  per l'attività dei Sindaci di
cui all'art. 6 e adotta tutti i provvedimenti conseguenti.

ARTICOLO 6
(Principi e finalità generali)

1. I  Sindaci sulla  base degli  indirizzi di  cui all'art. 5, 3o
comma esercitano  i compiti ad essi attribuiti ai sensi dell'art.
36, terzo comma, della L. 8 giugno 1990, n. 142 in conformità ai
seguenti principi e finalità generali:

a) gli  orari degli  uffici, dei  servizi e  delle attività  che
   svolgono servizio  di  sportello  al  pubblico  devono  essere
   organizzati al  fine di  non coincidere  per almeno due giorni
   alla settimana  con gli  orari della  maggioranza delle  altre
   attività lavorative;
b) gli  orari dei  servizi alla persona debbono tener conto degli
   orari della  maggioranza delle  altre attività  lavorative al
   fine di  essere  usufruibili  sia  dei  lavoratori  che  dalle
   lavoratrici;
c) gli  orari   delle    attività    commerciali  devono  essere
   organizzati in  modo tale da non far coincidere, per tutti gli
   esercizi relativi  ad un  singolo ramo di attività, gli orari
   di chiusura, di apertura e i turni di riposo.

2. Sulla  attività di  cui al comma precedente, sono sentite, le
associazioni   femminili,    quindi   le   categorie   economiche
interessate, le  organizzazioni dei  sindacati dei lavoratori, le
associazioni costituite a difesa dei consumatori e degli utenti.

3. Il  Comune promuove, inoltre, le opportune consultazioni della
popolazione ai sensi del capo III della L. 8 giugno 1990, n. 142.

ARTICOLO 7
(Contributi)

1. La  Regione concede ai Comitati con oltre 10 mila abitanti che
svolgono  attività   di  ricerca  e  documentazione  finalizzata
all'esercizio delle  funzioni di cui al precedente art. 3 lett. a
e b), contributi fino al 60% delle spese ritenute ammissibili.

2. I  contributi di  cui al comma precedente riguardano attività
dei Comuni,  e provvedimenti  conseguenti per ricerche o indagini
statistiche in  materia  urbanistica,  circolazione  e  traffico,
organizzazione degli  orari e dei servizi, ivi compresi eventuali
incarichi professionali commissionati.

3. I  comuni di  cui al primo comma presentano, entro il 31 marzo
di ogni  anno, domanda  alla  Giunta  regionale  per  ottenere  i
contributi;   la Giunta  regionale predispone  entro i  tre  mesi
successivi  un   piano  per  l'erogazione  dei  medesimi  ed  una
relazione  sull'attività   svolta  dai   Comuni.  Il   Consiglio
regionale, entro  il 30  settembre di ogni anno, approva il piano
presentato dalla Giunta.

4.  Dopo  l'accoglimento  delle  domande  alla  liquidazione  dei
contributi provvede  la  Giunta  regionale  secondo  le  seguenti
modalità:

a) 30%  del contributo regionale previa deliberazione comunale di
   affidamento della ricerca;
b) 30%  all'atto del  provvedimento di accettazione dei risultati
   della ricerca da parte del Comune;
c) 40%  all'atto dell'adozione  dei provvedimenti  conseguenti  a
   norma dell'art. 36, comma 3, della L. 142/1990.

5. Le  ricerche finanziarie  della Regione  ai sensi del presente
articolo confluiscono  nella banca  dati  di  cui  al  precedente
articolo 3.

6. I contributi sono concessi anche ai Comuni con meno di 10 mila
abitanti quando, ai fini dello svolgimento delle attività di cui
al presente  articolo, si  associano nelle  forme previste  dalla
legge 8  giugno 1990,  n. 142 fino a raggiungere almeno il numero
di abitanti suddetto.

ARTICOLO 8
(Norme transitorie)

1. Entro  sei mesi dall'entrata in vigore della presente legge il
Consiglio regionale, su proposta della Giunta, approva i progetti
relativi alle  attività di  cui  all'art.  3  ed  il  piano  per
l'erogazione dei contributi ai Comuni ai sensi dell'art. 7, terzo
comma.

ARTICOLO 9
(Norma finanziaria)

1. Agli  oneri derivanti  dalla applicazione della presente legge
si fa  fronte con  la somma  di  L.  500.000.000,  con  legge  di
bilancio, a partire dall'esercizio 1993.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 30 dicembre 1992

La presente  legge è  stata approvata dal Consiglio Regionale il
1-12-1992 ed  è stata vistata dal Commissario del Governo il 24-
12-1992



ENTI TERRITORIALI
COMMERCIO
ORDINAMENTO

