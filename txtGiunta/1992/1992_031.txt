Disciplina del controllo sugli atti degli enti locali.

Il Consiglio Regionale ha approvato il 9-6-1992
Il Commissario del Governo ha apposto il visto il 2-7-1992
Il Presidente  della Giunta  Regionale promulga la seguente legge
regionale:

TITOLO I
ORGANIZZAZIONE

Capo I
ORGANI DI CONTROLLO

ARTICOLO 1
(Oggetto e titolarità del controllo)

1. La  Regione, ai  sensi del  primo comma  dell'art.  130  della
Costituzione e  dell'art. 70 dello Statuto, esercita il controllo
sugli atti dei comuni, delle province e degli altri enti locali.

2. Il  controllo di cui al comma precedente è esercitato tramite
il Comitato regionale di controllo, organo regionale istituito ai
sensi della  presente legge,  in conformità  con le disposizioni
della legge  8 giugno  1990, n.  142 "Ordinamento delle autonomie
locali".

ARTICOLO 2
(Organo di controllo)

1. Il Comitato regionale ha sede nel capoluogo regionale.

2. La legge regionale può disciplinare l'eventuale articolazione
del comitato in sezioni.

ARTICOLO 3
(Competenze)

1. Il  comitato regionale  di controllo, ai sensi del primo comma
del precedente  art. 1,  esercita il  controllo  di  legittimità
sugli atti:

a) dei comuni, delle province e delle comunità montane;
b) dei consorzi tra enti locali;
c) delle  unioni dei  comuni di  cui all'art.  26 della  legge  8
   giugno 1990, n. 142.

2.  Il   comitato  regionale   di  controllo,   ai  sensi   della
legislazione  vigente,   esercita  altresì   il   controllo   di
legittimità sugli atti delle Istituzioni pubbliche di assistenza
e beneficenza.

3.  La  legge  regionale  può  inoltre  attribuire  al  comitato
regionale il  controllo di  legittimità sugli  atti  degli  enti
pubblici dipendenti dalla regione.

ARTICOLO 4
(Composizione)

1. Ai  sensi dell'art.  42 della  legge 8 giugno 1990, n. 142, il
comitato regionale di controllo è composto:

a) da quattro esperti eletti dal consiglio regionale, di cui:
   1 -  uno   iscritto  da  almeno  dieci  anni  nell'albo  degli
       avvocati, scelto  in una  terna  proposta  dal  competente
       ordine professionale;
   2 -  uno iscritto  da almeno  dieci anni  all'albo dei dottori
       commercialisti o  dei  ragionieri,  scelto  in  una  terna
       proposta dai rispettivi ordini professionali;
   3 -  uno scelto  tra chi  abbia ricoperto complessivamente per
       almeno cinque  anni la  carica di  sindaco, di  presidente
       della   provincia,   di   consigliere   regionale   o   di
       parlamentare nazionale,  ovvero tra  i funzionari statali,
       regionali o  degli enti locali in quiescenza con qualifica
       non inferiore a dirigente od equiparata;
   4 -  uno scelto tra i magistrati o gli avvocati dello Stato in
       quiescenza, o tra i professionisti di ruolo di università
       ovvero  tra   i  segretari   comunali  o   provinciali  in
       quiescenza;
b) da un esperto designato dal commissario del Governo scelto fra
   funzionari   dell'Amministrazione   civile   dell'interno   in
   servizio nelle rispettive province.

2. Oltre  ai membri  effettivi di cui al primo comma, fanno parte
del  comitato  tre  membri  supplenti,  di  cui  due  eletti  dal
Consiglio regionale  aventi i requisiti di cui alla lett. a) e un
terzo, designato  dal Commissario  di Governo, avente i requisiti
di cui alla lett. b).

3. Non  possono essere eletti o far parte del comitato i soggetti
che si trovino nelle condizioni previste dall'art. 43 della legge
8 giugno 1990, n. 142.

ARTICOLO 5
(Costituzione)

1. Il  comitato regionale  di controllo è costituito con decreto
del presidente della giunta regionale.

2. A  tal fine,  entro 10  giorni  dalla  data  di  elezione  del
consiglio  regionale,   il  presidente   della  giunta  regionale
richiede al  Commissario di governo le designazioni di competenza
di quest'ultimo.

3. Entro  lo stesso  termine, il  Presidente richiede altresì la
designazione   delle    terne   di    competenza   degli   ordini
professionali, stabilendone  le modalità d'intesa con gli ordini
stessi.

4. Le  designazioni di  cui al  comma precedente  sono trasmesse,
entro 20  gg. dalla  richiesta, al  presidente della  Giunta e da
quest'ultimo inviate  al Consiglio  regionale per  la  successiva
nomina.

5. Per  la nomina  degli altri  soggetti di  cui al  primo comma,
lettera a,  numeri 3  e 4,  del precedente  art. 4,  valgono,  in
quanto compatibili,  le disposizioni della LR 8 marzo 1979, n. 11
"Norme sulle  nomine  e  designazioni  dei  rappresentanti  della
Regione in enti ed organismo esterni".

6. Il  consiglio regionale  delibera le  nomine a maggioranza dei
3/5  dei  consiglieri  assegnati.  Se  tale  maggioranza  non  è
raggiunta nelle  prime due  votazioni, le nomine sono approvate a
maggioranza assoluta.

7.  Il  Presidente  della  Giunta  regionale,  sulla  base  delle
designazioni da  parte del  Commissario di governo e delle nomine
del Consiglio  regionale, provvede  ai  sensi  del  primo  comma,
previa verifica  dell'assenza delle  condizioni di cui alla Legge
18 gennaio  1992, n.  16 e, in contraddittorio con l'interessato,
dell'assenza delle cause di incompatibilità e di ineleggibilità
di cui all'art. 43 della Legge 8 giugno 1990, n. 142.

8. Il  decreto, contenente  anche la  data di  prima convocazione
dell'organo di  controllo, è pubblicato nel Bollettino Ufficiale
e comunicato agli interessati.

ARTICOLO 6
(Insediamento - Prima seduta)

1. La  prima seduta  dell'organo di controllo è presieduta, fino
all'elezione del  presidente, dal  componente più anziano d'età
tra quelli nominati dal consiglio regionale.

2. Nel  corso di  tale seduta,  l'organo di  controllo elegge  il
presidente e  il vice  - presidente,  all'interno dei  componenti
effettivi nominati  dal consiglio  regionale, ai  sensi del primo
comma, lett. a), dell'art. 4.

3. All'elezione  si provvede  a scrutinio  palese, con  votazioni
distinte per le due cariche. Risulta eletto colui che ha ottenuto
il voto  della maggioranza  dei componenti l'organo. Qualora tale
maggioranza  non   sia  raggiunta,  risulta  eletto,  in  seconda
votazione, chi  abbia ottenuto la maggioranza dei voti e, in caso
di parità, il più anziano di età.

ARTICOLO 7
(Funzioni del Presidente)

1. Il presidente dell'organo di controllo:

a) formula  l'ordine del  giorno delle  sedute, di  norma in base
   alla data di ricevimento degli atti;
b) convoca l'organo e ne presiede le sedute;
c) sottoscrive i verbali delle sedute e le decisioni dell'organo;
d) cura  gli   adempimenti  necessari    per    il  funzionamento
   dell'organo e  propone  allo  stesso  gli  indirizzi  relativi
   all'organizzazione   degli    uffici,   in   conformità   con
   l'ordinamento regionale;
e) assegna ai componenti il collegio le pratiche per la relazione
   all'organo di  controllo, secondo  gli indirizzi  stabiliti da
   quest'ultimo e tenendo conto del criterio della rotazione;
f) cura i rapporti con egli organi regionali;
g) esercita  le altre  funzioni previste  dalla presente  legge e
   dalle leggi statali e regionali.

2. In  caso di  assenza o  impedimento del Presidente le relative
funzioni sono esercitate dal vicepresidente.

3. In  caso di assenza o di impedimento del presidente e del vice
- presidente,  le relative  funzioni sono  esercitate dal  membro
effettivo più  anziano d'età, tra quelli nominati dal consiglio
regionale; in  caso di  loro assenza  o impedimento,  dal  membro
effettivo designato  dal Commissario  del  governo.  In  caso  di
assenza o impedimento di tutti i membri effettivi, le funzioni di
presidente sono  svolte dal membro supplente più anziano d'età,
tra quelli nominati dal Consiglio regionale.

4. Il  Presidente e  il Vice - presidente durano in carica quanto
l'organo da essi presieduto.

5. Qualora  il presidente o il vice - presidente siano dipendenti
pubblici o  privati, si applica la disposizione di cui al settimo
comma dell'art. 42 della legge 8 giugno 1990, n. 142.

ARTICOLO 8
(Durata in carica)

1. L'organo  di controllo  dura in  carica  quanto  il  consiglio
regionale che ne ha eletto i componenti.

2. L'organo  di controllo  cessa dalla  carica anche  prima della
scadenza  di   cui   al   primo   comma,   qualora   si   dimetta
contemporaneamente  la   maggioranza  dei  rispettivi  componenti
effettivi.

3. La  cessazione dalla carica dell'organo ha effetto dalla presa
d'atto delle dimissioni da parte del consiglio regionale.

4.  Nei   casi  di  cui  ai  commi  precedenti,  per  il  rinnovo
dell'organo decaduto  si applica  la procedura prevista dall'art.
5. Il  termine per  la richiesta  delle designazioni  decorre dal
provvedimento di  presa d'atto  delle  dimissioni  da  parte  del
consiglio regionale.

5.  L'organo  di  controllo  cessato  dalla  carica  continua  ad
esercitare  le   proprie  funzioni   fino   alla   ricomposizione
dell'organo.

ARTICOLO 9
(Decadenza)

1. I  componenti dell'organo  di controllo  decadono qualora  non
intervengano,   senza    giustificato   motivo,   tempestivamente
comunicato al  presidente dell'organo  medesimo, a  cinque sedute
consecutive ovvero,  nel corso di un anno solare, ad un numero di
sedute  pari   a  un  terzo  delle  sedute  effettuate  nell'anno
medesimo.

2. I  componenti decadono  altresì qualora  sopravvenga nei loro
confronti una  delle cause di ineleggibilità ed incompatibilità
di  cui  all'art.  43  della  legge  8  giugno  1990,  n.  142  e
l'interessato non  provveda a  determinare la cessazione, qualora
ciò sia possibile in relazione alla causa medesima.

3. Per  la rimozione  delle cause  di cui  al  comma  precedente,
valgono le  modalità previste  dall'art. 2 della legge 23 aprile
1981,  n.   154  "Norme   in  materia   di   ineleggibilità   ed
incompatibilità, comunale  e circoscrizionale  e in  materia  di
incompatibilità degli  addetti al servizio sanitario nazionale",
in quanto compatibili.

4. La  causa di  decadenza  è  contestata,  all'interessato  dal
Presidente della  Giunta Regionale  con l'invito  a presentare le
proprie osservazioni  e, nel  caso di cui al secondo comma, a far
cessare la  causa di  ineleggibilità ed  incompatibilità, entro
diedi giorni dal ricevimento della contestazione medesima.

5.  Il   presidente   della   giunta   regionale   procede   alla
contestazione  d'ufficio   o  su   segnalazione  del   presidente
dell'organo di  controllo. Il presidente dell'organo di controllo
è tenuto  ad effettuare la segnalazione dei casi di cui al primo
comma nonchè,  se ne è a conoscenza, dei casi di cui al secondo
comma. Ciascun componente è tenuto a segnalare la sopravvenienza
delle cause  di ineleggibilità  e  di  incompatibilità  che  lo
riguardano.

6. Trascorso  il termine  di cui  al quarto  comma il  Presidente
della Giunta regionale:

a) provvede  all'archiviazione del  procedimento qualora la causa
   di decadenza  risulti insussistente ovvero rimossa nei casi di
   cui al secondo comma;
b) dichiara  decaduto, con  provvedimento motivato, il componente
   dell'organo di  controllo, qualora si tratti di uno dei membri
   designati dal commissario di governo;
c) propone l'adozione del provvedimento di decadenza al consiglio
   regionale negli altri casi.

7. Le  decisioni di  cui alle  lett. a) e c) del comma precedente
sono comunicate  all'interessato e, per conoscenza, al presidente
dell'organo di controllo.

8.  Il   provvedimento  di   cui  alla  lett.  b)  è  notificato
all'interessato. Copia  dello stesso  è  inviata  al  presidente
dell'organo di controllo e al commissario di governo.

ARTICOLO 10
(Dimissioni)

1. Le  dimissioni  dei  componenti  l'organo  di  controllo  sono
presentate, al presidente della giunta regionale.

2.  Il  presidente  della  giunta  regionale  prende  atto  delle
dimissioni, qualora siano presentate dai componenti designati dal
commissario di  governo ovvero  propone al consiglio regionale il
provvedimento di  presa d'atto  delle dimissioni,  qualora  siano
presentate da uno dei componenti eletti da quest'ultimo.

ARTICOLO 11
(Sostituzione dei membri)

1.  I  membri  dell'organo  di  controllo,  nei  casi  di  morte,
dimissioni o  decadenza, sono  sostituiti con le stesse modalità
previste per la nomina del membro che sostituiscono.

2. Il termine di 10 giorni per la richiesta delle designazioni di
cui al  secondo e  terzo comma  dell'art. 5 decorre dalla notizia
della morte  ovvero dal provvedimento che dichiara la decadenza o
con il quale viene preso atto delle dimissioni.

3.  Qualora   la  sostituzione  sia  causata  da  dimissioni,  il
componente  dimissionario   continua  ad  esercitare  le  proprie
funzioni fino alla nomina del proprio sostituto. Negli altri casi
al componente  cessato subentra, fino alla nomina del sostituito,
il membro  supplente individuato  con i criteri di cui al secondo
comma dell'art. 15.

ARTICOLO 12
(Indennità ai componenti l'organo di controllo)

1.  Ai   componenti  dell'organo   di  controllo  è  corrisposta
mensilmente una indennità pari a Lit. 3.000.000.

2. Al  presidente dell'organo di controllo è inoltre corrisposta
una ulteriore indennità di carica mensile pari a Lit. 500.000.

3. Ai  componenti supplenti è corrisposta una indennità mensile
pari a Lit. 1.750.000.

4. Le  indennità di  cui ai commi precedenti sono al lordo delle
trattenute di legge.

5. Le  indennità di cui al primo comma è ridotta della somma di
Lit. 150.000  per ogni  seduta cui  il componente  effettivo  non
partecipi.  L'ammontare   della  riduzione   è  corrisposto   al
componente supplente  che ha  sostituito, nella seduta, il membro
effettivo.

6.  Ai   componenti  dell'organo   di  controllo  è  corrisposta
l'indennità di  missione e il rimborso delle spese di viaggio in
conformità con  le disposizioni della LR 22 dicembre 1978, n. 80
"Modificazioni  e   riordino  della   disciplina  relativa   alla
determinazione delle  indennità, rimborso  spese  e  trattamento
economico e delle missioni al Presidente e ai membri del Comitato
regionale di controllo e delle sue sezioni decentrate".

7. L'ammontare  complessivo corrisposto mensilmente ai componenti
effettivi e  supplenti non può comunque essere, rispettivamente,
inferiore  all'importo   di  cui   al  terzo  comma  e  superiore
all'importo di cui al primo comma.

ARTICOLO 13
(Permessi e aspettative)

1. Ai  componenti l'organo  di controllo  si applicano,  ai sensi
dell'ottavo comma dell'art. 42 della legge 8 giugno 1990, n. 142,
le disposizioni  relative ai permessi e alle aspettative previste
per gli amministratori locali.

2. A  tal fine,  in conformità con la legge 27 dicembre 1985, n.
816 "Aspettative,  permessi  e  indennità  degli  amministratori
locali", i  componenti l'organo di controllo che siano dipendenti
pubblici o  privati hanno  diritto di assentarsi dal servizio per
partecipare alle riunioni dell'organo.

3. I  componenti hanno  altresì il  diritto  di  assentarsi  dal
servizio per un massimo di 24 ore lavorative al mese.

4. I permessi di cui al secondo e terzo comma sono retribuiti. Il
relativo  onere  è  a  carico  della  regione,  che  provvede  a
rimborsare il  datore di  lavoro, che ne faccia richiesta, per le
ore o giornate di effettiva assenza.

5. Ai  fini di cui al comma precedente, la giunta regionale invia
le richieste  di rimborso per i permessi di cui al primo comma al
presidente dell'organo di controllo che ne attesta la conformità
con i  dati relativi  alle presenze, risultanti dai verbali delle
sedute.

6.  Oltre  ai  permessi  retribuiti,  i  componenti  l'organo  di
controllo hanno  diritto a  permessi non  retribuiti  fino  a  un
massimo di  24 ore  lavorative mensili,  ai sensi del sesto comma
dell'art. 4 della legge 27 dicembre 1985, n. 816.

7. I  componenti possono  altresì essere collocati a domanda, in
aspettativa non  retribuita con le modalità e gli effetti di cui
all'art. 2 della citata legge 27 dicembre 1985, n. 816.

Capo II
FUNZIONAMENTO DEGLI ORGANI E DEGLI UFFICI

ARTICOLO 14
(Convocazione)

1.  L'organo   di  controllo  si  riunisce  su  convocazione  del
presidente, con  l'indicazione dell'ora,  del giorno  e del luogo
della riunione nonchè dell'ordine del giorno.

2. L'avviso  di convocazione è comunicato per scritto almeno due
giorni prima del giorno fissato per la seduta.

3. In  caso di  urgenza, la  comunicazione è  effettuata anche a
mezzo telegramma  con un  preavviso di almeno 24 ore. Il relativo
ordine del giorno è depositato entro lo stesso termine presso la
Segreteria.

4.  Qualora   uno  dei   componenti  convocati   si  trovi,   per
giustificati  motivi,  impossibilitato  ad  intervenire,  ne  dà
immediata  comunicazione   al  presidente   che   provvede   agli
adempimenti necessari per garantire la validità della seduta.

5. La  documentazione relativa agli argomenti iscritti all'ordine
del  giorno   è  inviata   in  copia  unitamente  all'avviso  di
convocazione ovvero  depositata presso  la segreteria dell'organo
nei termini di cui ai commi precedenti.

6. Il  presidente dell'organo di controllo, d'intesa con l'organo
medesimo, può programmare, per ogni mese, il numero delle sedute
e la relativa data.

7. Per  le sedute programmate la convocazione può avvenire anche
mediante  unico   avviso.  L'ordine  del  giorno  e  la  relativa
documentazione sono  depositati presso  la segreteria dell'organo
di controllo almeno 24 ore prima della seduta.

8. L'eventuale  disdetta delle sedute è comunicata almeno 24 ore
prima della data fissata.

ARTICOLO 15
(Sedute)

1. Alle  sedute dell'organo  di controllo partecipano con diritto
di  voto  i  membri  effettivi  ovvero,  in  caso  di  assenza  o
impedimento, i membri supplenti che li sostituiscono.

2. Ai  fini di  cui al  comma precedente, il componente effettivo
designato dal  Commissario di governo è sostituito dal supplente
designato dal medesimo organo e i componenti eletti dal consiglio
regionale dai  sostituti eletti da quest'ultimo, secondo l'ordine
determinato dallo  stesso organo  di controllo,  su proposta  del
presidente.

3. Salvo  il caso  che sostituiscano  i membri effettivi ai sensi
del primo comma, i membri supplenti partecipano alle sedute senza
diritto di voto.

4. Per  la validità  delle sedute  è necessaria  la presenza di
almeno tre  componenti. Il numero legale deve permanere per tutta
la durata  della seduta;   qualora  venga meno,  il Presidente la
dichiara chiusa, facendone menzione nel verbale.

5.  L'organo  di  controllo  delibera  a  scrutinio  palese  e  a
maggioranza dei  presenti aventi  diritto al  voto;   in caso  di
parità prevale il voto del presidente.

6. L'organo  di controllo  può deliberare anche su argomenti non
compresi nell'ordine  del  giorno  se  tutti  i  componenti  sono
presenti e vi consentono.

7. I  funzionari e i dirigenti addetti all'ufficio dell'organo di
controllo possono  essere invitati  dal Presidente ad intervenire
alle sedute  per fornire  elementi istruttori in ordine agli atti
sottoposti al controllo.

ARTICOLO 16
(Obbligo di partecipazione al voto)

1. I  componenti dell'organo  di controllo  di cui al primo comma
dell'art. 15  devono esprimere  il proprio  voto sugli  argomenti
esaminati dall'organo medesimo, senza facoltà di astenersi.

2. I  componenti dell'organo  di controllo per i quali sussistano
motivi di interesse personale in rapporto agli atti esaminati, si
assentano dalla  seduta durante  la discussione  e  la  votazione
degli atti  medesimo. Essi  sono sostituiti  in  conformità  con
quanto previsto dall'art. 15.

3. La disposizione di cui al precedente comma si applica altresì
quando i  motivi di  interesse riguardino  il coniuge  o soggetti
legati ai  componenti da  vincoli di affiliazione, di parentela o
affinità fino  al quarto  grado o di convivenza abituale nonchè
quando  i  medesimi  o  il  componente  siano  tutori,  curatori,
procuratori,  datori  o  prenditori  di  lavoro  dei  destinatari
dell'atto o,  se trattasi  di enti,  associazioni o  comitati, ne
siano soci o componenti dei relativi organi.

ARTICOLO 17
(Verbale delle sedute)

1. Il  verbale delle  sedute è  redatto dal  Segretario  di  cui
all'art.  20   e  sottoscritto  dal  medesimo  e  dal  presidente
dell'organo di controllo.

2. Il verbale deve precisare:

a) la sussistenza del numero legale;
b) i  nominativi dei  membri presenti  e di  quelli, regolarmente
   convocati, che  risultino  assenti,  specificando  per  questi
   ultimi, se l'assenza è stata giustificata;
c) gli estremi degli atti esaminati;
d) le  decisioni adottate  e per  ciascuna di  esse le  eventuali
   sostituzioni ai sensi del secondo e terzo comma dell'art. 16;
e) la motivazione delle deliberazioni adottate.

3. Ciascun  componente ha  diritto che  sia messo  a  verbale  il
proprio  voto,   le  motivazioni   del  medesimo   nonchè  altre
dichiarazioni rese  dallo stesso  durante la  seduta, nella forma
testuale da lui enunciata.

4. Gli  elementi di  cui al  comma precedente  sono  indicati  in
apposito  allegato  del  verbale,  sottoscritti,  oltre  che  dal
segretario e  dal presidente, dal componente cui le dichiarazioni
si  riferiscono.  Dell'allegato,  che  fa  parte  integrante  del
verbale, è dato atto nel verbale medesimo.

ARTICOLO 18
(Ufficio dell'organo di controllo)

1. L'organo  di controllo  è dotato  di una struttura operativa,
che ne garantisce l'autonomia funzionale.

2.  Tale   struttura  è  costituita  dall'Ufficio  del  comitato
regionale di  controllo, che,  in conformità  con  l'ordinamento
regionale vigente, provvede:

a) a    svolgere  le  attività  di  supporto  alla  funzione  di
   controllo, assicurando  la trattazione  degli atti  e fornendo
   gli  elementi  di  valutazione  tecnico  -  giuridica  per  le
   decisioni;
b) a  fornire alla    giunta    regionale  i  rilievi  statistici
   sull'attività di  controllo nonchè ad assicurare sistematici
   flussi informativi  sull'attività amministrativa  degli  enti
   locali, desunti dagli atti sottoposti a controllo.

3. All'ufficio  del comitato  regionale di  controllo si applica,
per quanto  non diversamente  disposto,  la  normativa  regionale
concernente i dipartimenti del Centro Direzionale.

4. La  giunta  regionale,  in  conformità  con  quanto  previsto
dall'art. 14/bis  della LR  6 settembre  1973, n. 55 "Ordinamento
degli uffici  della Regione Toscana", nomina, sentito il comitato
regionale di controllo, il coordinatore dell'ufficio del comitato
medesimo.

5. La dotazione organica dell'ufficio è determinato, nell'ambito
della  dotazione   organica  del   ruolo  unico   regionale,   in
conformità con  le  disposizioni  della  legge  regionale.  Alla
copertura dei posti di organico provvede la giunta regionale.

ARTICOLO 19
(Organizzazione e responsabilità degli uffici)

1. L'ufficio del Comitato regionale di controllo è articolato al
suo interno in due servizi i quali svolgono attività di supporto
alla funzione  di controllo e attività connesse allo svolgimento
delle altre competenze previste dalla legge.

2.  La   giunta  regionale,  sentito  il  Comitato  regionale  di
controllo,  delibera,   entro  un   mese  dalla  costituzione  di
quest'ultimo ai  sensi  del  successivo  art.  54,  gli  atti  di
competenza di  ciascuno dei  servizi di  cui al  primo comma.  La
deliberazione è pubblicata nel Bollettino Ufficiale.

3. La  responsabilità dei  servizi è  attribuita  dalla  giunta
regionale in conformità con la normativa vigente.

4. Il  coordinatore dell'ufficio  e i  dirigenti responsabili dei
servizi provvedono,  sulla base  delle rispettive competenze e in
conformità   con   l'ordinamento   vigente,   all'organizzazione
dell'ufficio in  modo da  garantire la  massima funzionalità  in
relazione ai compiti assegnati all'ufficio medesimo.

5.  Il  coordinatore  e  i  dirigenti  responsabili  dei  servizi
provvedono agli adempimenti di cui al precedente comma nel quadro
degli indirizzi formulati dall'organo di controllo.

6. Fino alla determinazione degli atti ai sensi del secondo comma
del presente articolo, all'assegnazione delle pratiche ai servizi
provvede il coordinatore dell'ufficio.

ARTICOLO 20
(Segretario)

1. Il  coordinatore dell'ufficio  dell'organo di controllo svolge
le funzioni di Segretario dell'organo medesimo.

2. Nell'esercizio di tali funzioni, il coordinatore:

a) sottopone  al presidente  dell'organo gli  atti  pervenuti  al
   controllo;
b) cura  l'invio    degli    avvisi  di    convocazione  e  della
   documentazione  relativa   ovvero  il   deposito   presso   la
   Segreteria dell'organo;
c) assiste alle sedute dell'organo;
d) redige e sottoscrive i verbali delle sedute.

3. In  caso di  assenza o  di  impedimento  del  coordinatore  le
funzioni di  segretario sono  svolte dal  dirigente o funzionario
cui  è   attribuito  il   compito  di   sostituirlo   ai   sensi
dell'ordinamento vigente.

TITOLO II
ESERCIZIO DELLE FUNZIONI DI CONTROLLO

Capo I
CONTROLLO SUGLI ENTI LOCALI

Sezione I
CONTROLLO SUGLI ATTI

ARTICOLO 21
(Controllo obbligatorio)

1. Sono sottoposti al controllo preventivo di legittimità:

a) le  deliberazioni di  competenza  dei    consigli  comunali  e
   provinciali, delle assemblee delle comunità montane;
b) le  deliberazioni di  competenza delle  assemblee dei consorzi
   tra enti locali;
c) le  deliberazioni di  competenza dei  consigli delle unioni di
   comuni di  cui all'art.  26 della  predetta legge 8-6-1990, n.
   142.

2. Le  deliberazioni di  cui al  primo comma  sono  sottoposte  a
controllo ancorchè  adottate in  via d'urgenza da organi diversi
dai  consigli   e  dalle   assemblee,  ai  sensi  dei  rispettivi
ordinamenti.

ARTICOLO 22
(Controllo facoltativo)

1. Possono essere sottoposte al controllo di legittimità:

a) le  deliberazioni di competenza delle giunte dei comuni, delle
   province e delle Comunità Montane;
b) le  deliberazioni di  competenza degli  organi  esecutivi  dei
   consorzi tra enti locali;
c) le  deliberazioni di  competenza delle  giunte delle unioni di
   comuni di cui all'art. 26 della legge 8-6-1990, n. 142.

2. Le deliberazioni di cui al comma precedente, qualora non siano
sottoposte al  controllo ai sensi dei commi successivi, diventano
esecutive dopo il decimo giorno dalla loro pubblicazione.

3. La  pubblicazione è  effettuata, ai  sensi  del  primo  comma
dell'art.  47  della  legge  8  giugno  1990,  n.  142,  mediante
affissione nell'albo  pretorio nella sede dell'ente ovvero con le
diverse modalità stabilite nell'ambito dell'autonomia dell'ente,
in conformità con l'ordinamento vigente.

4.  Qualora   siano  sottoposte  a  controllo,  le  deliberazioni
diventano esecutive nei tempi e con le modalità previste per gli
atti  di   cui  all'art.  21,  salvo  che  non  siano  dichiarate
immediatamente eseguibili.

ARTICOLO 23
(Presupposti e modalità della richiesta)

1. La  richiesta di controllo delle deliberazioni di cui all'art.
22  è   deliberata   dall'organo   che   ha   adottato   l'atto,
contestualmente al medesimo.

2. Nei  casi di  cui alle lett. a) e c) del primo comma dell'art.
22 la  richiesta può  altresì essere deliberata dal consiglio o
dall'assemblea dell'ente,  entro 10  giorni  dalla  pubblicazione
dell'atto nell'albo pretorio.

3. Ai  fini di  cui al  comma precedente la deliberazione con cui
viene richiesto  il controllo è efficace fino dalla sua adozione
e  viene  sottoposta  a  controllo  unitamente  all'atto  cui  si
riferisce.

4. Le  deliberazioni  di  cui  alla  lett.  a)  del  primo  comma
dell'art. 22  possono altresì  essere sottoposte  a controllo su
richiesta rispettivamente  di 1/3  dei consiglieri nei comuni nei
quali si  vota con  il sistema  proporzionale o di 1/5 nei comuni
nei quali si vota il sistema maggioritario, di 1/3 di consiglieri
provinciali e  di 1/3  dei componenti l'assemblea delle Comunità
Montane.

5. La  richiesta di  cui al  precedente quarto  comma deve essere
motivata con  riferimento al vizio di incompetenza o al contrasto
con atti fondamentali del consiglio o dell'assemblea.

6. La  richiesta può essere motivata con riferimento a qualsiasi
vizio di  legittimità, con  l'indicazione  delle  norme  che  si
assumono violate,  qualora la  deliberazione concerna  una  delle
seguenti materie:

a) acquisti, alienazioni, appalti e in genere tutti i contratti;
b) contributi,  indennità, compensi,  rimborsi ed  esenzioni  ad
   amministratori, dipendenti o a terzi;
c) assunzioni,   stato  giuridico  e  trattamento  economico  del
   personale.

7. La richiesta di cui al quarto comma, sottoscritta dai soggetti
legittimati  è   depositata  presso   la  segreteria   dell'ente
interessato entro  il decimo giorno dalla pubblicazione dell'atto
nell'albo pretorio.
Sono fatte  salve le  diverse modalità  di  presentazione  della
richiesta stabilita negli statuti degli enti interessati.

8. Il  rispetto dei  presupposti di cui al quarto e settimo comma
è attestato dal Segretario dell'ente.

9. Per  le deliberazioni  immediatamente eseguibili il termine di
cui al secondo e settimo comma è ridotto a cinque giorni.

10. Della  richiesta di  controllo è fatta annotazione nell'albo
pretorio con  l'avviso che  l'efficacia dell'atto è sospesa fino
alla definizione del procedimento di controllo.

ARTICOLO 24
(Controllo delle deliberazioni dei consigli circoscrizionali)

1. Le  deliberazioni rientranti  nelle attribuzioni del consiglio
comunale ai sensi dell'art. 32 della legge 8 giugno 1990, n. 142,
qualora   siano    adottate   dal    consiglio   circoscrizionale
nell'esercizio di  funzioni delegate  dal comune, sono sottoposte
al controllo  preventivo di  legittimità ai sensi del precedente
art. 21.

2. Le  deliberazioni di  cui al  comma precedente,  soggette,  ai
sensi dell'ordinamento  del comune, all'approvazione degli organi
comunali, sono  sottoposte al  controllo unitamente  all'atto  di
approvazione.

3. Fuori  dei casi  di cui  al  primo  e  al  secondo  comma,  le
deliberazioni dei  consigli circoscrizionali  sono sottoposte  al
controllo ai sensi dell'art. 22.

4. La richiesta di controllo è deliberata dallo stesso consiglio
circoscrizionale contestualmente all'adozione dell'atto. Qualora,
ai  sensi   dell'ordinamento  del  comune,  l'atto  debba  essere
approvato dagli  organi del  comune, la richiesta di controllo è
deliberata da questi ultimi con lo stesso atto di approvazione.

5. Il  controllo può  altresì essere  richiesto  dal  consiglio
comunale nonchè  dai consiglieri comunali con le modalità e nei
casi di  cui al  precedente art. 23. Qualora le deliberazioni del
consiglio circoscrizionale, ai sensi dell'ordinamento del comune,
debbano essere, approvate dalla giunta comunale, il termine di 10
giorni di  cui al  secondo e  settimo comma dell'art. 23, decorre
dalla pubblicazione nell'albo pretorio dell'atto di approvazione.

ARTICOLO 25
(Controllo sugli atti delle aziende speciali e delle istituzioni)

1. Gli atti delle aziende speciali di cui all'art. 23 della legge
8 giugno  1990, n.  142 non  sono soggetti  ad  alcuna  forma  di
controllo da parte del Comitato.

2.  Non  sono  altresì  soggetto  a  controllo  gli  atti  delle
istituzioni di cui al medesimo art. 23 della legge 8 giugno 1990,
n. 142,  salvo gli  atti fondamentali sottoposti all'approvazione
del comune  o della  provincia ai  sensi del  sesto  comma  dello
stesso art. 23.

3.  Gli  atti  fondamentali  di  cui  al  comma  precedente  sono
sottoposti  al   controllo  unitamente   alle  deliberazioni   di
approvazione, nei  casi e  con le  modalità di cui ai precedenti
artt. 21, 22 e 23.

ARTICOLO 26
(Atti non sottoposti a controllo)

1. Non  sono soggette  ai controlli preventivi di legittimità di
cui alla presente legge:

a) le  deliberazioni meramente  esecutive di  provvedimenti  già
   adottati e perfezionati ai sensi di legge;
b) le deliberazioni prive di carattere dispositivo;
c) le  deliberazioni  dei  comuni    e  delle  province  di  mera
   approvazione degli atti delle aziende speciali di cui all'art.
   23 della legge 8 giugno 1990, n. 142.

ARTICOLO 27
(Criteri di controllo)

1. Il  controllo di  legittimità ha ad oggetto la verifica della
conformità dell'atto  alle disposizioni  della normativa vigente
ovvero  desumibili   dai   principi   generali   dell'ordinamento
giuridico nonchè,  per gli  atti degli  enti dotati di autonomia
statutaria, la conformità alle disposizioni dei relativi statuti
ovvero, per  gli atti  delle unioni  di comuni, alle disposizioni
del regolamento dell'unione.

2. Il  controllo di  legittimità del  bilancio preventivo  e del
conto consuntivo  comprende  anche  la  verifica  della  coerenza
interna degli  atti e  la corrispondenza  dei dati  contabili con
quelli delle  deliberazioni di adozione del bilancio e del conto,
nonchè con i documenti giustificativi allegati alle stesse.

3.  La  verifica  del  conto  consuntivo  è  effettuata  facendo
riferimento alla  relazione dei  revisori dei  conti, allegata al
conto medesimo.

4. Qualora  gli atti  siano sottoposti  al controllo ai sensi del
quarto comma  del precedente  art. 23,  il controllo  concerne le
sole illegittimità denunciate nella richiesta.

5.  Il   controllo  degli   atti  adottati   dagli  enti   locali
nell'esercizio di  funzioni delegate  o attribuite dalla regione,
concerne altresì la conformità con le direttive impartite dalla
regione medesima.

6.  Il   controllo  sulle  deliberazioni  dei  consigli  e  delle
assemblee che ratificano le deliberazioni attinenti le variazioni
di bilancio  adottate in  via d'urgenza  ai sensi del terzo comma
dell'art. 32  della legge 8 giugno 1990, n. 142 e già sottoposte
a controllo, concerne i soli vizi di forma e di procedura.

ARTICOLO 28
(Deliberazioni dell'organo di controllo e loro effetti)

1. Sulla  base dei  criteri di cui al presente art. 27 ed esclusa
ogni  valutazione  dell'interesse  pubblico  perseguito  che  non
derivi dai  vizi di cui al citato articolo, l'organo di controllo
delibera di  non aver  riscontrato vizi  di  legittimità  ovvero
delibera l'annullamento dell'atto.

2. Qualora  l'organo di  controllo abbia  deliberato di  non aver
riscontrato vizi  di legittimità  l'atto sottoposto  a controllo
diventa esecutivo dalla data di tale deliberazione.

3. La deliberazione di annullamento è motivata e definitiva. Gli
atti che costituiscono reiterazione di atti annullati sono a loro
volta annullati  con riferimento  alla  disposizione  di  cui  al
presente comma.

Sezione II
PROCEDIMENTO

ARTICOLO 29
(Invio degli atti)

1. Gli  atti sono inviati all'organo di controllo entro 20 giorni
dalla adozione.

2. Gli  atti dichiarati  immediatamente eseguibili sono inviati e
devono pervenire  all'organo di  controllo  entro  cinque  giorni
dalla adozione.

3. Nei  casi di  cui ai  commi secondo  e quarto  dell'art. 23, i
termini  di   cui  ai   precedenti  I   e  II   comma   decorrono
rispettivamente dalla  deliberazione e dal deposito in segreteria
della richiesta.

4. I  termini di cui ai precedenti commi sono stabiliti a pena di
decadenza dell'atto.

5. Per  il computo  dei termini  si osservano  i criteri  di  cui
all'art. 2963 cc.

ARTICOLO 30
(Modalità dell'invio)

1. Gli atti sono inviati all'organo di controllo a mezzo servizio
postale ovvero consegnati a mano da incaricati dell'ente. La data
di invio  degli atti  è attestata dal timbro postale di partenza
ovvero,  negli   altri  casi,   con  apposita  dichiarazione  del
segretario dell'Ente.

2. Gli  atti possono  essere altresì trasmessi a mezzo messaggio
fac-simile, qualora  risulti necessario  ai fini del rispetto dei
termini perentori  per il  ricevimento degli atti stessi da parte
dell'organo di controllo.

3. Nel  caso di  cui al  secondo comma l'originale dell'atto deve
pervenire, a  pena di  decadenza, nei  successivi  tre  giorni  e
comunque non  oltre il  giorno antecedente a quello in cui l'atto
viene esaminato dall'organo di controllo.

4. Gli  atti sono  inviati al controllo accompagnati da un elenco
descrittivo in  duplice copia, nel quale sono altresì indicati i
documenti allegati  a ciascuno  degli atti  medesimi. L'elenco è
sottoscritto    dal    funzionario    responsabile    ai    sensi
dell'ordinamento interno dell'ente.

5. Agli  atti sottoposti  al controllo  ai sensi  del  secondo  e
quarto comma  dell'art. 23  deve essere  allegata copia autentica
della richiesta di controllo.

6. Al  conto consuntivo  deve essere  allegata la  relazione  dei
revisori dei  conti, ai sensi del quinto e ottavo comma dell'art.
57 della  legge 8  giugno  1990,  n.  142,  nonchè  i  documenti
giustificativi prescritti dalla normativa vigente.

7. La  giunta regionale  può disciplinare l'adozione di appositi
moduli da utilizzare per l'invio degli atti di controllo ai sensi
del precedente  quarto comma.  Nei moduli possono essere previste
indicazioni ulteriori,  in relazione  ad  esigenze  di  carattere
statistico o per garantire una maggiore snellezza delle procedure
di controllo.

8. Al  fine di  promuovere e  di sviluppare  un ordinato utilizzo
delle modalità  di trasferimento elettronico di informazioni, di
documenti  e   di  atti,  anche  in  alternativa  agli  originali
cartacei, tra  gli uffici  dell'organo di  controllo e  gli  enti
interessati,  la  regione  emana  appositi  regolamenti  volti  a
disciplinare, anche con riguardo ai requisiti di riservatezza dei
flussi di  corrispondenza, l'uso  di supporti magnetici, di posta
elettronica e di altre tecnologie.
Con  tali   regolamenti   la   regione   promuove   altresì   la
standardizzazione dei  documenti e  delle procedure in uso presso
gli enti  locali, nel  quadro degli  indirizzi  e  dei  principi,
definiti dal  governo,  sulla  normalizzazione  delle  tecnologie
dell'informazione nella pubblica amministrazione.

ARTICOLO 31
(Protocollo degli uffici e data di ricevimento degli atti)

1. Presso  l'ufficio dell'organo  di controllo  è  istituito  il
protocollo degli atti ricevuti e inviati dall'organo medesimo.

2. Il  coordinatore dell'ufficio  è responsabile  della regolare
tenuta del protocollo, in conformità con l'ordinamento regionale
vigente.

3. Nel  protocollo vengono  riportati, per  gli atti pervenuti, i
seguenti elementi:

a) estremi  dell'atto e del relativo elenco descrittivo di cui al
   quarto comma dell'art. 30;
b) data  di invio  dell'atto, attestato  ai sensi del primo comma
   dell'art. 30;
c) data  di ricevimento dell'atto;  se trattasi di atti trasmessi
   a mezzo fac - simile, sia la data di ricevimento del messaggio
   che dell'originale.

4. Per gli atti inviati, sono riportati i seguenti elementi:

a) estremi del provvedimento inviato;
b) data dell'invio, che è quella attestata nell'atto;
c) data  dell'eventuale  comunicazione  dell'atto  ai  sensi  del
   successivo art. 40.

5.  Con  deliberazione  della  giunta  regionale  possono  essere
disciplinate   ulteriori   modalità   per   l'attuazione   delle
disposizioni di cui ai commi precedenti.

6. Gli  atti inviati  al controllo si intendono ricevuti, ai fini
del rispetto  dei termini  previsti dalla  legislazione  vigente,
nella data che risulta dal protocollo dell'ufficio.

7. La  data di  cui al  comma precedente è riportata nella copia
dell'elenco descrittivo  di cui  al quarto comma dell'art. 30 con
la sottoscrizione  del responsabile del protocollo. Tale copia è
inviata per ricevuta all'ente interessato.

ARTICOLO 32
(Regolarizzazione degli atti)

1.  Qualora  gli  atti  trasmessi  per  il  controllo  non  siano
accompagnati dagli  allegati prescritti  dal quinto e sesto comma
dell'art.  30,  gli  uffici  chiedono  la  relativa  integrazione
all'ente interessato.

2. Nelle  ipotesi di  cui al comma precedente, i termini previsti
ai commi  primo, secondo  e  terzo  dell'art.  35  decorrono  dal
ricevimento degli allegati.

3. Per  la  trasmissione  e  il  ricevimento  degli  allegati  si
osservano le modalità di cui agli articoli 30 3 31.

4. Nei casi di cui ai commi precedenti, resta ferma la decorrenza
dei termini di cui all'art. 29.

ARTICOLO 33
(Improcedibilità del controllo)

1. Qualora  l'organo di  controllo  accerti  che  l'atto  non  è
soggetto a controllo ai sensi dell'art. 25, primo e secondo comma
o dell'art. 26 ovvero, nei casi di cui al precedente art. 23, che
mancano  i  presupposti  che  legittimano  la  sottoposizione  al
controllo delibera l'improcedibilità del controllo.

ARTICOLO 34
(Pronuncia di nullità dell'atto.)

1.  Qualora   l'organo  di  controllo  riscontri,  per  gli  atti
contenuti impegni  di spesa,  la mancanza dell'attestazione della
relativa  copertura   finanziaria  ai   sensi  del  quinto  comma
dell'art. 55  della legge  8 giugno  1990, n.  142,  delibera  la
nullità  dell'atto,  senza  procedere  all'ulteriore  esame  del
medesimo.

2. L'organo  di controllo  procede ai  sensi del precedente comma
anche  in  tutti  gli  altri  casi  in  cui  rilevi  la  nullità
dell'atto.

ARTICOLO 35
(Termini)

1. Le  deliberazioni dell'organo  di controllo  sono  adottate  e
portate a  conoscenza dell'ente  interessato entro  20 giorni dal
ricevimento dell'atto.

2. Per  il controllo del bilancio preventivo del conto consuntivo
il termine è di 40 giorni.

3. Per  il controllo  delle deliberazioni  di nomina del sindaco,
del presidente della provincia e delle relative giunte il termine
è di 3 giorni.

4. Trascorsi  inutilmente i  termini di  cui ai  commi precedenti
l'atto trasmesso al controllo diventa esecutivo.

5. Salvo  che per  gli atti  di cui  al secondo e terzo comma, il
termine può  essere interrotto,  per  una  sola  volta,  qualora
l'organo di controllo richieda chiarimenti o elementi integrativi
di giudizio ai sensi del successivo art. 36.

6. In  tali casi  il termine  di cui  al primo comma ricomincia a
decorrere  dal  ricevimento  dei  chiarimenti  o  degli  elementi
integrativi di giudizio.

ARTICOLO 36
(Richiesta di chiarimenti)

1. L'organo di controllo può richiedere all'ente che ha adottato
l'atto chiarimenti  o elementi  integrativi di giudizio in ordine
all'atto medesimo.

2. La relativa deliberazione è adottata dall'organo di controllo
e portata  a conoscenza  dell'ente interessato nel termine di cui
al primo comma dell'art. 35.

3.  I   chiarimenti  e  gli  elementi  integrativi,  adottati  in
conformità   all'ordinamento    dell'ente,   devono    pervenire
all'organo di  controllo, a pena di decadenza dell'atto, entro 60
giorni dal ricevimento della richiesta.

4. L'organo  di  controllo  non  può  deliberare  l'annullamento
dell'atto in  ordine ad  elementi dello  stesso diversi da quelli
per  i   quali  siano  stati  richiesti  chiarimenti  o  elementi
integrativi di giudizio, ai sensi del primo comma.

5. La  disposizione di  cui al  comma precedente  non si  applica
qualora i  chiarimenti o gli elementi integrativi forniti abbiano
evidenziato altri  movimenti di  illegittimità,  precedentemente
non riconoscibili dall'esame dell'atto.

ARTICOLO 37
(Audizione dei rappresentanti degli enti)

1. Al fine di illustrare e precisare i chiarimenti o gli elementi
integrativi  di   giudizio  inviati  ai  sensi  del  terzo  comma
dell'art. 56, l'organo di controllo può sentire i rappresentanti
dell'ente interessato.

2. Il  presidente  dell'organo  di  controllo,  previa  decisione
dell'organo  medesimo   ovvero  su   richiesta  dell'ente,   può
convocare i  rappresentanti dell'ente  ai fini  di cui  al  primo
comma.

3. Della  audizione è  dato atto  nel verbale  della  seduta.  I
rappresentanti non assistono alla discussione e alla votazione da
parte dell'organo di controllo.

ARTICOLO 38
(Richiesta di modificazioni al conto consuntivo)

1. L'organo di controllo, qualora accerti, sulla base dei criteri
di cui  all'art. 27,  che le risultanze del conto consuntivo sono
incomplete,  discordanti   o  comunque  tali  da  necessitare  di
elementi di chiarimento, anche in riferimento agli allegati ed in
particolare alla  relazione  dei  Revisori  dei  conti,  richiede
all'ente interessato,  sempre che  non ricorrano  gli estremi per
l'annullamento, di apportare le necessarie modificazioni al conto
medesimo. La richiesta è adottata con deliberazione motivata nel
termine di cui al secondo comma dell'art. 35.

2. Per  l'adempimento di  quanto richiesto, l'organo di controllo
assegna all'ente un termine non superiore a 30 giorni, decorrente
dalla  data  di  ricevimento  della  deliberazione  da  parte  di
quest'ultimo.

3. Qualora  le modificazioni  richieste non  siano adottate e non
pervengano nel  termine assegnato, il conto consuntivo si intende
decaduto e  l'organo di  controllo  procede  alla  nomina  di  un
commissario con le modalità di cui alla successiva Sezione III.

4. Nel  caso opposto,  l'organo delibera  di non aver riscontrato
vizi di legittimità ai sensi del primo comma dell'art. 28.

5. Qualora l'ente interessato abbia provveduto in difformità con
quanto  richiesto  dall'organo  di  controllo,  quest'ultimo,  se
ritiene adeguate le modificazioni adottate, delibera ai sensi del
precedente comma,  altrimenti delibera  l'annullamento del  conto
consuntivo, motivato  con riferimento all'inadempimento dell'ente
e procede alla nomina del commissario.

6. Le  deliberazioni dell'organo  di controllo,  di cui al terzo,
quarto  e  quinto  comma,  sono  adottate  entro  15  giorni  dal
ricevimento delle modificazioni ovvero dalla scadenza del termine
assegnato all'ente per l'adozione delle modificazioni.

7. Qualora  l'organo di  controllo non  si  sia  pronunciato  nel
termine di  cui al  comma precedente, il conto consuntivo diventa
esecutivo  alla   scadenza  di  tale  termine  con  le  modifiche
apportate dall'ente ai sensi del presente articolo.

ARTICOLO 39
(Decadenza degli atti)

1. La  decadenza degli  atti per  decorrenza dei termini previsti
per la  trasmissione all'organo di controllo dei medesimi, ovvero
dei chiarimenti  o elementi integrativi di giudizio nonchè delle
modificazioni del  conto consuntivo  è comunicato,  a soli  fini
confermativi, dal  presidente dell'organo  di controllo agli enti
interessati.

ARTICOLO 40
(Comunicazioni e invio delle deliberazioni)

1.  Le   decisioni  dell'organo   di  controllo  sono  portate  a
conoscenza dell'ente interessato nei termini di cui alla presente
legge  e  comunque  entro  i  tre  giorni  successivi  alla  loro
adozione.

2. Ai  fini di  cui al  comma precedente  gli uffici provvedono a
comunicare il dispositivo delle deliberazioni tramite telegramma,
fonogramma, messaggio  fac -  simile o  comunque per  scritto con
qualunque mezzo  idoneo ad attestare il ricevimento e la relativa
data.

3. Le  deliberazioni declaratorie di non aver riscontrato vizi di
legittimità sono  comunicate ai  sensi dei  precedenti commi, su
richiesta degli enti interessati.

4. Le  deliberazioni  devono  comunque  essere  inviate  all'ente
interessato, in  originale o  in copia autentica, entro 10 giorni
dalla adozione.

5. Alla autenticazione delle copie provvedono il coordinatore e i
dirigenti responsabili  dei servizi  ovvero gli  altri funzionari
incaricati in  conformità con  l'ordinamento regionale,  con  le
modalità di  cui all'art.  14 della  legge 4 gennaio 1968, n. 15
"Norme sulla documentazione amministrativa e sulla legalizzazione
e autenticazione di firme".

ARTICOLO 41
(Comunicazioni alla Corte dei Conti)

1. L'organo di controllo comunica gli atti trasmessi al controllo
e le  relative pronuncie  alla Corte dei Conti, nei casi previsti
dall'ordinamento vigente.

ARTICOLO 42
(Conservazione e pubblicità degli atti e diritto di accesso.)

1. I  verbali delle  adunanze e gli atti dell'organo di controllo
sono conservati  presso gli  uffici dell'organo  di controllo  in
conformità  con   la  legislazione   vigente   e   l'ordinamento
regionale.

2.  Gli  uffici  provvedono  al  rilascio  di  copie  semplici  o
autenticate degli  atti di  cui al  comma  precedente  secondo  i
principi e  le modalità  di cui  al Capo  V della legge 7 agosto
1990, n.  241, previo  pagamento dei  relativi costi da parte dei
richiedenti.

3. Il  rilascio di  copia del  verbale delle sedute non comprende
gli eventuali  allegati allo  stesso, ai  sensi del  quarto comma
dell'art. 71.

4. Gli  allegati  di  cui  al  comma  precedente  possono  essere
rilasciati esclusivamente  ai fini  giudiziari su  richiesta  dei
componenti  l'organo  di  controllo,  cui  le  dichiarazioni  ivi
contenute si riferiscono.

5.  Le   principali  decisioni   dell'organo  di  controllo  sono
pubblicate periodicamente dalla giunta regionale, con i criteri e
le modalità stabilite dalla giunta medesima, sentito il comitato
regionale di controllo.

Sezione III
ESERCIZIO DEI POTERI SOSTITUTIVI

ARTICOLO 43
(Contenuto e presupposti)

1.  L'organo  di  controllo,  tramite  apposito  commissario,  si
sostituisce  agli   enti  locali   per  il   compimento  di  atti
obbligatori per  legge, che  gli enti  medesimi abbiano omesso di
adottare nei termini previsti.

2. I poteri sostitutivi di cui al primo comma non sono esercitati
nelle ipotesi  in cui l'atto è adottato su istanza di parte e la
normativa vigente  attribuisce all'inerzia  della amministrazione
il significato di accoglimento o rigetto dell'istanza.

ARTICOLO 44
(Iniziativa)

1.  Ai   fini  dell'esercizio   dei  poteri  sostitutivi  di  cui
all'articolo precedente, l'organo di controllo provvede d'ufficio
ad avviare  la relativa  procedura  qualora  si  tratti  di  atti
sottoposti al  controllo obbligatorio di legittimità, che devono
essere compiuti dalla generalità degli enti considerati entro un
termine fisso stabilito dalla legge.

2. La  procedura è  avviata su  segnalazione degli  interessati,
qualora si  tratti di atti sottoposti al controllo facoltativo ai
sensi del  precedente art.  22, ovvero  di atti che devono essere
compiuti entro  un termine fissato dallo statuto dell'ente ovvero
con altro atto amministrativo.

ARTICOLO 45
(Invito a provvedere)

1.  L'organo   di  controllo,   verificata  la   sussistenza  dei
presupposti per  l'esercizio  dei  poteri  sostitutivi,  delibera
l'avvio  della   procedura  invitando  contestualmente  l'ente  a
provvedere e  assegnando un termine non inferiore a 30 giorni. In
caso d'urgenza il termine può essere motivatamente abbreviato.

2. Il  provvedimento è  comunicato e  inviato  all'ente  con  le
modalità di cui all'art. 40.

3. Il  termine assegnato  decorre dalla data di ricevimento della
deliberazione da parte dell'ente interessato.

4. L'atto  adottato dall'ente  a seguito  dell'invito di  cui  al
primo comma,  è trasmesso all'organo di controllo nei casi e con
le modalità  di cui  al presente titolo. Qualora non ricorrano i
presupposti  per   il  controllo,   l'ente  interessato  comunica
l'avvenuta adozione dell'atto all'organo di controllo.

ARTICOLO 46
(Nomina del Commissario)

1. Qualora  l'ente non  provveda all'adozione  dell'atto,  ovvero
qualora l'atto  adottato e  trasmesso al  controllo, ai sensi del
quarto comma dell'articolo precedente, sia annullato, l'organo di
controllo nomina  un  commissario  per  il  compimento  dell'atto
medesimo.

2.  La  nomina  è  deliberata  contestualmente  all'annullamento
ovvero con  autonomo provvedimento motivato entro 15 giorni dalla
scadenza del termine assegnato all'ente.

3.  Il   commissario  è  scelto  tra  professionisti  privati  o
funzionari  pubblici,   anche  in  quiescenza,  in  possesso  dei
necessari requisiti professionali.

4. Non  possono essere  nominati quali  commissari i membri degli
organi e  i dipendenti  dell'ente interessato  ovvero degli enti,
aziende, istituti,  organismi  diversi  dall'ente,  ma  a  questo
giuridicamente collegati.

5.  Con  deliberazione  della  giunta  regionale  possono  essere
individuati ulteriori criteri per la nomina del commissario.

6. Nel  provvedimento di  nomina è stabilito il termine entro il
quale il commissario deve provvedere.
Alla scadenza  è ammesso  il rinnovo  dell'incarico per una sola
volta.

7. Il provvedimento è comunicato ed inviato all'ente interessato
con le modalità di cui all'art. 40.

8. Dalla data di nomina del commissario cessa il potere dell'ente
di adottare l'atto.

9.  Il   commissario   si   sostituisce   all'organo   competente
all'adozione  dell'atto   osservando,  per   il  compimento   del
medesimo,  le   procedure  previste  dalla  normativa  vigente  e
dall'ordinamento interno dell'ente.

10. Per la predisposizione e l'adozione del bilancio preventivo e
del conto  consuntivo ovvero  quando sia  opportuno in  relazione
alla particolare  complessità dell'atto,  l'organo di  controllo
può nominare più di un commissario.

ARTICOLO 47
(Compenso del Commissario)

1. Al  commissario è  attribuito un  compenso,  determinato  con
riferimento al  tipo di  atto per  il  cui  compimento  è  stato
nominato e alla durata dell'incarico.

2.  La   giunta  regionale  stabilisce  criteri  e  parametri  di
riferimento per  la determinazione  del compenso  di cui al primo
comma.

3. Il  compenso è  a carico  dell'ente controllato, che provvede
alla   relativa    liquidazione   al   commissario   al   termine
dell'incarico.

ARTICOLO 48
(Nomina del  commissario per la predisposizione e la adozione del
bilancio preventivo)

1. Entro  il 30  novembre di ogni anno, il presidente dell'organo
di controllo  accerta che siano pervenuti i bilanci di previsione
da parte  degli enti  locali, sottoposti al controllo dell'organo
medesimo ai sensi del precedente art. 3.

2. Qualora  accerti il  mancato invio del bilancio, il presidente
verifica se  il relativo  schema è  già stato predisposto dalla
giunta dell'ente.

3. Qualora  risulti che  la giunta  non ha predisposto lo schema,
l'organo di  controllo delibera  la nomina  di un commissario per
tale adempimento, con le modalità di cui all'art. 46.

4. Il commissario trasmette lo schema di bilancio al consiglio o,
se  trattasi   di  comunità   montana,  all'assemblea,   dandone
contemporaneamente comunicazione all'organo di controllo.

5. L'organo  di controllo,  con propria  deliberazione, invita il
consiglio o  l'assemblea  ad  approvare  lo  schema  predisposto,
assegnando a tal fine un termine non superiore a 20 giorni.

6. Qualora lo schema di bilancio sia già stato predisposto dalla
giunta,  l'organo  di  controllo  provvede  ai  sensi  del  comma
precedente.

7. Le  deliberazioni di  cui ai  commi precedenti  sono portate a
conoscenza e inviate all'ente interessato con le modalità di cui
all'art.  40.   Il  termine   assegnato  decorre  dalla  data  di
ricevimento della comunicazione.

8. Copia della deliberazione di cui al quinto comma è notificata
ai singoli  consiglieri ovvero  ai componenti  l'assemblea  della
comunità montana.

9. Qualora  il bilancio  venga approvato  nel termine  assegnato,
l'organo di  controllo nomina,  nei  15  giorni  successivi  alla
scadenza, un commissario per tale adempimento.

10. La  deliberazione di  nomina del  commissario è comunicata e
inviata all'ente interessato con le modalità di cui all'art. 40.

11. Nel caso di cui al nono comma, il provvedimento è comunicato
anche al Prefetto ai sensi della normativa vigente.

12. L'organo di controllo, qualora annulli il bilancio preventivo
adottato  dall'ente,   delibera  contestualmente  la  nomina  del
commissario. Si  applicano in  tal caso  le procedure  di cui  al
comma nono e seguenti.

ARTICOLO 49
(Nomina del  commissario   per gli  adempimenti relativi al conto
consuntivo)

1. Le  procedure di  cui all'articolo  precedente sono  applicate
anche in caso di mancata adozione del conto consuntivo.

2. A  tal fine il presidente dell'organo di controllo accerta che
siano pervenuti  i conti  medesimi entro  il 30 luglio di ciascun
anno.

3. La  nomina del commissario è altresì disposta, alla scadenza
del  termine   assegnato,  qualora   non  vengano   apportate  le
variazioni al  conto richieste  ai  sensi  dell'art.  38,  ovvero
qualora il conto consuntivo sia annullato.

4. Alla procedura di sostituzione relativa all'adozione del conto
consuntivo non  si applicano  le disposizioni di cui all'ottavo e
all'undicesimo comma dell'articolo precedente.

Capo II
CONTROLLO SU ALTRI ENTI

ARTICOLO 50
(Controllo sugli atti delle Istituzioni Pubbliche di Assistenza e
Beneficenza)

1. Fino  all'entrata in  vigore della legge regionale di riordino
in materia  assistenza sociale, l'organo di controllo esercita il
controllo preventivo di legittimità sugli atti delle Istituzioni
Pubbliche di Assistenza e Beneficenza concernenti:

a) i regolamenti;
b) il bilancio, le relative variazioni e il conto consuntivo;
c) le piante organiche e le relative modificazioni;
d) le  alienazioni, gli  acquisti, le  permute e  i contratti  di
   comodato aventi ad oggetto beni immobili;
e) la trasformazione di destinazione e la costituzione di diritti
   reali  relativi  ai  beni  immobili  nonchè  i  contratti  di
   locazione e  affitto  di  durata  superiore  a  quella  minima
   prevista dalla legislazione vigente;
f) le alienazioni e gli acquisti di titoli e di altri beni mobili
   per un valore superiore a lit. 50.000.000;
g) la  destinazione e  gli impegni  di spesa relativi ad introiti
   provenienti da alienazioni di immobili o di titoli.

2. Il  controllo di  cui al  primo comma è esercitato secondo le
modalità e i termini di cui al capo I del presente titolo.

3. Per  gli atti diversi da quelli di cui al primo comma, che non
siano soggetti, ai sensi della normativa vigente, ad approvazione
da parte  del comune  o  della  regione,  l'organo  di  controllo
continua ad esercitare le funzioni di cui all'art. 52 della legge
17 luglio  1890, n.  6972 "Norme  sulle istituzioni  pubbliche di
assistenza e beneficenza" e successive modifiche.

TITOLO III
RAPPORTI CON GLI ORGANI REGIONALI

ARTICOLO 51
(Raccordo con gli organi della Regione)

1.  L'organo   di  controllo  è  autonomo  nell'esercizio  delle
funzioni al medesimo attribuite.

2. Il  presidente del  comitato regionale,  entro il  31 marzo di
ogni anno,  trasmette al  consiglio e  alla giunta  regionale una
relazione riassuntiva concernente l'attività di controllo svolta
dal comitato medesimo.

3. La  relazione è  predisposta  dal  presidente  del  comitato,
sentito quest'ultimo.

4. Nella  relazione, oltre  una sintetica  descrizione  dei  dati
concernenti  l'attività  svolta,  è  espressa  una  valutazione
complessiva sulla  attività medesima,  con  l'indicazione  delle
eventuali problematiche  emerse  e  degli  orientamenti  adottati
nonchè una  valutazione sulla  dotazione e  organizzazione degli
uffici.

5. Il  presidente del  comitato regionale  può essere  convocato
presso gli  organi di cui al secondo comma, al fine di illustrare
i contenuti della relazione, fornendo gli opportuni chiarimenti.

ARTICOLO 52
(Banche dati)

1. Presso  il comitato  regionale di  controllo è  istituita  la
banca dati  delle informazioni  sugli atti  e  sull'attività  di
controllo, con  funzione di  supporto all'attività dell'organo e
di  riferimento   conoscitivo  per   gli  enti   locali  ai  fini
dell'elaborazione di propri atti amministrativi.

2. Presso  la regione  è  istituita  la  banca  regionale  delle
informazioni  sugli  atti  e  sull'attività  di  controllo,  con
funzione di  supporto conoscitivo  alle attività  della  Regione
medesima.

3. La  configurazione e  gli standards  di sistema,  la struttura
delle informazioni  e le  modalità di  gestione di consultazione
delle banche  date, sono  definiti con deliberazione della giunta
regionale.

ARTICOLO 53
(Proroga delle sezioni territoriali)

1. Le funzioni di controllo di cui all'art. 3 sono esercitate dal
comitato regionale di controllo a partire dal 1 gennaio 1993.

2. Fino  a tale  data le funzioni di controllo sono svolte, oltre
che dal  comitato regionale, dalle sezioni territoriali istituite
presso ciascun  capoluogo di  provincia ai sensi del capo III del
Titolo V  della legge  10 febbraio 1953, n. 62 e degli artt. 10 e
11 della  LR 6 giugno 1972, n. 18 "Norme per il funzionamento del
comitato regionale di controllo e delle sue sezioni".

3. Ai  fini di  cui al  comma precedente, le sezioni territoriali
già costituite  all'entrata in vigore della legge 8 giugno 1990,
n. 142,  sono  prorogate  al  28  febbraio  1993  ferma  restando
l'eventuale sostituzione  dei componenti  cessati o che vengono a
cessare entro tale data.

4. Il  comitato regionale di controllo, nella composizione di cui
all'art. 4,  è costituito,  in prima  applicazione, ai sensi del
successivo art. 54.

5. Ai  fini di  cui al  primo comma  gli atti  di cui all'art. 11
della citata  LR 6  luglio 1972,  n. 18  adottati a partire dal 1
gennaio 1993  e da sottoporre a controllo ai sensi della presente
legge sono inviati al comitato regionale.

6. Gli  atti di  cui al  comma precedente, adottati prima di tale
data, sono  inviati  alla  sezione  territoriale  competente  che
continua ad esercitare le funzioni di controllo, relativamente ai
medesimi,  non   oltre  il  28  febbraio  1993.  A  tale  data  i
procedimenti eventualmente ancora pendenti presso le sezioni sono
trasferiti al comitato regionale.

7.  Ai   membri  delle  sezioni  territoriali  sono  corrisposte,
dall'entrata in  vigore della  presente legge fino al 28 febbraio
1993, le indennità di cui all'art. 12.

8. La  giunta regionale,  entro tre  mesi dall'entrata  in vigore
della presente  legge, elabora  un programma  di riorganizzazione
degli uffici  dell'organo di controllo e adotta, entro il termine
di cui al primo comma, i conseguenti provvedimenti.

9. Ai  fini di  cui  al  comma  precedente  la  giunta  regionale
provvede  altresì,   previo  confronto   con  le  organizzazioni
sindacali del personale regionale, all'eventuale assegnazione del
personale  in   servizio  presso   gli   uffici   delle   sezioni
territoriali presso  altre strutture  regionali ovvero presso gli
enti destinatari di deleghe regionali.

ARTICOLO 54
(Prima costituzione del Comitato)

1. Per  la prima costituzione del comitato regionale di controllo
ai  sensi  della  presente  legge,  il  presidente  della  giunta
regionale provvede  agli adempimenti  di cui  all'art. 5 entro un
mese dall'entrata in vigore della legge medesima.

2.  Alla   costituzione  del  comitato  provvede  nei  successivi
sessanta giorni.

3. Fino  alla costituzione del comitato regionale di controllo ai
sensi dei  precedenti commi,  le funzioni di controllo continuano
ad essere  svolte dal  comitato operante  all'entrata  in  vigore
della presente legge.

ARTICOLO 55
(Abrogazioni e modificazioni)

1. Sono abrogate le seguenti disposizioni:

a) la  LR 6  luglio 1972,  n. 18  "Norme per il funzionamento del
   comitato  regionale   di  controllo   e  delle   sue   sezioni
   decentrate", esclusi  gli artt.  10 e 11 che restano in vigore
   fino al 1o gennaio 1993;
b) gli  artt. 3  e 4 della LR 9 novembre 1972, n. 29 "Istituzione
   del circondario di Prato";
c) gli   artt.  2 e  6 della  LR    22    dicembre  1978,  n.  80
   "Modificazioni  e  riordino  della  disciplina  relativa  alla
   determinazione delle  indennità, rimborso spese e trattamento
   economico e  delle missioni  al presidente  e  ai  membri  del
   comitato  regionale   di  controllo   e  delle   sue   sezioni
   decentrate";
d) la  LR  12  luglio  1984,  n.  44  "Interpretazione  autentica
   dell'art. 16, primo comma della LR 18/1972".

2. La  LR 6  settembre 1973,  n. 55  è abrogata  nelle  seguenti
parti:

a) le  parole "e  delle sue  sezioni decentrate"  di cui al primo
   comma dell'art. 2:
b) le    parole  "e  per  l'ufficio  del  comitato  regionale  di
   controllo" di cui al secondo comma dell'art. 14/bis;

3.  L'art.  11  della  LR  6  settembre  1973,  n.  55  è  così
sostituito:

   "Art. 11
   (Ufficio del comitato regionale di controllo)
   
   L'ufficio  del   comitato  regionale   di  controllo  provvede
   all'attività istruttoria  ed esecutiva  per  l'esercizio  del
   controllo da  parte del  comitato medesimo, in conformità con
   le disposizioni della legge regionale".
   
4. Al  primo comma dell'art. 14/bis della LR 6 settembre 1973, n.
55, dopo  le parole  "del Centro  Direzionale" sono  aggiunte  le
seguenti parole  "nonchè per l'ufficio del comitato regionale di
controllo".

5.  L'art.  17  della  LR  6  settembre  1973,  n.  55  è  così
sostituito:

   "Art. 17
   (Ufficio del comitato regionale di controllo)
   
   1.  L'ufficio   del  comitato   regionale  di   controllo   è
   disciplinato dalla  presente legge  e  dalla  legge  regionale
   generale in materia di controllo sugli atti degli enti locali.
   
   2. Per  quanto  non  diversamente  disciplinato  dalla  legge,
   all'ufficio   del   comitato   regionale   si   applicano   le
   disposizioni relative ai Dipartimenti del Centro Direzionale.
   
   3. La  nomina del  coordinatore dell'ufficio  e dei  dirigenti
   responsabili dei  servizi, da  effettuarsi tra il personale di
   seconda qualifica  dirigenziale  nonchè  la  costituzione  di
   unità operative  complesse e organiche e l'attribuzione delle
   relative responsabilità,  sono effettuate  con  deliberazione
   della giunta regionale, sentito l'organo di controllo".
   
6. Sono  altresì abrogati, con decorrenza 1 marzo 1993, i numeri
da 114)  a 124)  della tabella  allegato "1"  della citata  LR  6
settembre  1973,   n.  55,   come  successivamente  modificata  e
integrata e  come risultante ai sensi del secondo comma dell'art.
5 della  LR 26 agosto 1987, n. 48 "Dotazione organica e struttura
operativa regionale  LR 6  settembre 1973,  n. 55  - Modifiche  e
integrazioni".

ARTICOLO 56
(Norma finanziaria)

1. Agli  oneri derivanti  dalla presente legge si fa fronte a far
data dal  1o gennaio  1993 con  i fondi  stanziati  nel  bilancio
regionale ai  capitoli corrispondenti ai numeri 00180 e 00200 del
bilancio per l'esercizio 1992 della parte "Spesa".

2. Ai  fini di  cui al  comma precedente  il capitolo 00200 viene
modificato come  segue: "Spese per viaggi, trasferte, missioni ai
membri  dell'organo  di  controllo  e  rimborsi  spese  ai  sensi
dell'art. 13, quarto e settimo comma" (legge regionale).

3. Per  gli esercizi  successivi  si  provvederà  con  legge  di
bilancio.

4.  A   far  data   dall'esercizio  finanziario   1993  cessa  il
finanziamento del capitolo 00190.

La presente  Legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 7 luglio 1992

La presente legge è stata approvata dal Consiglio Regionale il 9
giugno 1992  ed è stata vistata dal Commissario del Governo il 2
luglio 1992.



ENTI TERRITORIALI
CONTROLLI

