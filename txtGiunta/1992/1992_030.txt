Criteri  e   modalità  per   il   finanziamento   dei   progetti
immediatamente eseguibili  in attuazione della LR 6/5/1991, n. 15
per l'anno 1992.

Il Consiglio Regionale ha approvato il 26-5-1992
Il Commissario del Governo ha apposto il visto il 27-6-1992
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  presente legge  disciplina, ai sensi della legge regionale
6/5/1991, n.  15, che istituisce il fondo per il finanziamento di
progetti immediatamente eseguibili, le condizioni di accesso e le
modalità di erogazione dei finanziamenti per l'anno 1992.

ARTICOLO 2
(Tipologie dei progetti)

1. Possono  essere finanziati  nell'anno 1992,  con il  fondo  in
conto capitale di cui alla legge regionale 6/5/1991, n. 15:

a) progetti  di rilevanza  regionale, ai sensi dell'art. 2, comma
   due, sesta alinea, della citata legge regionale n. 15/1991;
b) interventi  per il  risanamento idrico  dei comuni  soggetti a
   deroga nella  qualità delle  acque destinate ad uso umano, ai
   sensi degli artt. 17 e 18 del DPR 24/5/1988, n. 326;
c) progetti  ammessi al finanziamento di cui alla legge regionale
   27/6/1991, n.  32, finanziati  solo in  parte o non finanziati
   per esaurimento di fondi.

ARTICOLO 3
(Indicazione dei progetti)

1. I progetti da finanziare di cui alle lettere a) e c) dell'art.
2 sono  indicati dal  Programma regionale di sviluppo 1992-94, di
seguito chiamato Prs.

2. La Giunta regionale propone, tenuto conto delle previsioni del
Prs, il  finanziamento  dei  progetti  di  cui  alla  lettera  b)
dell'art. 2,  in attuazione dei piani di intervento predisposti a
norma del Dpr 24/5/1988, n. 236.

ARTICOLO 4
(Requisiti dei progetti)

1. Ciascuno  dei progetti  di cui  alla lettera c) dell'art. 2 è
ammesso al  finanziamento  dei  limiti  delle  disponibilità,  a
condizione:

a) che  sia  conforme  agli  obiettivi,  alle  priorità  e  agli
   specifici settori indicati nel Prs;
b) che  preveda investimenti  per un  ammontare  complessivo  non
   inferiore a  tre miliardi,  inclusi i  costi già sostenuti in
   funzione dell'opera da finanziare;
c) che  l'investimento riguardi opere ed attrezzature destinate a
   restare di  priorità pubblica  ed assoggettate a destinazione
   ad uso pubblico;
d) che   possieda  i  requisiti  tecnici  e  giuridici  necessari
   affinché sia  possibile  appaltare  i  lavori  entro  novanta
   giorni dalla  deliberazione della  Giunta regionale  attuativa
   del Programma di cui all'art. 4, comma 1 della Legge regionale
   6/5/1991, n.  15. La  Giunta provvede  entro il  termine di 30
   giorni dalla  pubblicazione  nel  Bollettino  Ufficiale  della
   delibera consiliare di approvazione del programma regionale.

ARTICOLO 5
(Priorità)

1. Il  concorso finanziario  dei soggetti  proponenti, nonché di
altri  soggetti   pubblici  o   privati,  costituisce  titolo  di
priorità per  il finanziamento  dei progetti di cui alla lettera
c) del comma uno dell'art. 2.

ARTICOLO 6
(Attività di verifica e di controllo)

1.  La   Giunta  regionale,   con  proprio   atto,  individua  le
responsabilità  della   verifica  e   del   controllo   relativi
all'attuazione del  programma di finanziamento nel rispetto delle
normative vigenti.

2. Il  Nucleo di valutazione, di cui all'art. 3 della LR 6 maggio
1991 n.  15, redige  un rapporto  annuale  sull'operatività  del
fondo e sullo stato di attuazione delle opere finanziate.

3. Il  Nucleo di  valutazione  dietro  richiesta  dei  centri  di
responsabilità indicati  nell'atto della Giunta regionale di cui
al  precedente   comma  1,   redige  il  verbale  di  revoca  del
finanziamento.

4. Il  dispositivo dei commi 1, 2 e 3 del presente articolo viene
attuato anche  per i  finanziamenti erogati con le modalità ed i
criteri stabiliti dalla Legge regionale 27 giugno 1991, n. 32.

ARTICOLO 7
(Erogazione dei finanziamenti)

1. L'erogazione  dei finanziamenti  a favore  dei destinatari  è
deliberata dalla  Giunta regionale nella misura del cinquanta per
cento in  corrispondenza dell'apertura  del cantiere  di lavoro e
del residuo  cinquanta per cento in corrispondenza degli stati di
avanzamento.

2. L'erogazione  corrisposta nella  fase di apertura del cantiere
non  può  eccedere  la  misura  del  venti  per  cento  rispetto
all'importo complessivo dell'opera.
Il residuo importo verrà corrisposto per stati di avanzamento.

ARTICOLO 8
(Norma transitoria)

Il procedimento  di cui  all'art. 4,  lettera d)  della  presente
legge sostituisce  quello di cui all'art. 3, 1o comma, lettera c)
della legge regionale 27 giugno 1991, n. 32.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 6 luglio 1992

La presente  legge è  stata approvata dal Consiglio Regionale il
26 maggio 1992 ed è stata vistata dal Commissario del Governo il
27 giugno 1992.



OPERE PUBBLICHE
PROGRAMMAZIONE
FINANZIAMENTI

