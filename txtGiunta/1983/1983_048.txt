Norme sulla  previdenza, l'assicurazione infortuni e l'indennità
di fine mandato ai consiglieri della Regione Toscana.

Il Consiglio Regionale ha approvato il 3-5-1983
Il Presidente  della Giunta  Regionale promulga la seguente legge
regionale:

TITOLO I
PREVIDENZA E ASSICURAZIONE INFORTUNI

ARTICOLO 1
(Istituzione del fondo di previdenza)

E' istituito  presso  il  Consiglio  regionale  ed  a  spese  dei
consiglieri regionali  il "Fondo  di previdenza  dei  consiglieri
della Regione  Toscana" per  il  pagamento  di  assegni  vitalizi
mensili ai  consiglieri cessati  dal mandato  o ad  altri  aventi
diritto.

Il Presidente del Consiglio regionale ha la rappresentanza legale
del fondo.

ARTICOLO 2
(Gestione del fondo)

Il fondo è amministrato dall'Ufficio di presidenza del Consiglio
regionale  integrato  da  un  rappresentante  di  ciascun  gruppo
consiliare ed è alimentato:

a) dai  contributi obbligatori  a carico  dei  consiglieri  nella
   misura del  25% dell'indennità mensile lorda stabilita per le
   funzioni di consigliere regionale;
b) dai contributi volontari dei consiglieri cessati dal mandato o
   loro  aventi  causa,  nella  stessa  misura  stabilita  per  i
   consiglieri in carica;
c) dagli  interessi maturati,  dai frutti  degli  investimenti  e
   dalle somme comunque introitate;
d) da  un   ulteriore   contributo   obbligatorio  a  carico  dei
   consiglieri nella misura fissa mensile di Lire 45.000.

ARTICOLO 3
(Contributi previdenziali obbligatori)

I  consiglieri   regionali  sono   assoggettati  d'ufficio   alla
erogazione  dei   contributi  di   previdenza  dal  giorno  della
corresponsione dell'indennità consiliare.

I  contributi   sono  trattenuti   ogni  mese   sulla  indennità
dall'amministrazione  del   Consiglio  regionale.  Le  trattenute
vengono contemporaneamente  versate al fondo di previdenza di cui
all'art. 1.

ARTICOLO 4
(Contabilità del fondo)

Il rendiconto  annuale della  gestione  del  fondo  è  approvato
dall'Ufficio di presidenza integrato come previsto dall'art. 2 ed
è portato  a conoscenza di tutti i consiglieri regionali e degli
altri aventi diritto.

ARTICOLO 5
(Diritto all'assegno vitalizio)

Requisiti di età e periodo di contribuzione.

L'assegno  vitalizio  mensile  spetta  ai  consiglieri  regionali
cessati dal  mandato che  abbiano compiuto  60 anni  di  età  ed
abbiano corrisposto  i contributi per un periodo di almeno cinque
anni.

ARTICOLO 6
(Consiglieri invalidi)

Hanno diritto all'assegno vitalizio, indipendentemente dall'età,
i consiglieri  regionali cessati  dal mandato  i quali provino di
essere divenuti  invalidi in  modo totale  e permanente, ai sensi
delle vigenti  norme in  materia di previdenza sociale, per cause
dipendenti dal mandato stesso.

Restano  salvi   i  diritti   alla  corresponsione   dell'assegno
vitalizio   per   invalidità   già   riconosciuti   alla   data
dell'entrata in vigore della LR 25 Giugno 1973 n. 34.

ARTICOLO 7
(Accertamento dell'invalidità)

L'accertamento dell'invalidità  di cui  al precedente art. 6, è
compiuto, con i criteri vigenti in materia di previdenza sociale,
da un collegio medico composto da tre membri, di cui due nominati
dal Presidente del Consiglio e uno indicato dall'interessato.

Sulle conclusioni  del  collegio  medico  delibera  l'Ufficio  di
presidenza del  Consiglio, integrato  ai sensi  dell'art. 2 della
presente legge,  il quale  può disporre,  prima di pronunciarsi,
ulteriori accertamenti.

L'assegno vitalizio  decorre dal mese successivo al giorno in cui
si è verificata l'invalidità.

ARTICOLO 8
(Ammontare dell'assegno vitalizio in caso di invalidità)

Nell'ipotesi prevista  dal primo  comma del  precedente  art.  6,
qualora il  consigliere non  abbia raggiunto  il quinto  anno  di
contribuzione,  l'ammontare   dell'assegno  vitalizio  è  quello
minimo previsto  nel successivo  art. 12.  Qualora  gli  anni  di
contribuzione siano  più di  cinque, l'ammontare dell'assegno è
commisurato al numero di anni per i quali i contributi sono stati
versati.

ARTICOLO 9
(Contributi volontari)

Il  consigliere   regionale   che   ha   versato   i   contributi
previdenziali per  un periodo inferiore a cinque anni ha facoltà
di continuare,  qualora cessi  dal mandato,  il versamento per il
tempo occorrente  a conseguire  il diritto  all'assegno vitalizio
minimo;  l'assegno decorre dal primo giorno del mese successivo a
quello  in   cui  il   consigliere  ha  compiuto  il  quinquennio
contributivo e il sessantesimo anno di età.

La  stessa  facoltà  compete  agli  aventi  diritto  di  cui  al
successivo art.  14 del  consigliere deceduto senza aver maturato
il periodo necessario per l'assegno vitalizio.

La domanda  per l'ammissione  alla contribuzione  volontaria deve
pervenire  all'Ufficio   di  presidenza   entro  tre  mesi  dalla
cessazione del mandato o dalla morte del consigliere.

Il  consigliere  cessato  dal  mandato  per  decadenza  non  può
esercitare la  facoltà  di  cui  al  primo  comma  del  presente
articolo, ma  conserva comunque  il diritto alla restituzione dei
contributi versati ai sensi dell'art. 10 della presente legge.

I soggetti ammessi al versamento dei contributi volontari qualora
cessino di  corrisponderli sono  messi in  mora  dall'Ufficio  di
presidenza  integrato   ai  sensi   dell'art.  2,  con  invito  a
riprendere la contribuzione.

Decorsi inutilmente  sei mesi, l'Ufficio di presidenza, integrato
ai sensi  dell'art. 2,  revoca  l'ammissione  alla  contribuzione
volontaria e  procede alla restituzione dei contributi versati ai
sensi dell'art. 10 della presente legge.

ARTICOLO 10
(Rinunzia ai contributi volontari)

Il consigliere  regionale, che  cessi dal  mandato prima  di aver
raggiunto il  periodo minimo  previsto per  conseguire il diritto
all'assegno vitalizio  e che non intenda continuare il versamento
dei contributi,  ha  diritto  alla  restituzione  dei  contributi
erogati, senza interessi.

La stessa  facoltà compete  agli aventi  diritto del consigliere
nel caso di decesso.

ARTICOLO 11
(Interruzione dell'assegno vitalizio)

L'elezione al  Parlamento nazionale  ed europeo  o  al  Consiglio
regionale  anche  di  altre  regioni  del  consigliere  regionale
cessato dal  mandato o  dei soggetti di cui al successivo art. 14
interrompe il diritto all'assegno vitalizio.

Il primo  giorno del  mese successivo alla cessazione della causa
di interruzione il diritto all'assegno viene ripristinato.

Nel caso  di rielezione  al Consiglio  regionale toscano la nuova
contribuzione si considera prosecuzione della precedente.

ARTICOLO 12
(Misura degli assegni vitalizi)

L'ammontare mensile  dell'assegno vitalizio  è  determinato,  in
percentuale  rispetto   agli  anni   di  contribuzione,  sul  75%
dell'indennità  mensile  lorda  stabilita  per  le  funzioni  di
consigliere  regionale,   nello  stesso  mese  cui  si  riferisce
l'assegno vitalizio, nelle seguenti misure:

anni di contribuzione                 percentuale sull'indennità
        5                                        30% 
        6                                        33% 
        7                                        36% 
        8                                        39% 
        9                                        42% 
       10 ed oltre                               45%

A decorrere  dal  1  luglio 1985 l'ammontare mensile dell'assegno
vitalizio è  determinato sull'80%  dell'indennità mensile lorda
stabilita per  le funzioni di consigliere regionale, nello stesso
mese cui si riferisce l'assegno vitalizio, nelle seguenti misure:

anni di contribuzione                 percentuale sull'indennità
        5                                       30% 
        6                                       34% 
        7                                       38% 
        8                                       42% 
        9                                       46% 
       10                                       50% 
       11                                       52% 
       12                                       54% 
       13                                       56% 
       14                                       58% 
       15 ed oltre                              60%

La frazione  di anno  si computa  come anno intero purchè sia di
durata non inferiore a sei mesi e un giorno.

ARTICOLO 13
(Decorrenza dell'assegno vitalizio)

L'assegno vitalizio  è  corrisposto  con  decorrenza  dal  primo
giorno del  mese successivo  a quello  nel quale  il  consigliere
regionale cessato  dal mandato  ha maturato  i requisiti  di  cui
all'art. 5 della presente legge.

Nel caso  in cui  il consigliere, al momento della cessazione del
mandato, sia  già in  possesso dei  requisiti di cui all'art. 5,
l'assegno vitalizio  è  corrisposto  con  decorrenza  dal  primo
giorno del mese successivo.

ARTICOLO 14
(Assegno vitalizio indiretto)

In caso  di morte  del titolare  di  assegno  vitalizio  diretto,
l'assegno stesso viene riservato a favore:

a) del  coniuge finchè  nello stato  vedovile, purchè  non  sia
   stata  pronunciata   sentenza  definitiva  di  divorzio  o  di
   separazione personale  per sua  responsabilità, salvo diversa
   disposizione dell'autorità giudiziaria;
b) dei  figli legittimi  o legittimati  o  adottivi  o  naturali,
   riconosciuti o  giudizialmente dichiarati,  finchè minori dei
   18 anni di età;
c) dei  figli di  cui alla lett. b) anche se maggiori dei 18 anni
   di età purchè studenti, sino al compimento del ventiseiesimo
   anno di  età, o  inabili al  lavoro in  modo  permanente  che
   convivano a  carico del  consigliere deceduto  e  che  abbiano
   diritto alla  pensione di reversibilità, ai sensi delle norme
   in materia di previdenza sociale.

Qualora non via siano nè il coniuge, nè i figli aventi diritto,
l'assegno di  reversibilità spetta  ai genitori congiuntamente o
al genitore  superstite, che  siano di età superiore a 70 anni o
inabili a proficuo lavoro.

Il diritto  all'assegno vitalizio  indiretto si  estingue con  il
decesso delle  persone che  ne hanno  beneficiato al  momento del
decesso del consigliere.

ARTICOLO 15
(Decorrenza dell'assegno vitalizio indiretto)

I  soggetti   di  cui   al  precedente   articolo  hanno  diritto
all'assegno vitalizio  indiretto con  decorrenza dal primo giorno
del  mese   successivo  alla  morte  del  consigliere  regionale,
indipendentemente dalla  sua età,  a condizione che i contributi
siano stati  versati per  almeno cinque  anni, ovvero  dal  primo
giorno del  mese  successivo  a  quello  in  cui  il  quinquennio
contributivo sia  stato completato  ai sensi dell'art. 9, secondo
comma, della presente legge.

ARTICOLO 16
(Assegno vitalizio  indiretto in  caso  di  morte  per  cause  di
servizio)

L'assegno  compete  agli  aventi  diritto,  nella  misura  minima
stabilita  dall'art.   12  della  presente  legge,  anche  se  il
consigliere regionale  deceduto non  abbia versato contributi per
cinque anni, in caso di decesso avvenuto per cause di servizio.

L'Ufficio  di   presidenza  del  Consiglio,  integrato  ai  sensi
dell'art. 2  della  presente  legge,  verifica  se  sussistono  i
requisiti di cui al primo comma del presente articolo.

ARTICOLO 17
(Condizioni per la concessione dell'assegno vitalizio indiretto)

Le condizioni per la concessione dell'assegno vitalizio indiretto
devono  sussistere   alla  data   del  decesso   del  consigliere
regionale;   qualora vengano  a cessare  l'assegno  vitalizio  è
revocato.

L'Ufficio di  presidenza, integrato  ai sensi  dell'art. 2,  può
richiedere ai  beneficiari dell'assegno  vitalizio  indiretto  di
presentare periodicamente  la documentazione  idonea a dimostrare
il perdurare delle condizioni per il diritto all'assegno.

Ai figli  maggiorenni inabili  al lavoro  in modo permanente può
essere richiesto  di sottoporsi  a visita  del collegio medico di
cui all'art. 7 della presente legge.

ARTICOLO 18
(Documentazione per ottenere l'assegno vitalizio indiretto)

Per la  concessione dell'assegno  vitalizio indiretto  il coniuge
del  consigliere   regionale  deve   produrre   domanda   diretta
all'Ufficio di  presidenza del  Consiglio corredata  dei seguenti
documenti:

1) certificato di morte del coniuge;
2) certificato di matrimonio;
3) atto notorio dal quale risulti che tra i coniugi non sia stata
   pronunziata e  passata in  giudicato sentenza di divorzio o di
   separazione personale per colpa del coniuge superstite;
4) stato di famiglia.

Per la  concessione dell'assegno vitalizio indiretto a favore dei
figli, quando  il coniuge  manchi o  non ne  abbia il diritto, la
domanda di  cui al  primo comma del presente articolo deve essere
sottoscritta dai  figli stessi  se  maggiorenni  o,  in  caso  di
incapacità, da chi vi è tenuto ai sensi delle vigenti norme del
Codice civile.

Alla domanda devono essere allegati i seguenti documenti:

1) certificato  di morte  del consigliere  ovvero di  entrambi  i
   coniugi;
2) certificato di nascita dei figli;
3) stato di famiglia;
4) atto  notorio da  cui  risulti  per  i  figli  maggiorenni  la
   convivenza a carico del consigliere defunto.

Per  i   figli  maggiorenni   la  concessione   dell'assegno   è
condizionata: se  inabili,  all'accertamento  dell'inabilità  al
lavoro in  modo permanente  ai sensi  dell'art. 7  della presente
legge;     se  studenti,   alla  presentazione   della   relativa
certificazione.

Le domande  per la  erogazione dell'assegno  vitalizio  indiretto
devono essere  inoltrate dagli  aventi diritto  entro il  termine
perentorio di un anno dalla data del decesso del consigliere.

ARTICOLO 19
(Ammontare dell'assegno vitalizio indiretto)

L'ammontare dell'assegno vitalizio indiretto al coniuge, ai figli
o  ad   altri  aventi   diritto  è   stabilito  in   percentuale
sull'assegno  vitalizio  spettante  o  che  sarebbe  spettato  al
consigliere regionale nella misura seguente:

a) al  coniuge superstite senza figli aventi diritto all'assegno:
   sessanta per cento;
b) al  coniuge superstite  con figli  aventi diritto all'assegno:
   sessanta per  cento, con  aumento progressivo nella misura del
   quindici per  cento per  ogni figlio,  fino ad  un massimo del
   cento per cento;
c) al  figlio superstite avente diritto all'assegno: sessanta per
   cento;   quando i  figli  siano  più  di  uno,  l'assegno  è
   aumentato del  quindici per  cento per ogni unità successiva,
   fino ad un massimo del cento per cento;
d) negli altri casi: cinquanta per cento.

L'assegno di  reversibilità o indiretto decorre dal primo giorno
del mese successivo a quello del decesso del consigliere.

ARTICOLO 20
(Modalità di pagamento dell'assegno vitalizio indiretto)

L'assegno vitalizio indiretto è pagato al coniuge;
ove il coniuge manchi, o non abbia diritto all'assegno, è pagato
congiuntamente ai  figli;   nel caso  di cui  al penultimo  comma
dell'art. 14,  è pagato ai genitori congiuntamente o al genitore
superstite.

ARTICOLO 21
(Investimenti delle disponibilità del fondo)

L'Ufficio di  presidenza del  Consiglio regionale,  integrato  ai
sensi dell'art.  2, può investire le disponibilità del fondo di
previdenza esclusivamente in titoli garantiti dallo Stato o dalla
Regione.

ARTICOLO 22
(Soppressione del fondo di solidarietà)

Il fondo  interno di  solidarietà previsto dall'art. 23 della LR
25 giugno  1973 n.  34 e  successive modificazioni  è soppresso.
Tutte le attività e le passività di detto fondo sono trasferite
al Fondo di previdenza di cui all'art. 1 della presente legge.

ARTICOLO 23
(Assicurazione contro gli infortuni)

L'ufficio di  presidenza del  Consiglio provvede  a stipulare una
convenzione con  idoneo istituto  assicurativo per  garantire  ai
consiglieri  regionali,   per  la   durata  del   loro   mandato,
l'assicurazione contro gli infortuni.

Il  costo  della  relativa  polizza  è  coperto  con  trattenute
d'ufficio sull'indennità.

TITOLO II
INDENNITA' DI FINE MANDATO

ARTICOLO 24
(Beneficiari dell'indennità di fine mandato)

L'indennità di  fine mandato,  nella misura  di cui  all'art. 25
spetta:

a) ai  consiglieri non  rieletti nella legislatura immediatamente
   successiva a  quella in cui hanno esercitato il mandato, anche
   nel caso in cui non abbiano presentato la loro candidatura;
b) ai  consiglieri regionali  che cessino  dalla carica nel corso
   della  legislatura  per  incompatibilità  o  per  dimissioni,
   escluso il caso di cessazione dal mandato per decadenza;
c) agli  aventi  causa  di  cui    all'art.  14  del  consigliere
   regionale, in  caso di  suo decesso  durante  l'esercizio  del
   mandato.

ARTICOLO 25
(Misura dell'indennità di fine mandato)

La misura  dell'indennità è stabilita, per ogni anno di mandato
esercitato, in una mensilità dell'indennità lorda stabilita per
le funzioni  di consigliere regionale, in godimento nel corso del
mese in  cui si  verifica la  cessazione dalla carica, fino ad un
massimo di 10 mensilità.

Ai fini  del computo  del periodo di mandato, la frazione di anno
si  considera  come  anno  intero,  purchè  sia  di  durata  non
inferiore a sei mesi e un giorno.

Il consigliere  che abbia  già  beneficiato  della  liquidazione
dell'indennità  di   fine  mandato   ha  diritto,  nel  caso  di
rielezione a  legislature non  immediatamente successive a quella
per la  quale ha avuto luogo la liquidazione, alla corresponsione
di una indennità per i mandati successivi, fino alla concorrenza
di  10  mensilità  comprese  quelle  tenute  a  calcolo  per  la
liquidazione già percepita.

L'attribuzione dell'indennità  di cui  al  comma  precedente  è
disposta dall'Ufficio  di presidenza  entro tre  mesi dall'inizio
della nuova legislatura o dalla cessazione del mandato.

ARTICOLO 26
(Finanziamento)

L'indennità di  cui all'art.  23 è  a carico  del bilancio  del
Consiglio regionale.

A parziale  copertura  dell'onere  relativo  alla  corresponsione
dell'indennità di  fine mandato,  sull'indennità mensile  lorda
stabilita per le funzioni di consigliere regionale si applica una
trattenuta pari  al 5%  (cinque per  cento) da  devolvere al Cap.
24640 della  parte  entrata  del  Bilancio  regionale  che  viene
istituito col successivo art. 28.

In caso  di cessazione  del mandato  per decadenza il consigliere
regionale ha diritto alla restituzione delle trattenute di cui al
comma precedente, senza interessi.

L'indennità di  fine mandato  sarà  corrisposta  a  carico  del
Bilancio del Consiglio regionale, nel cui preventivo, all'interno
del Cap. 10 "Competenze dovute ai membri del Consiglio regionale"
figurerà ogni anno un apposito articolo intitolato "spese per la
indennità di  fine mandato", previo inserimento in Entrata della
partita  di   cui  al   comma  2,  contenente  l'ammontare  delle
contribuzioni dei consiglieri.

ARTICOLO 27
(Norma transitoria)

Per i  consiglieri regionali  che alla  data di entrata in vigore
della presente  legge hanno  già esercitato ininterrottamente il
mandato per  più di  10 anni non si applica il limite massimo di
cui al comma 1 dell'art. 25.

ARTICOLO 28
(Copertura finanziaria)

All'onere  derivante   dall'applicazione  della  presente  legge,
valutato per  l'anno in  corso in L. 200.000.000 si fa fronte con
gli stanziamenti  previsti al  Cap.  100  "Competenze  dovute  ai
membri del consiglio" del bilancio regionale.

Per gli  anni successivi  la quota  a carico  della Regione sarà
determinata dalla legge di bilancio.

Agli stati  di previsione  del bilancio  di  previsione  1983  è
apportata la seguente variazione:

                             ENTRATA

di nuova istituzione
Cap. 24640
   Trattenuta del  5% sulle indennità mensili
   lorde  stabilite   per   le   funzioni   di
   consigliere regionale  per  contribuire  al
   finanziamento della spesa per la indennità
   di fine mandato (LR 42 AC)
   competenza                                          46.000.000
   cassa                                               46.000.000

SPESA
In aumento
Cap. 100
   Competenze dovute ai membri del Consiglio
   competenza                                          46.000.000
   cassa                                               46.000.000

ARTICOLO 29

La presente legge ha effetto dal 1 maggio 1983.

E' abrogata la legge regionale 25 giugno 1973, n. 34 e successive
modificazioni.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 13 giugno 1983.

La presente legge è stata approvata dal Consiglio Regionale il 3
maggio 1983  e  deve  considerarsi  vistata  per  decorrenza  dei
termini a norma dell'articolo 127 della Costituzione.



ORGANI

