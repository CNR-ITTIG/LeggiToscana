Edilizia Residenziale pubblica. Programmazione territoriale degli
interventi  e  scelta  degli  operatori.  Delega  delle  funzioni
amministrative ai Comuni.

Il Consiglio Regionale ha approvato il 29-3-1983
Il Commissario del Governo ha apposto il visto il 6-5-1983
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

La presente legge disciplina la programmazione territoriale degli
interventi di  edilizia  residenziale  pubblica  sovvenzionata  e
agevolata - convenzionata e detta norme per la individuazione dei
soggetti incaricati della realizzazione dei programmi di edilizia
agevolata -  convenzionata  nonchè  dei  beneficiari  dei  mutui
agevolati  e   dei  contributi  individuali  in  conto  capitale,
previsti  dalla  legislazione  vigente  e  delega  ai  Comuni  le
relative funzioni amministrative.

TITOLO I
LA PROGRAMMAZIONE DEGLI INTERVENTI

ARTICOLO 2
(I  soggetti   della  programmazione   e  dell'attuazione   degli
interventi)

Sono soggetti della programmazione:

- la Regione e le Province;
- i Comuni e le Associazioni Intercomunali.

Attuano i programmi dell'edilizia sovvenzionata:

- gli IACP relativamente ai nuovi interventi;
- gli  IACP ed i Comuni relativamente agli interventi di recupero
  del patrimonio edilizio esistente di proprietà pubblica.

Attuano i programmi di edilizia agevolata - convenzionata:

- i Comuni singoli o associati, gli IACP, le Cooperative edilizie
  o i loro Consorzi, le Imprese di costruzione o i loro Consorzi,
  relativamente ai nuovi interventi;
- i  Comuni, le  Cooperative edilizie o loro Consorzi, le Imprese
  di costruzione  o i  loro Consorzi, i privati singoli o riuniti
  in consorzio,  relativamente agli  interventi di  recupero  del
  patrimonio edilizio esistente.

I privati  che intendano  costruire od acquistare o recuperare la
propria abitazione  possono beneficiare dei mutui agevolati o dei
contributi  individuali   in  conto   capitale   previsti   dalla
legislazione vigente.

ARTICOLO 3
(Programma quadriennale)

La Regione,  in  armonia  con  gli  indirizzi  programmatici  per
l'edilizia residenziale pubblica indicati dal
CIPE ai  sensi dell'art.  2 della legge 5.8.1978, n. 457, nonchè
con le previsioni del Piano di Sviluppo Regionale e con gli altri
atti  di   programmazione  settoriale   di  edilizia   abitativa,
predispone,  sentite   le  Province,   il   Programma   regionale
quadriennale   degli    interventi   di   edilizia   residenziale
sovvenzionata,  agevolata   -  convenzionata   e  dei  contributi
individuali e  lo approva entro 30 giorni dalla comunicazione del
CIPE di cui all'art. 9, n. 4 della legge 5 agosto 1978, n. 457.

ARTICOLO 4
(Contenuti del programma regionale quadriennale)

Il programma quadriennale definisce:

a) gli obiettivi abitativi, economico - territoriali di razionale
   gestione del settore;
b) la    ripartizione  per    aree  intercomunali  delle  risorse
   finanziarie  e   relativi  obiettivi   fisici  disponibili  in
   relazione al fabbisogno abitativo;
c) la  distinzione,   secondo  i    canali    di    finanziamento
   dell'edilizia sovvenzionata  e convenzionata  - agevolata,  di
   quanto destinato  al recupero del patrimonio edilizio e quanto
   alla realizzazione di nuove costruzioni;
d) la  suddivisione  degli  interventi  fra  le  categorie  degli
   operatori secondo le percentuali fissate dal CIPE;
e) il  dimensionamento degli  interventi minimi  commisurato alle
   caratteristiche delle singole aree di intervento;
f) le  priorità e  le  caratteristiche  a    cui  devono  essere
   uniformati i programmi degli interventi di recupero;
g) i  criteri per il dimensionamento degli interventi di edilizia
   convenzionata - agevolata da attribuire agli operatori;
h) le  norme tecniche  e  procedurali  per    l'attuazione  degli
   interventi comprese quelle per l'adeguamento dei prezzi;
i) gli interventi sperimentali;
l) le   normative   relative  al    conseguimento  del  risparmio
   energetico;
m) le direttive alle Associazioni intercomunali per la formazione
   del progetto o dei progetti biennali.

ARTICOLO 5
(Proposte sovracomunali per la formazione dei progetti biennali)

Sulla base  dei contenuti  del programma  quadriennale regionale,
delle proposte  e dei  programmi comunali,  di cui  al successivo
art. 6,  se esistenti,  ogni Associazione  intercomunale,  previa
consultazione delle  parti  sociali  ed  economiche  interessate,
elabora una  proposta di  progetto biennale  di intervento  e  la
invia alla  Regione entro  30 giorni  dalla data di comunicazione
del programma quadriennale di cui al precedente articolo 4.

Le proposte di progetti di cui al comma precedente individuano:

a) la  localizzazione degli  interventi e  la  definizione  degli
   ambiti territoriali  ai quali  gli interventi  medesimi  vanno
   riferiti;
b) gli  interventi da  attribuire in  ogni  Comune  alle  diverse
   categorie di operatori;
c) le  indicazioni  di    massima  delle  zone  in  cui  verranno
   realizzati gli interventi.

ARTICOLO 6
(Proposte e programmi comunali)

Le proposte  ed i  programmi comunali  sono deliberati dai Comuni
tenendo  conto   delle  previsioni   contenute  negli   strumenti
urbanistici e  nei relativi  programmi pluriennali di attuazione,
nonchè delle  esigenze abitative anche in rapporto al numero dei
componenti  la  graduatoria  per  l'assegnazione  di  alloggi  di
edilizia residenziale pubblica, al numero dei soci costituenti le
cooperative edilizie, al numero di sfratti eseguiti o pendenti.

Dal fabbisogno  abitativo si  distinguerà quello che può essere
soddisfatto  attraverso   il  recupero  del  patrimonio  edilizio
esistente e  quello da  soddisfare  con  nuove  costruzioni.  Nei
programmi di  cui al  comma 1 del presente articolo devono essere
indicate le  aree da  destinare a  interventi intesi a realizzare
nuove costruzioni.

Le  Associazioni   Intercomunali  coordinano   temporalmente   la
formazione delle  proposte e  dei programmi  comunali di  cui  al
comma 1 ed indicano i termini per la loro presentazione.

Nelle  proposte   di   progetto   biennale   delle   Associazioni
intercomunali possono essere esclusi i comuni per i quali non sia
motivato il  mancato invio,  nei termini  indicati, dei  relativi
programmi comunali.

ARTICOLO 7
(Progetti biennali)

La Regione,  entro 30  giorni dal  ricevimento delle  proposte di
progetti di  cui al  precedente articolo  5, tenuto  conto  delle
proposte   stesse,   approva,   in   attuazione   del   programma
quadriennale il  progetto o i progetti biennali di localizzazione
degli  interventi  nei  quali  stabilisce  anche  i  punteggi  da
attribuire ai  criteri di cui ai successivi artt. 11, 12, 13 e 14
per l'individuazione  degli operatori  dell'edilizia residenziale
agevolata -  convenzionata nonchè  i termini della pubblicazione
dei bandi di concorso di cui al successivo art. 8.

Qualora l'Associazione  intercomunale non sia in grado di inviare
la proposta  di progetto  sovracomunale biennale entro un termine
che consenta alla Regione di approvare il progetto biennale prima
della scadenza  dei 90 giorni di cui all'art. 9, n. 5 della legge
5 agosto  1978 n.  475, ovvero  invii una  proposta  di  progetto
incompleta, la  Regione provvede  comunque  all'approvazione  del
progetto biennale antro il termine suddetto, previa consultazione
dell'Associazione intercomunale e dei comuni interessati.

Entro i  tre  mesi  precedenti  all'avvio  del  secondo  progetto
biennale relativo ad ogni quadriennio, potranno essere introdotte
modifiche al  programma quadriennale sulla base dei dati relativi
allo stato  di attuazione  del progetto  biennale precedente  e/o
sulla base  dello stato del fabbisogno abitativo delle varie aree
intercomunali.

TITOLO II
INDIVIDUAZIONE DEI  SOGGETTI INCARICATI DELLA REALIZZAZIONE DEGLI
INTERVENTI DI EDILIZIA AGEVOLATA - CONVENZIONATA

ARTICOLO 8
(Bando di concorso)

Per la  formazione delle graduatorie delle Cooperative edilizie o
loro Consorzi, delle Imprese o loro Consorzi, nonchè dei singoli
privati, anche  riuniti  in  Consorzi,  la  Regione  provvede  ad
emettere appositi  bandi  di  concorso,  nei  termini  e  con  le
modalità  di  cui  al  successivo  art.  10,  differenziati  per
ciascuna categoria  di operatori,  sulla  base  degli  interventi
definiti dal progetto biennale di localizzazione.

I  bandi   di  concorso   devono  essere   riferiti  agli  ambiti
territoriali sovracomunali  o comunali ai quali gli interventi si
riferiscono.

ARTICOLO 9
(Requisiti dei beneficiari dei mutui agevolati)

Possono beneficiare  dei mutui  agevolati, ovvero  dei contributi
individuali coloro  che nel  rispetto di  ogni altra disposizione
statale al riguardo:

a) abbiano la cittadinanza italiana;
b) abbiano  la residenza  o  esercitino  l'attività  lavorativa,
   esclusiva  o   prevalente,  nell'ambito  territoriale  cui  si
   riferisce il bando, salvo che si tratti di lavoratori emigrati
   all'estero;
c) non  siano    proprietari,  nell'ambito  territoriale  cui  si
   riferisce il  bando, essi  o i  costituenti il  proprio nucleo
   familiare di  altra  abitazione  adeguata  alle  esigenze  del
   nucleo  familiare   stesso  -  ovvero  -  in  qualsiasi  altra
   località di  uno o  più alloggi  che, dedotte le spese nella
   misura del  25%, consentano  un reddito  annuo superiore  alle
   400.000 lire;
d) abbiano   dichiarato  un    reddito  almeno  pari  all'importo
   dell'indennità speciale prevista per i pubblici dipendenti.

Ai  fini   della  presente   legge  si  considerano  adeguate  le
abitazioni aventi  i requisiti di cui all'art. 2, comma 2 del DPR
30.12.1972 n. 1035.

Ai fini  della presente  legge il nucleo familiare è individuato
ai sensi dell'art. 2, comma 3, del DPR 30.12.1972 n. 1035.

La disposizione  di cui  al comma  precedente non  si applica  ai
figli conviventi  coniugati, ovvero  alle nuove  coppie formatesi
entro la data di ultimazione dell'alloggio.

E' vietata  l'assegnazione o  la vendita  di più  di un alloggio
allo stesso nucleo familiare.

Sono  altresì  esclusi  coloro  che  abbiano  già  ottenuto,  a
qualsiasi titolo,  e in qualsiasi parte del territorio nazionale,
l'assegnazione in uso, ovvero in proprietà o con patti di futura
vendita di  altri  alloggi,  costruiti  con  il  concorso  od  il
contributo dello  Stato, della  Regione, della  Provincia  o  dei
Comuni, o  degli enti  pubblici e  con i  mutui di cui alla legge
10.8.1950, n. 715.

Il Consiglio  regionale, in  sede di  approvazione del  programma
quadriennale, può indicare quegli interventi che, interessando i
Comuni particolarmente carenti di aree edificabili, devono essere
intesi come  riferiti ad  un ambito  sovracomunale anche  ai fini
dell'accertamento dei requisiti di cui ai commi precedenti.

Relativamente agli interventi di recupero sul patrimonio edilizio
esistente, i  contributi finanziari  previsti dalla  legislazione
vigente possono  essere  attribuiti  anche  a  coloro  che  siano
proprietari di  più di  un alloggio,  purchè gli  stessi  siano
disposti a  convenzionarsi con  il Comune  per la locazione degli
alloggi recuperati  ad un canone non superiore a quello calcolato
ai sensi della legge 27 Luglio 1978, n. 392.

L'alloggio o  gli alloggi  oggetto del  recupero non debbono aver
fruito, nel passato, di altro contributo pubblico per l'acquisto,
la costruzione o per il recupero.

ARTICOLO 10
(Contenuto del bando di concorso)

I bandi  di concorso,  differenziati per  ciascuna  categoria  di
operatori, devono indicare:

a) la localizzazione dell'intervento;
b) le  caratteristiche, le  modalità ed i tempi dell'intervento,
   l'importo ammesso  a contributo  ed il  numero di  alloggi  da
   realizzare o  da recuperare,  i costi massimi ammessi ai sensi
   dell'art. 4 lett. g), della legge 457;
c) le agevolazioni creditizie previste;
d) i  requisiti  soggettivi  dei  beneficiari  (soci  cooperative
   edilizie,  acquirenti   da  imprese  di  costruzione,  nonchè
   soggetti attuatari degli interventi di recupero);
e) i  criteri ed  in punteggi  in base ai quali verranno scelti i
   soggetti incaricati dalla realizzazione degli interventi;
f) la documentazione richiesta;
g) la modalità ed il termine per la presentazione della domanda;
h) le  modalità per  la presentazione  delle osservazioni di cui
   all'art. 19;
i) le  norme tecniche  e    procedurali  per  l'attuazione  degli
   interventi  comprese  quelle  relative  al  conseguimento  del
   risparmio energetico,  nonchè quelle relative all'adeguamento
   dei prezzi.

Per  le   cooperative,  il   bando   dovrà   inoltre   contenere
l'indicazione che,  all'atto della presentazione della domanda le
cooperative stesse  o i  loro Consorzi  devono essere iscritte al
Registro  Prefettizio   relativo  e   devono   presentare,   pena
l'esclusione dalla  relativa graduatoria, l'elenco nominativo dei
soci prenotatari  in numero non eccedente quello delle abitazioni
indicate nel  bando medesimo aumentato in misura non inferiore al
50% e non superiore al 100% di soci aspiranti per le sostituzioni
necessarie in sede di definitiva assegnazione.

Per  le  imprese  edilizie  il  bando  dovrà  inoltre  prevedere
l'obbligo della  iscrizione all'Albo  Nazionale dei  Costruttori,
nonchè l'impossibilità di partecipazione per l'imprese in stato
di fallimento,  di liquidazione,  di  concordato  preventivo,  di
cessazione dell'attività  ovvero non  in regola con il pagamento
dei  contributi   sociali   o   comunque   sospesa   o   decaduta
dall'iscrizione all'Albo predetto.

Il bando  di concorso  è pubblicato mediante affissione all'Albo
Pretorio  del   Comune  individuato   nel  progetto  biennale  di
localizzazione, nella  sede dell'Associazione Intercomunale e sul
Bollettino Ufficiale della Regione.

Della emissione del bando sarà data adeguata pubblicità.

Esso è  inoltre inviato  ai Consolati presso gli Stati nei quali
si ha una notevole presenza di lavoratori italiani.

ARTICOLO 11
(Criteri per l'individuazione delle cooperative)

Nei limiti  delle disponibilità  definite nel  progetto biennale
l'individuazione delle  cooperative edilizie o loro consorzi deve
essere operata secondo i seguenti criteri:

- reddito  medio delle  cooperative, derivante  dal  reddito  dei
  nuclei familiari  dei soci inseriti negli elenchi allegati alla
  domanda, determinato  ai sensi  della legge  5 agosto  1978, n.
  457;
- anzianità   di    costituzione    (data  di  omologazione  del
  tribunale);
- numero dei soci iscritti alla data del bando;
- numero dei soci costituenti quota riserva;
- appartenenza  ad associazioni   nazionali   di  cooperative  di
  abitazione;
- titolo di proprietà delle abitazioni (indivisa o divisa);
- valutazione dell'attività precedentemente svolta;
- sistemi  costruttivi  e  tipologie  proposte,  rapportate  alla
  dimensione dell'intervento;
- utilizzo  di  fondi  di  energia  rinnovabili  e  realizzazioni
  finalizzate al risparmio energetico;
- tipologie  proposte in  modo da  ottenere un contenimento delle
  superfici utili degli alloggi ed un minor rapporto SnrSu.

ARTICOLO 12
(Criteri per l'individuazione delle imprese)

Nei limiti  delle disponibilità  definite dal  progetto biennale
l'individuazione delle  imprese di  costruzione o  loro  consorzi
avviene,  a   seguito  della  presentazione  di  apposito  schema
descrittivo degli interventi, sulla base dei seguenti criteri:

- sistemi  costruttivi  e  tipologie  proposte,  rapportate  alle
  dimensioni dell'intervento,  e prezzi  di vendita degli alloggi
  da realizzarsi;
- utilizzo  di  fonti  di  energia  rinnovabili  e  realizzazioni
  finalizzate al risparmio energetico;
- disponibilità  a convenzionarsi  con il  Comune per  la scelta
  degli acquirenti degli alloggi;
- curriculum  circa l'attività  svolta  nei  5  anni  precedenti
  nell'ambito  del  settore,  con  particolare  riferimento  alla
  attuazione della  legge 5  agosto 1978,  n. 457  nella  Regione
  Toscana;
- certificati  di buona  esecuzione    relativi  ai  lavori  più
  importanti rilasciati dalle stazioni appaltanti;
- consorzi di imprese o impresa appartenente a consorzio iscritti
  all'Albo;
- sede     sociale   dell'impresa   nell'ambito territoriale o no
  dell'Associazione  intercomunale   nel  quale   è   realizzato
  l'intervento;
- tipologie  proposte in  modo da  ottenere un contenimento delle
  superfici utili degli alloggi e un minor rapporto SnrSu;
- impegno specifico a convenzionarsi con il Comune per realizzare
  alloggi a mutuo ordinario;
- tempi di realizzazione dell'intervento.

ARTICOLO 13
(Criteri per l'individuazione dei soggetti del recupero)

Nei limiti  delle disponibilità  definite dal progetto biennale,
l'individuazione  dei  soggetti  incaricati  della  realizzazione
degli interventi di recupero deve essere operata:

- per  i privati,  singoli o riuniti in consorzio, sulla base dei
  seguenti criteri:

  - anno di costruzione del fabbricato;
  - tipo  di intervento  ai termini  dell'art. 31  della legge  5
    agosto 1978, n. 457;
  - dimensionamento dell'intervento;
  - recupero di alloggi non occupati;
  - recupero di alloggi da parte del proprietario che vi abita;
  - lavoratori emigrati all'estero.
  
Per le  cooperative edilizie,  oltre che  sulla base  dei criteri
indicati alle  linee 1,  2, 3, 5, 6, 7, 9 del precedente art. 11,
sulla base dei seguenti criteri integrativi:

- anno di costruzione del fabbricato;
- tipo di intervento ai termini dell'art. 31 della legge 5 agosto
  1978, n. 457;
- dimensionamento dell'intervento;
- recupero di alloggi non occupati.

Per le  imprese di  costruzione, oltre che sulla base dei criteri
indicati alle  linee 2,  3, 4, 6, 7 del precedente art. 12, sulla
base dei seguenti criteri integrativi:

- anno di costruzione del fabbricato;
- tipo di intervento ai termini dell'art. 31 della legge 5 agosto
  1978, n. 457;
- dimensionamento dell'intervento;
- recupero di alloggi non occupati;
- disponibilità  a stipulare con il Comune la convenzione di cui
  all'art. 32 della legge 5 agosto 1978, n. 457.

Gli interventi  di recupero  individuati dai  piani  di  recupero
comunali hanno la priorità rispetto agli altri interventi.

ARTICOLO 14
(Criteri  per   l'individuazione  dei  soggetti  beneficiari  dei
contributi individuali)

Nei limiti  delle disponibilità  definite dal progetto biennale,
l'individuazione   dei   soggetti   beneficiari   di   contributi
individuali, purchè  gli stessi  non siano  proprietari di altra
abitazione, deve essere operata con i seguenti criteri:

a) per l'acquisto della prima abitazione:
   - provvedimenti relativi alle procedure di sfratto
   - acquisto di alloggio occupato dal richiedente
   - reddito familiare
   - superficie dell'alloggio
   - categoria catastale
   - composizione del nucleo familiare
b) per la costruzione della prima abitazione:
   - provvedimenti relativi alle procedure di sfratto
   - ubicazione  in aree comprese nell'ambito di piani di zona ex
     legge 167/62
   - convenzionamento con il Comune
   - reddito familiare
   - superficie dell'alloggio
   - composizione del nucleo familiare
c) per il recupero della prima abitazione:
   - anno di costruzione del fabbricato
   - tipo  di intervento ai sensi dell'art. 31 della Legge n. 457
     del 1978
   - recupero alloggi non occupati
   - categoria catastale
   - dimensione dell'alloggio
   - composizione del nucleo familiare.

ARTICOLO 15
(Assegnazione di mutui agevolati agli enti pubblici)

Alla disciplina  per l'assegnazione  dei  benefici  previsti  per
l'edilizia agevolata  convenzionata dalla legge 5 agosto 1978, n.
457 agli  enti pubblici  di cui al comma 3 del precedente art. 2,
si provvederà con apposita disciplina legislativa regionale.

ARTICOLO 16
(Definizione dei punteggi)

Il Consiglio  regionale in  sede  di  approvazione  dei  progetti
biennali di  localizzazione degli  interventi  e  comunque  prima
dell'emissione del  bando, attribuisce  ai criteri  definiti  nei
precedenti artt.  11, 12,  13 e  14 i  corrispondenti punteggi al
fine di  determinare una  apposita  graduatoria  tra  le  domande
presentate.

TITOLO III
DELEGA AI  COMUNI DELLE  FUNZIONI  AMMINISTRATIVE  RELATIVE  ALLA
INDIVIDUAZIONE DEI  SOGGETTI INCARICATI DELLA REALIZZAZIONE DEGLI
INTERVENTI E DEI BENEFICIARI DEI MUTUI AGEVOLATI

ARTICOLO 17
(Delega ai Comuni)

Le funzioni  amministrative di  cui agli  articoli  seguenti,  di
competenza della  Regione, sono  delegate ai  Comuni  secondo  le
norme di  procedura e  gli  indirizzi  enunciati  negli  articoli
stessi.

ARTICOLO 18
(Presentazione delle domande)

Per partecipare  ai  concorsi  di  cui  alla  presente  legge,  i
soggetti  interessati   devono  presentare   domanda  redatta  su
apposito stampato  predisposto dalla  Regione, da  far  pervenire
entro e  non oltre il termine perentorio di quaranta giorni dalla
data di  pubblicazione del  bando, al  Comune nel  cui territorio
sono stati localizzati gli interventi.

Alla  domanda  devono  essere  allegati,  pena  l'esclusione  dal
concorso, tutti  i  documenti  indicati  nel  bando  e  riportati
nell'elenco analitico  contenuto nello  stampato di  cui al comma
precedente.

ARTICOLO 19
(Predisposizione della graduatoria provvisoria)

Nei 30  giorni successivi  alla data  di scadenza  del bando,  la
Commissione Comunale,  di cui  al comma  4 del presente articolo,
previa verifica  dei requisiti  soggettivi definiti al precedente
art. 9  e della  documentazione relativa  ai criteri di selezione
che danno  luogo alla  attribuzione dei  punteggi, predispone  la
graduatoria provvisoria,  specificando i  motivi delle  eventuali
esclusioni ovvero delle eventuali riduzioni di punteggio rispetto
a quanto dichiarato nella domanda.

Il Sindaco ordina la pubblicazione della suddetta graduatoria per
10 giorni  all'Albo Pretorio del Comune, ne dispone la più ampia
pubblicità e la invia contemporaneamente alla Giunta regionale.

Entro i  successivi 10 giorni i concorrenti possono presentare le
loro  osservazioni.  Per  le  osservazioni  inviate  a  mezzo  di
servizio postale fa fede la data di spedizione.

La Commissione comunale di cui al comma 1 è così composta:

- il Sindaco od un suo delegato, con funzioni di Presidente;
- due  rappresentanti  del  Consiglio  comunale  di  cui  uno  di
  minoranza eletti con voto limitato a uno;
- un  rappresentante, indicato unitariamente dalle organizzazioni
  sindacali provinciali  maggiormente rappresentative  a  livello
  regionale;
- 3  rappresentanti delle  cooperative  edilizie  indicati  dalle
  organizzazioni   provinciali    legalmente    riconosciute    e
  maggiormente rappresentative a livello regionale;
- 4  rappresentanti  indicati  dalle  organizzazioni  provinciali
  degli  imprenditori   maggiormente  rappresentative  a  livello
  regionale.

La Commissione è nominata dal Consiglio comunale entro 30 giorni
dalla data  di  esecutività  della  deliberazione  regionale  di
localizzazione  degli   interventi:  decorso   tale  termine,  la
Commissione è  nominata e  può regolarmente  funzionare  quando
siano stati designati almeno 6 componenti.

Per la  validità delle sedute della Commissione è necessaria la
presenza della metà più uno dei suoi componenti.

ARTICOLO 20
(Approvazione della  graduatoria definitiva ed individuazione dei
soggetti incaricati  della realizzazione degli interventi nonchè
dei beneficiari dei contributi individuali)

Nei  venti   giorni  successivi   alla  data  di  scadenza  della
presentazione delle  osservazioni, il  consiglio  comunale  sulla
base della  proposta di cui all'articolo precedente, esaminate le
eventuali osservazioni,  sulle quali  dovrà essersi  espressa in
precedenza la  medesima  commissione,  provvede  all'approvazione
della graduatoria  definitiva, ed individua i soggetti incaricati
della realizzazione  degli interventi  nonchè i  beneficiari dei
contributi individuali,  con l'osservanza  delle disposizioni  di
cui ai commi seguenti.

In tutti i casi di parità si procede al sorteggio da effettuarsi
in forma pubblica.

In ciascun  comune nel  quale il  progetto  biennale  prevede  la
costruzione, da  parte delle cooperative, di un numero di alloggi
non superiore a 48, una stessa cooperativa può essere incaricata
della realizzazione  di un  solo intervento;   qualora  il numero
degli alloggi previsto sia superiore a 48, una stessa cooperativa
può essere  incaricata della  realizzazione di  non più  di due
interventi.

Una stessa  impresa può essere incaricata della realizzazione di
un solo  intervento  nell'ambito  dello  stesso  Comune.  Per  in
consorzi di  imprese iscritti  all'albo dei costruttori il numero
di interventi ammissibili è elevato a due.

Nel caso  in cui  nell'ambito comunale  per uno o più interventi
non siano  pervenute domande, si provvede scegliendo l'operatore,
della stessa  categoria, con  maggior  punteggio  assoluto  nelle
altre graduatorie  dello stesso  Comune  che  non  sia  risultato
assegnatario di  altri interventi nello stesso comune. In caso di
parità si procede al sorteggio.

Nel caso  in cui in un Comune non si verifichi la possibilità di
assegnare il finanziamento programmato, questo è attribuito allo
IACP.

Salvo che  per i  concorsi  relativi  alla  individuazione  delle
imprese, per i quali debbono osservarsi le ulteriori disposizioni
di cui  al successivo art. 21, la deliberazione di cui al comma 1
vale come  ammissione al  finanziamento. A tal fine il Sindaco ne
da  comunicazione   all'interessato,  alla   Giunta  regionale  e
all'Istituto di credito indicato dal richiedente.

Nei 30  giorni successivi  alla data della suddetta comunicazione
il Comune  assegna l'area  nella quale  dovrà essere  realizzato
l'intervento di cui al bando di concorso.

In caso  di rinuncia  degli operatori  come sopra  individuati il
Sindaco con  l'osservanza delle  disposizioni  di  cui  ai  commi
precedenti, provvede  alla loro  sostituzione  seguendo  l'ordine
delle graduatorie.

ARTICOLO 21
(Limiti regionali per gli interventi delle imprese)

Nell'ambito dell'intero  territorio regionale, una stessa impresa
non può  essere incaricata  della realizzazione  di più  di 200
alloggi. Tale  limite è  elevato a 250 per i consorzi di imprese
iscritti all'albo dei costruttori.

Il rispetto  della disposizione  di cui  al comma  precedente  è
assicurato dalla Giunta regionale.

A tal  fine i  sindaci dei  Comuni nei  cui territori  sono stati
localizzati interventi  destinati alle  imprese, danno  immediata
comunicazione alla  Giunta regionale  delle deliberazioni  con le
quali vengono approvate le relative graduatorie definitive.

Entro 15  giorni dalla  data  della  comunicazione,  qualora  una
impresa o  un consorzio d'imprese risulti vincitrice di un numero
di interventi  superiore ai  limiti di  cui al comma 1, la Giunta
regionale provvede  a individuare  gli interventi  da  assegnare,
dando la precedenza:

a) agli  interventi localizzati  nell'ambito provinciale  dove ha
   sede l'impresa;
b) agli interventi di maggiore entità.

Nei Comuni  interessati, i  Sindaci provvedono  alle  conseguenti
sostituzioni con  l'osservanza delle  norme stabilite dall'ultimo
comma del  precedente articolo  20 per  il  caso  di  rinuncia  e
comunicano  l'ammissione   al  finanziamento   all'interessato  e
all'istituto di credito dallo stesso indicato.

ARTICOLO 22
(Attestazioni del Comune)

Contestualmente al rilascio della concessione edilizia, il Comune
attesta la sussistenza dei requisiti tecnico - progettuali di cui
alle  norme  statali  e/o  regionali  necessari  per  fruire  del
contributo dello Stato;
attesta inoltre  il rispetto  delle caratteristiche  tecniche che
hanno dato luogo all'attribuzione di punteggi preferenziali.

Il Comune  provvede a  vistare la  relazione tecnico  - economica
necessaria  per  la  deliberazione  del  finanziamento  da  parte
dell'istituto di credito.

Nella convenzione  da stipularsi  ai sensi di legge tra Comune ed
operatore, dovrà  risultare il  rispetto dei requisiti di ordine
tecnico - economico prescritti dalle normative tecniche statali o
regionali, nonchè  degli impegni assunti dall'operatore medesimo
con la presentazione delle domande.

ARTICOLO 23
(Concessione del contributo)

Sulla base  della deliberazione  del mutuo da parte dell'Istituto
di   credito,   scelto   dall'operatore,   e   della   necessaria
certificazione comunale  attestante anche l'inizio dei lavori, la
Giunta regionale delibera la concessione del contributo.

ARTICOLO 24
(Procedure per l'erogazione finale del mutuo)

Ai fini  dell'erogazione finale  del mutuo, il Comune interessato
provvede al  rilascio dell'attestato  sul  rispetto  dei  vincoli
economici e  tecnici e  dei requisiti  per la  realizzazione  dei
programmi anche in relazione alla spesa sostenuta.

A tale  fine, i  soggetti individuati  ai  sensi  dei  precedenti
articoli debbono presentare richiesta al Sindaco.

La  richiesta   di  cui  al  comma  precedente  non  può  essere
presentata prima  che  lo  stato  di  attuazione  dell'intervento
consenta  la   verifica  della   rispondenza  dell'alloggio  alle
caratteristiche di progetto.

Le  imprese   di  costruzione  debbono  allegare  alla  richiesta
l'elenco completo  degli acquirenti gli alloggi fruenti dei mutui
agevolati.

ARTICOLO 25
(Verifica dei requisiti soggettivi)

Il rilascio  dell'attestato di  conformità di  cui  all'articolo
precedente, relativamente ai requisiti soggettivi, avverrà sulla
scorta delle  verifiche già  effettuate ai  sensi del precedente
articolo 19.

Qualora venga  esaurita la  quota di  riserva, per l'assegnazione
degli  alloggi   disponibili,  la   cooperativa  provvederà   al
sorteggio tra tutti i propri soci iscritti al momento del bando.

In assenza  di tali  soci o  in caso  di esaurimento,  il  Comune
provvederà al sorteggio tra tutti i soci delle cooperative dello
stesso tipo che hanno partecipato al relativo bando.

Ove anche  dopo tale  procedimento rimangano alloggi disponibili,
il Comune  provvederà  al  sorteggio  tra  tutti  i  Soci  della
cooperativa iscritti in data successiva al bando.

Per i soci eventualmente subentrati ai sensi dei precedenti commi
il possesso dei requisiti soggettivi viene accertato da parte del
Comune con riferimento alla data di effettuazione del sorteggio.

Per gli  acquirenti degli  alloggi realizzati  dalle imprese,  il
possesso dei requisiti soggettivi viene accertato con riferimento
alla data  di acquisizione al protocollo comunale della richiesta
di cui  al precedente  articolo 24 ovvero, nel caso di acquirenti
indicati dai  comuni, con  riferimento  alla  data  del  relativo
provvedimento comunale di individuazione dei soggetti.

ARTICOLO 26
(Determinazione dell'onere a carico del mutuatario)

L'onere a carico del mutuatario da stabilire ai sensi del comma 1
dell'art. 18  della legge  5 agosto  1978 n.  457, è determinato
dalla Giunta  Regionale sulla  base dell'attestato di conformità
comunale di cui al precedente articolo 24.

ARTICOLO 27
(Funzioni riservate alla Regione)

Nella materia  delegata ai  Comuni ai  sensi del  presente titolo
rimangono riservate alla Regione le seguenti funzioni:

- il  Consiglio regionale  può,  in  ogni  tempo,  con  apposite
  deliberazioni impartire  direttive  di  carattere  generale  ai
  sensi dell'art.  8 della LR 30.4.1973 n. 30 "Norme generali per
  l'esercizio del  potere di  delega  di  funzioni  regionali"  e
  dell'art. 65 dello Statuto;
- qualora  il comune  non provveda  in  ordine  ai  singoli  atti
  inerenti  le  funzioni  delegate  ed,  in  particolare,  quando
  ritardi od  omissioni pregiudichino  la  realizzabilità  degli
  interventi nei  tempi stabiliti,  può  sostituirsi  al  Comune
  delegato ai sensi dell'art. 66 dello Statuto.

TITOLO IV
NORME FINALI E TRANSITORIE

ARTICOLO 28
(Ambito temporale di applicazione della legge)

La presente  legge si  applica anche  al  programma  di  edilizia
residenziale pubblica  del quadriennio  1982-85 con  le  seguenti
modalità e decorrenze temporali:

- restano  ferme le  procedure di localizzazione degli interventi
  relativi all'intero  quadriennio definite dalla legge regionale
  7 maggio 1980 n. 38;
- si  applicano integralmente  le norme del titolo II e III della
  presente legge  per la  realizzazione degli interventi relativi
  al biennio 1984-85;
- resta  ferma la disciplina dettata dalla legge 7 maggio 1980 n.
  38 per  gli interventi  di edilizia  sovvenzionata ed agevolata
  relativi al biennio 1982-83;
- si   individuano  i    soggetti    beneficiari  dei  contributi
  individuali in conto capitale relativi al biennio 1982-83;
- si   individuano  i    soggetti    beneficiari  dei  contributi
  individuali in  conto  capitale  relativi  al  biennio  1982-83
  applicando  le  disposizioni  contenute  nel  titolo  II  della
  presente legge  e secondo  le modalità definite nei successivi
  articoli.

CAPITOLO I - BIENNIO 1982-83
Contributi individuali in conto capitale

ARTICOLO 29
(Presentazione delle domande)

Le domande,  redatte ai  sensi dell'art.  4 della legge 4 gennaio
1968 n.  15, su  apposito modulo  fornito dalla  Regione,  devono
pervenire, entro  e non  oltre il  termine perentorio  di  trenta
giorni dalla data di pubblicazione del bando, alla Regione, ed in
copia al Comune e all'Associazione intercomunale interessata.

ARTICOLO 30
(Individuazione dei soggetti beneficiari dei contributi)

Successivamente alla  data  di  scadenza  dei  bandi,  la  Giunta
regionale, sulla  base dei criteri definiti al precedente art. 14
e dei  punteggi definiti con apposita deliberazione dal Consiglio
regionale, predispone  la graduatoria delle domande pervenute. In
ogni caso  di parità si ricorre al sorteggio. Sia la graduatoria
che l'elenco  dei soggetti  ammessi a  beneficio è approvata dal
Consiglio regionale.

ARTICOLO 31
(Verifica requisiti soggettivi e controllo punteggi attribuiti)

Prima del  rilascio  del  prescritto  nulla  -  osta,  la  Giunta
regionale  provvede   alla  verifica  dei  requisiti  di  cui  al
precedente  art.   9,  nonchè   di  tutte   le   condizioni   di
ammissibilità al  bando e della documentazione probante relativa
ai criteri di selezione che hanno dato luogo all'attribuzione dei
punteggi.

Qualora si  verifichi la mancanza di uno o più requisiti, ovvero
di alcuna  delle condizioni di ammissibilità al bando, la Giunta
regionale dichiara la decadenza dell'assegnatario dai benefici di
legge;  nel caso della mancanza o della inesattezza di uno o più
elementi della  documentazione di  cui al  comma  precedente,  la
Giunta regionale provvede a correggere il punteggio assegnato.

ARTICOLO 32
(Reclami)

Nel  termine   di  quindici   giorni  dalla  pubblicazione  della
deliberazione del  Consiglio Regionale  di cui al precedente art.
30  sul   BUR,  potranno   essere  avanzati  reclami  avverso  le
graduatorie per  la correzione  di  eventuali  errori  materiali,
anche relativi ai punteggi.

Nel termine  di quindici giorni dalla pubblicazione sul BUR delle
decisioni della  Giunta Regionale di cui al precedente art. 31 è
ammesso reclamo  avverso le  medesime ai  fini di  cui  al  comma
precedente.

Sui reclami  previsti dal  presente  articolo  decide  la  Giunta
regionale.

I reclami  devono essere  inviati con  raccomandata del  servizio
postale, la  data di  spedizione della  quale vale  ai  fini  del
computo dei termini di cui ai commi precedenti.

ARTICOLO 33
(Sostituzione)

In casi  di decadenza o di rinuncia, la Giunta regionale provvede
alla  sostituzione   degli  operatori,  seguendo  l'ordine  delle
graduatorie di cui al precedente art. 30.

ARTICOLO 34
(Erogazione dei contributi)

All'erogazione dei  contributi provvede  la Giunta  regionale nel
rispetto  delle  disposizioni  e  delle  procedure  che  verranno
stabilite dai competenti ministeri.

L'attestato di  cui al  precedente art.  24 è  rilasciato  dalla
Giunta regionale.  A tal  fine i requisiti soggettivi da prendere
in esame sono quelli già verificati ai sensi del precedente art.
31.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 10 Maggio 1983.

La presente  legge è  stata approvata dal Consiglio Regionale il
29-3-1983 ed è stata vistata dal Commissario del Governo il 6-5-
1983.



EDILIZIA
ENTI TERRITORIALI
ATTRIBUZIONI DELEGHE

