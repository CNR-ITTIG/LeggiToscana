Modifiche dei  termini  per  i  finanziamenti  della  Regione  in
materia di  attività, beni  culturali ed  educazione  permanente
Leggi Regionali  33/76,  29/79,  11/80,  12/80,  89/80,  24/82  e
successive modificazioni.

Il Consiglio Regionale ha approvato il 20-9-1983
Il Commissario del Governo ha apposto il visto il 26-10-1983
Il Presidente  della Giunta  Regionale promulga la seguente legge
regionale:

ARTICOLO 1

A partire dall'esercizio 1984 vengono modificati i termini per la
presentazione delle domande e dei programmi delle attività e per
l'approvazione  del   piano  degli  interventi  finanziari  della
Regione ai sensi delle leggi regionali:

- 3  luglio 1976  n. 33  "Norme in materia di biblioteche di enti
  locali e  d'interesse locale  e di  archivi storici affidati ad
  Enti locali";
- 28  giugno 1979, n. 29 "Disciplina transitoria della promozione
  e gestione d'interventi di educazione permanente";
- 28  gennaio 1980 n. 11 "Norme per la promozione delle attività
  teatrali, musicali, cinematografiche ed audiovisive";
- 28  gennaio 1980 n. 12 "Norme per la promozione delle attività
  culturali ed  educative relative  a manifestazioni  espositive,
  convegni e istituzioni culturali";
- 4  dicembre 1980 n. 89 "Norme in materia di musei e di raccolte
  di enti  locali e  d'interesse locale.  Delega  delle  funzioni
  amministrative agli enti locali";
- 22  marzo 1982  n. 24 "Norme per il sostegno delle attività di
  formazione  musicale   nel  settore   bandistico  o  corale"  e
  successive modificazioni.

ARTICOLO 2

Le domande  di  contributo  relative  alle  iniziative  teatrali,
musicali e  cinematografiche  di  cui  all'art.  14  della  legge
regionale  28   gennaio  1980   n.  11  e  quelle  relative  alle
manifestazioni espositive,  convegni e  istituti culturali di cui
all'art. 4  della legge  regionale 28  gennaio 1980 n. 12, devono
essere  presentate  al  Comune  nel  cui  territorio  si  intende
svolgere l'iniziativa entro il 10 settembre dell'anno precedente.

Entro  la  stessa  data  devono  essere  presentate  alla  Giunta
regionale, e  contestualmente al  Comune nel  cui  territorio  si
intende svolgere  l'iniziativa, le  domande di  contributo per le
iniziative di  particolare rilevanza regionale previste dalle due
leggi di cui al presente articolo.

ARTICOLO 3

I Comuni  trasmettono entro  il 30  settembre di  ogni anno  alle
Associazioni Intercomunali o alle Comunità Montane, di cui fanno
parte ai  sensi delle  leggi regionali  17 aprile 1979 n. 37 e 12
giugno 1981 n. 52, le domande relative all'anno successivo di cui
alle leggi  regionali 28  gennaio 1980 n. 11 e 28 gennaio 1980 n.
12 e  il parere  di conformità  alle finalità  delle leggi e al
programma regionale  di promozione  delle attività  culturali di
cui all'art. 14, quinto comma della legge 28 gennaio 1980 n. 11 e
di cui all'art. 4 quinto comma della legge 28 gennaio 1980 n. 12.

I Comuni  e le Province presentano alla Giunta Regionale entro la
stessa data  le domande  relative agli  interventi a favore delle
biblioteche di  cui agli  artt. 18  e 20  della legge regionale 3
luglio 1976  n. 33,  dei musei  di cui  agli artt.  20 e 21 della
legge  regionale   4  dicembre  1980  n.  89,  e  dell'educazione
permanente di  cui all'art.  3 della  legge regionale  28  giugno
1979, n. 29.

Entro la  stessa data presentano le domande alla Giunta regionale
i soggetti  di cui all'art. 13 della legge regionale 33/1976 e le
associazioni musicali,  bandistiche e  corali di  cui all'art.  3
della legge 22 marzo 1982, n. 24.

I soggetti  che  presentano  le  domande  di  cui  ai  due  commi
precedenti devono contestualmente inviarne copia all'Associazione
Intercomunale o  alla Comunità  Montana nel  cui  territorio  si
intende realizzare l'attività.

ARTICOLO 4

Le   Associazioni    Intercomunali   e   le   Comunità   Montane
predispongono e  trasmettono alla  Giunta regionale  entro il  31
ottobre la  proposta di  piano di finanziamento con l'indicazione
delle priorità  relative alle  domande di  cui all'art. 3, primo
comma, della  presente legge  nonchè le  eventuali  osservazioni
relative  alle  iniziative  di  particolare  rilevanza  regionale
previste dalle  leggi regionali n. 11 del 28 gennaio 1980 e n. 12
del 28 gennaio 1980.

Le Associazioni  Intercomunali o  le Comunità  Montane formulano
eventuali  osservazioni   in  merito   alle  domande   presentate
direttamente alla  Regione ai  sensi delle  altre leggi regionali
che formano oggetto del presente provvedimento;

ARTICOLO 5

La Giunta regionale predispone entro il 31 dicembre, con un unico
atto, il  piano degli  interventi finanziari di cui alla presente
legge, e lo trasmette per la approvazione al Consiglio regionale.

ARTICOLO 6

Restano  riservate   alla  Regione   le  funzioni  relative  alle
iniziative promosse direttamente, o tramite apposite convenzioni,
come previsto dalle leggi regionali di cui alla presente legge.

Il Consiglio  regionale determina  indirizzi, criteri e modalità
per l'applicazione coordinata delle leggi regionali in materia di
attività e beni culturali ed educazione permanente.

ARTICOLO 7

Entro  il   31  marzo   dell'anno  successivo  a  quello  cui  si
riferiscono gli interventi i beneficiari dei contributi regionali
indicati nella presente legge presentano alla Giunta regionale il
rendiconto consuntivo  dell'esercizio precedente corredato da una
relazione  illustrativa   dell'attività  svolta   e   dei   dati
consuntivi dai  quali risulti  il significato  amministrativo  ed
economico dei  dati stessi,  ponendo in  particolare  evidenza  i
costi sostenuti  ed i risultati conseguiti per ciascun intervento
finanziato con il contributo regionale.

ARTICOLO 8

I termini  per la  presentazione e  trasmissione delle domande di
contributo relative al piano per gli interventi finanziari di cui
alla presente legge per l'anno 1984 sono così stabiliti:

a) il 31 ottobre per la presentazione delle domande di contributo
   di cui all'art. 2;
b) il  30  novembre  per  la    presentazione  delle  domande  di
   contributo di cui all'art. 3;
c) il  31 dicembre  per la  presentazione  e  trasmissione  delle
   proposte di piani di finanziamento di cui all'art. 4.

Per l'anno  1984 la  Giunta  regionale  predispone  entro  il  29
febbraio  1984  il  piano  degli  interventi  finanziari  di  cui
all'art. 5.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 31 ottobre 1983.

La presente  legge è  stata approvata dal Consiglio Regionale il
20-9-1983 ed  è stata vistata dal Commissario del Governo il 26-
10-1983.



BENI CULTURALI
ATTIVITA' ARTISTICHE
SISTEMA EDUCATIVO

