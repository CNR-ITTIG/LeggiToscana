Disciplina  delle   agevolazioni  finanziarie   a  favore   delle
cooperative artigiane di garanzia e loro consorzio.

Il Consiglio Regionale ha approvato il 3-5-1983
Il Presidente  della Giunta  Regionale promulga la seguente legge
regionale:

TITOLO I
DISCIPLINA DEGLI  INTERVENTI A FAVORE DELLE COOPERATIVE ARTIGIANE
DI GARANZIA

ARTICOLO 1
(Finalità)

La Regione riconosce il carattere di mutualità delle Cooperative
artigiane di  garanzia costituite  tra imprese iscritte agli albi
provinciali dell'Artigianato  toscano, promuovendone lo sviluppo,
in  armonia  con  l'art.  4  dello  Statuto,  lo  sviluppo  quali
organismi atti  a fornire  consulenza finanziaria ed a perseguire
le finalità indicate nel programma regionale di sviluppo.

ARTICOLO 2
(Destinatari degli interventi)

La Regione  interviene a  favore delle  cooperative artigiane  di
garanzia con  le iniziative  previste dalla presente legge. Negli
articoli seguenti è usata, per indicare le cooperative artigiane
di garanzia, la sola parola "cooperative".

I contributi  sono concessi  a cooperative  con statuto  conforme
allo statuto tipo approvato dal Consiglio regionale.

Le cooperative  sono tenute  ad adeguare  il  loro  statuto  allo
statuto tipo  entro un anno dall'entrata in vigore della presente
legge.

Le cooperative  dovranno essere  formate da un numero di soci non
inferiore a  350, ovvero  a 200 soci qualora abbiano sede sociale
nel territorio di comunità montane.

Possono essere concessi contributi a cooperative con un numero di
soci inferiore a quello stabilito nel precedente comma:

- limitatamente  ad un  periodo di  due anni,  per le cooperative
  già costituite  alla data  di entrata in vigore della presente
  legge;
- in  base   a  provvedimenti  del  Consiglio  regionale  qualora
  ricorrano particolari  motivi connessi  alle condizioni socio -
  economiche delle  aree di  cui alla  legge regionale  17 agosto
  1979, n. 37, in cui operano le cooperative stesse.

ARTICOLO 3
(Interventi a favore delle cooperative)

Il Panorama regionale degli interventi finanziari di cui all'art.
2 della  legge regionale  27  marzo  1980,  n.  22  e  successive
modificazioni, oltre  a quanto previsto dalla lett. g) stabilisce
gli importi  dei contributi  a favore  delle  cooperative  e  del
consorzio tra le cooperative di cui al successivo articolo 5 e la
documentazione necessaria  per la  richiesta dei  contributi  che
potranno consistere in:

a) contributi in conto patrimonio di garanzia;
b) contributi in conto spese di esercizio;
c) contributi in conto spese di primo impianto, solo nel caso che
   vengano costituite  cooperative in un territorio provinciale o
   di associazione  intercomunale ove  non hanno  sede od operino
   altre cooperative;
d) contributi  in conto  capitale per  favorire eventuali fusioni
   tra le cooperative esistenti;
e) contributi  per le  perdite derivanti  da insolvenze  dei soci
   delle singole cooperative.

I  contributi  di  cui  alla  lettera  a)  del  precedente  comma
costituiscono la  parte prevalente dell'intervento della presente
legge.

ARTICOLO 4
(Interventi a favore delle imprese artigiane)

Sono  concessi   contributi  in   conto  interesse  alle  imprese
artigiane che  effettuano  operazioni  bancarie  per  credito  di
esercizio di  durata non  superiore a  24 mesi con garanzia delle
cooperative.  L'entità,   anche  differenziata  per  le  diverse
tipologie artigianali  e per  territorio, è  determinata con  il
programma regionale degli interventi finanziari di cui all'art. 2
della legge regionale 27 marzo 1980, n. 22.

Il Programma  determina altresì l'importo massimo ammissibile al
contributo  regionale   ed  i  criteri  e  le  modalità  atte  a
qualificare il credito di esercizio.

Allo scopo  di assicurare  l'erogazione dei contributi, la Giunta
regionale stipulerà  apposite convenzioni  con istituti  bancari
abilitati e  con le  cooperative di  volta in  volta  interessate
ovvero, su delega, con il Consorzio di cui al successivo articolo
5.

La Giunta  regionale è  autorizzata a  stipulare convenzioni con
istituti bancari  abilitati e  le cooperative interessate ovvero,
su delega,  con il  Consorzio di  cui al  successivo  articolo  5
dirette a favorire l'accensione di prestiti a tasso concordato.

ARTICOLO 5
(Consorzio regionale)

La Regione favorisce, ai fini di promuovere il consolidamento, il
coordinamento e  lo sviluppo  dell'attività delle cooperative di
cui all'art.  1 della  presente  legge,  la  costituzione  di  un
consorzio regionale fra le stesse.

I  contributi  di  cui  alla  presente  legge  sono  concessi  al
consorzio il cui statuto è approvato dal Consiglio regionale.

Il Consiglio  regionale provvede  alla nomina  del presidente del
collegio sindacale  del Consorzio.  Il Presidente  dovrà  essere
iscritto all'Albo dei revisori ufficiali dei conti.

ARTICOLO 6
(Funzioni delle  Associazioni  intercomunali  e  delle  Comunità
Montane)

Le Associazioni  intercomunali di  cui alla  legge  regionale  17
agosto 1979,  n. 37  ovvero le  Comunità  Montane  provvedono  a
nominare il  Presidente del  Collegio sindacale delle cooperative
che dovrà  essere iscritto  all'Albo dei  revisori ufficiali dei
conti e  sono tenute  ad includere nella relazione annuale di cui
all'ultimo comma dell'art. 7 della legge regionale 27 marzo 1980,
n. 22  un resoconto  sulla  attività  svolta  dalle  cooperative
stesse.

TITOLO II
NORME TRANSITORIE, FINALI E FINANZIARIE

ARTICOLO 7
(Interventi per le cooperative)

Per l'anno  1983 i  contributi di  cui all'art.  2 della presente
legge sono determinati nella misura di:

- contributo in conto patrimonio di garanzia pari al doppio delle
  quote di capitale sociale effettivamente versate dai soci della
  cooperativa nel  1982 e  comunque non superiore, considerando a
  tal fine  i contributi  già erogati  dalla Regione allo stesso
  titolo, al  doppio del capitale sociale risultante dal bilancio
  consuntivo dell'anno  1982;  per le cooperative con sede legale
  nel territorio  di Comunità Montane il contributo regionale è
  determinato in  misura  pari  al  triplo  delle  quote  sociali
  effettivamente versate;
- contributo  in conto spese di esercizio pari ad un minimo di L.
  300.000 per  ogni cooperativa  artigiana di garanzia aumentato,
  per le  cooperative con oltre 100 soci, della somma di L. 3.000
  per ogni socio eccedente tale numero.

Ai fini  della corresponsione  dei contributi in conto patrimonio
di  garanzia  e  spese  di  esercizio,  le  cooperative  dovranno
presentare domanda entro il mese di luglio 1983 con allegato:

- bilancio consuntivo 1982;
- elenco  dei soci  che risultano  avere  effettivamente  versato
  quote sociali nell'anno 1982;
- elenco dei soci iscritti alla cooperativa al 31/12/1982.

ARTICOLO 8
(Interventi per gli artigiani)

Fino  all'entrata   in  vigore   del  Programma  regionale  degli
interventi  finanziari   di  cui  al  precedente  Art.  3,  sulle
operazioni bancarie  di credito  di esercizio  non  assistite  da
altri contributi  in conto  interesse ed  effettuate in base alle
convenzioni stipulate  ai sensi dell'art. 7 della legge regionale
4 aprile  1973, n. 20, la Regione concede un contributo sul tasso
annuo di  interesse in  misura pari al 3% per operazioni comunque
di durata  non superiore a 24 mesi e per un ammontare complessivo
massimo di L. 10.000.000.

Allo scopo  di ottenere  il contributo  di cui al primo comma del
presente articolo,  ciascuna impresa  artigiana presenta, tramite
la cooperativa,  apposita richiesta  con  allegata  dichiarazione
dell'istituto bancario  attestante le  modalità di finanziamento
del credito.

I singoli  contributi sono  concessi con  Decreto del  Presidente
della  Giunta   regionale  e   vengono  corrisposti  direttamente
all'istituto di  credito che ha erogato il prestito di esercizio,
alle scadenze e con le modalità indicate in apposite convenzioni
già stipulate  ai sensi  della LR  4 aprile  1973, n.  20 fra la
Regione, la  cooperativa artigiana  di garanzia  e l'istituto  di
credito stesso.

ARTICOLO 9
(Contributi in conto perdita)

Per l'anno 1983 la Regione rimborsa alle cooperative nella misura
del 30%  le perdite complessive da queste subite per l'insolvenza
dei soci verso gli istituti bancari convenzionati, risultanti dal
bilancio consuntivo  a seguito  dell'esperimento delle  procedure
prescritte per il recupero dei crediti.

Il rimborso  avverrà a  seguito di  apposita domanda  che dovrà
essere corredata  della necessaria  documentazione degli istituti
bancari.

ARTICOLO 10
(Contributo al Consorzio regionale)

Nell'anno 1983  il Consiglio regionale concede un contributo fino
a L. 300.000.000 a favore del Consorzio di cui al precedente art.
5 della  presente legge  per le  spese di  primo impianto, per le
spese di  esercizio nonchè  per la  formazione del patrimonio di
garanzia.

Per ottenere  il contributo  previsto dal  precedente  comma,  il
consorzio regionale dovrà produrre apposita domanda con allegato
il programma  di attività  diretta al  Presidente  della  Giunta
regionale.

ARTICOLO 11
(Competenza  della   Giunta  regionale   ed   abrogazione   norme
precedenti)

La  Giunta   regionale  delibera  gli  incentivi  previsti  dalla
presente legge.

La legge  regionale 4  aprile 1973,  n. 20 e la legge regionale 3
maggio 1975,  n.  37  relative  ad  "Interventi  a  favore  delle
cooperative artigiane di garanzia" sono abrogate.

ARTICOLO 12
(Norme finanziarie)

Al finanziamento  degli interventi  previsti dalla presente legge
si provvederà  con i  fondi iscritti nel bilancio dell'esercizio
1983 al  capitolo 22020  che assumerà  la seguente denominazione
"concessione di  contributi a  favore delle cooperative artigiane
di garanzia e loro consorzio".

Al finanziamento  per gli  anni successivi  si provvederà con le
singole leggi di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 13 giugno 1983.

La presente legge è stata approvata dal Consiglio Regionale il 3
maggio 1983  e  deve  considerarsi  vistata  per  decorrenza  dei
termini a norma dell'art. 127 della Costituzione.



ARTIGIANATO
CREDITO

