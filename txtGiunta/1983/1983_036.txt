Norme per  la salvaguardia  dei diritti  dell'utente dei  servizi
delle Unità sanitarie locali.

Il Consiglio Regionale ha approvato il 19-4-1983
Il Commissario del Governo ha apposto il visto il 26-5-1983
Il Presidente  della Giunta  Regionale promulga la seguente legge
regionale:

TITOLO I
AMBITI DI OPERATIVITA' DELLA LEGGE E FINALITA' DEGLI INTERVENTI

ARTICOLO 1

Le Unità  sanitarie locali  operano nel  rispetto  dei  principi
fissati dall'art.  32 della  Costituzione per  il soddisfacimento
dei diritti  individuali e  degli interessi  della  collettività
inerenti la  tutela della  salute fisica e psichica sanciti dalla
legge 23/12/78 n. 833 e successive integrazioni e modificazioni.

L'attività degli  amministratori e  degli operatori delle Unità
sanitarie locali  è obbiettivamente  finalizzata  ad  assicurare
prestazioni  adeguate   ai  bisogni   dell'utente  delle   Unità
Sanitarie locali.

La partecipazione dei cittadini, anche attraverso la formulazione
di rilievi  nelle forme  previste dalle  norme di cui al Titolo V
della presente legge, concorre alla verifica sull'andamento delle
attività assistenziali affidata alla Regione dall'art. 13, comma
1 della legge 26/4/1982 n. 181.

ARTICOLO 2

Agli  effetti   del   trattamento   sanitario   e   assistenziale
nell'ambito dei  servizi e  dei presidi  delle  Unità  sanitarie
locali,  gli   operatori  devono  tenere  comportamenti  che  non
inducano in  stato di  soggezione l'utente rispettando, altresì,
le sue  convinzioni religiose,  filosofiche e politiche secondo i
principi della pari dignità umana.

Analogamente  a   quanto  dispongono  le  norme  contenute  negli
articoli 19  e 25  della legge 23/12/78 n. 833 gli operatori sono
tenuti al  rispetto della  volontà del  cittadino di ricorrere a
luoghi di  diagnosi e  cura sia ambulatoriali che di ricovero nei
limiti oggettivi  della organizzazione  dei  servizi  sanitari  e
conformemente alle vigenti disposizioni.

Per la ricerca e la sperimentazione clinica del farmaco sull'uomo
sono richiamate  le norme contenute nella legge regionale 25/8/78
n. 59 e successive modificazioni.

TITOLO II
ORGANIZZAZIONE SOCIO - SANITARIA E DIRITTI COLLETTIVI

ARTICOLO 3

I servizi  delle Unità  sanitarie  locali  erogano  agli  utenti
prestazioni compatibili  con i modelli organizzativi e funzionali
fissati  dalle   leggi  nazionali  e  regionali,  perseguendo  la
migliore   utilizzazione   delle   risorse   a   disposizione   e
costantemente verificando  la corrispondenza  delle strutture  al
tipo e grado delle infermità accertate.

E' compito  principale degli  organi  di  gestione  delle  Unità
sanitarie locali  rimuovere ostacoli  di carattere organizzativo,
tecnico e  amministrativo  che  non  permettano  o  ritardino  la
regolare erogazione delle prestazioni.

Al  fine   di  promuovere  migliori  interventi  di  prevenzione,
diagnosi, cura  e  riabilitazione  nel  complesso  unificato  dei
servizi per l'esercizio delle funzioni di cui all'art. 6 della LR
19/12/79 n.  63, gli  operatori delle  Unità  sanitarie  locali,
anche  su  istanza  degli  utenti  secondo  quanto  previsto  dal
successivo art.  21, inoltrano, in forma congiunta o individuale,
all'Ufficio di  direzione di  cui all'art. 17 della LR 24/5/80 n.
71, motivati  rilievi e  proposte in merito alla erogazione delle
prestazioni ed al grado di efficienza delle attrezzature.

L'Ufficio di  direzione nel rispetto della competenza dei singoli
servizi delle  Unità sanitarie  locali,  esprime  ai  competenti
organi di gestione il proprio parere in ordine ai rilievi ed alle
proposte di cui al precedente comma.

ARTICOLO 4

La  Giunta   regionale,  nell'ambito  del  piano  per  l'edilizia
sanitaria, su  richiesta degli  Organi di  gestione delle  Unità
sanitarie locali,  propone al  Consiglio regionale interventi per
opere di  costruzione o ristrutturazione di locali da destinare a
biblioteche o  sale  di  soggiorno  affinchè  i  malati  possano
continuare i  propri rapporti  familiari  e  sociali  durante  la
degenza nonchè coltivare i propri interessi culturali.

L'Ufficio di  direzione delle  Unità sanitarie locali predispone
un programma articolato per consentire il realizzarsi nei presidi
di  una   degenza  personalizzata   attraverso  spazi  ed  arredi
riservati al ricoverato.

TITOLO III
CONSENSO E PARTECIPAZIONE DEGLI UTENTI. DIRITTI INDIVIDUALI

ARTICOLO 5

Gli utenti  hanno diritto  ad  ottenere  informazioni  essenziali
riguardanti  l'organizzazione   dei  servizi,   i  compiti  e  le
attribuzioni di amministratori e operatori.

A tale fine il Comitato di gestione delle Unità sanitarie locali
è  impegnato   a  rendere   manifesti  con  opportuni  mezzi  di
informazione i dati di conoscenza necessari.

Analogamente a quanto precede, l'utente è posto in condizione di
identificare,  in   base  a   elementi  obiettivi,   il   profilo
professionale e  la posizione funzionale degli operatori e quindi
di conoscere  il nome  dei medici  direttamente responsabili  del
coordinamento e dell'espletamento delle indagini e delle cure. Il
ricoverato ha  diritto di chiedere loro una informazione completa
riguardante la  diagnosi, anche  provvisoria, e  la  prognosi  in
termini per lui facilmente comprensibili.

Qualora il sanitario ravvisi l'inopportunità di una informazione
diretta,  i  dati  di  cui  al  precedente  comma  sono  messi  a
disposizione dei  familiari o,  in mancanza,  di  coloro  che  si
occupano del ricoverato.

Nei rispettivi reparti sono stabiliti i giorni e le ore durante i
quali gli operatori forniscono informazioni sullo stato di salute
del degente, salvo parere contrario dello stesso.

Le dichiarazioni  dell'utente agli  operatori sanitari  e sociali
nonchè le  indagini e i trattamenti cui egli è stato sottoposto
hanno carattere riservato.

ARTICOLO 6

Fatti salvi  i casi  in cui la legge dispone diversamente, nessun
intervento chirurgico,  esame diagnostico, terapia tradizionale o
sperimentale, nè  alcun intervento assistenziale, sono praticati
contro la  volontà dell'interessato  che, salvo  casi di urgente
necessità, è  messo in  condizione di  rendersi conto di quanto
gli viene proposto.

Il paziente  ha diritto  di chiedere  all'operatore e di ottenere
informazioni chiare  ed esaurienti  prima di qualsiasi indagine o
trattamento, soprattutto per quanto concerne i disagi, i rischi e
la durata.

Il  paziente  ha  diritto  di  essere  informato  su  indagini  e
trattamenti alternativi, anche se eseguiti altrove.

Qualora l'utente  rifiuti il  consenso ad  un intervento ritenuto
indispensabile,  il   medico  richiede   il   rilascio   di   una
dichiarazione liberatoria  da parte  dell'interessato o  dei suoi
familiari o di chi lo rappresenta.

Il malato  ha diritto  di dettare brevi informazioni, da inserire
per iscritto  in apposita sezione della cartella clinica, sul suo
stato di  salute, su eventuali incompatibilità con la terapia in
atto e  su quanto  altro  egli  crede  opportuno,  per  informare
ufficialmente i  sanitari delle  sue condizioni  ed allo scopo di
rendere possibile,  in caso  di errori diagnostici e terapeutici,
l'accertamento di eventuali responsabilità.

Allorchè il  malato è completamente o parzialmente incapace, di
diritto o  di fatto,  di far  valere i  diritti di  cui ai  commi
precedenti, gli  stessi sono  esercitati  dalla  persona  che  lo
rappresenta per legge.

ARTICOLO 7

I servizi  dell'Unità sanitaria  locale sono organizzati in modo
da assistere,  finchè possibile, gli utenti nel proprio ambiente
di vita, evitando istituzionalizzazioni non necessarie in presidi
residenziali.

ARTICOLO 8

L'utente ha  diritto di  essere informato con anticipo ogni volta
che, per  motivi organizzativi,  anche di  carattere contingente,
nel presidio  in cui  è ospitato non si può provvedere in tempi
ragionevoli alle sue necessità di assistenza, diagnosi e cura.

Il  trasferimento   in  altro   presidio   può   avvenire   solo
nell'interesse  dell'utente   o  per   un  più  vasto  interesse
generale, quando  le condizioni dell'interessato lo consentano e,
salvo i  casi di  urgenza,  quando  egli  ha  ricevuto  tutte  le
informazioni sulla  necessità di un simile provvedimento e sulle
alternative ad esso.

Se  la   degenza  in   ospedale  si   prolunga  senza   apparente
giustificazione, il  malato ha diritto di conoscerne il motivo in
modo esauriente.

ARTICOLO 9

Il medico  operante nei  vari presidi  e il medico di fiducia del
paziente si consultano per una maggiore conoscenza degli elementi
utili alla diagnosi ed alla cura.

Al  momento  della  dimissione  dall'ospedale  sono  forniti  per
iscritto al  medico di fiducia tutti i dati utili a garantire una
continuità di trattamento.

ARTICOLO 10

Il malato  utente dei presidi residenziali ha diritto al rispetto
del pudore  del suo  corpo  e  alla  protezione  della  sua  vita
privata.

ARTICOLO 11

Nei presidi  residenziali, compatibilmente  con  le  prescrizioni
sanitarie, il  regime dietetico  deve tener  conto delle esigenze
manifestate dagli  utenti  in  relazione  alla  loro  convinzione
religiosa.

ARTICOLO 12

In tutti  i presidi  dell'Unità sanitaria  locale gli utenti con
ridotta autonomia  sono messi  in grado di svolgere adeguatamente
le proprie funzioni vitali e la propria vita di relazione.

ARTICOLO 13

L'ufficio di direzione ed i coordinatori di settore predispongono
piani  per   rendere  quanto   più   compatibili   le   esigenze
organizzative con  gli orari  ed i  modi della  vita civile degli
utenti senza costituire intralcio all'attività sanitaria.

Per il  fine di  cui al  precedente comma il Comitato di gestione
dell'Unità sanitaria  locale adotta  appositi  provvedimenti  in
conformità di  quanto disposto  dal comma 4 dell'art. 32 del DPR
20/12/79 n. 761.

ARTICOLO 14

Durante  la  degenza  in  ospedale  il  paziente  ha  diritto  di
mantenere i  propri rapporti  familiari  e  sociali  negli  orari
fissati  per   il  reparto,   compatibilmente  con  le  strutture
esistenti con le esigenze terapeutiche ed organizzative.

Il personale  sanitario che  ha assistito  la  donna  durante  la
gravidanza partecipa  all'assistenza in  tutte le  fasi del parto
che si svolge nelle strutture pubbliche o convenzionate. La donna
può richiedere  la presenza di almeno una persona di sua fiducia
nelle fasi del parto stesso.

Secondo modalità  stabilite dal comitato di gestione dell'Unità
sanitaria  locale,   i  pazienti   possono  riunirsi  all'interno
dell'ospedale, anche con la presenza dei familiari, per discutere
i problemi  che riguardano  la loro  condizione di  ricoverati  e
promuovere iniziative  in merito,  anche con  la  presenza  delle
Associazioni  aventi  per  finalità  statutarie  la  tutela  dei
diritti degli utenti del servizio sanitario.

TITOLO IV
TUTELA DELLA PERSONALITA' DEL MINORE

ARTICOLO 15

Al fine  di concorrere  al mantenimento  dell'equilibrio psico  -
affettivo del  minore in età evolutiva ed allo sviluppo armonico
della sua  personalità, i  servizi delle Unità sanitarie locali
propri  o   convenzionati,  garantiscono,   sia  nelle  modalità
organizzative dei  presidi che  nella attuazione  dei trattamenti
terapeutici  ed   assistenziali,  il   rispetto  delle   esigenze
affettive, espressive ed educative proprie del minore stesso.

Tutti i  diritti e  le facoltà riconosciuti ai genitori, in caso
di loro assenza, sono esercitati da chi si occupa del minore.

ARTICOLO 16

Gli operatori  che  hanno  la  responsabilità  degli  interventi
sanitari e  psico - terapeutici, oltre ad informare costantemente
i genitori  sullo stato  di salute  psico -  fisico  del  minore,
devono dare  ogni informazione  sugli atti  cui sarà sottoposto,
sui  relativi   tempi  di   esecuzione  e   il  loro  significato
terapeutico, facilitando  la presenza  dei genitori  per un ruolo
attivo e consapevole nella assistenza del minore stesso.

Uno dei  genitori ha  facoltà di  assistere il minore durante le
visite mediche  e ambulatoriali, nell'atto dei prelievi per esami
laboratoristici e  durante le  medicazioni ogni  qualvolta  detta
assistenza non ha controindicazioni igienico sanitarie.

In deroga  a quanto  previsto dal  comma  precedente,  quando  la
complessità di  esecuzioni  degli  atti  suggerisce  limitazioni
ovvero l'adozione  di precauzioni, la opportunità e le modalità
della presenza  dei genitori vengono concordate con gli operatori
interessati.

ARTICOLO 17

Quando  il   genitore  nell'esercizio   delle  facoltà   di  cui
all'articolo 6,  comma 6,  nega il  proprio consenso ad attività
diagnostica,  terapeutica   od  assistenziale,   l'operatore  che
ritiene  tale   scelta  pregiudizievole   per  il  minore  chiede
l'intervento del giudice minorile ai sensi dell'articolo 333 cc.

ARTICOLO 18

Quando si rende necessario il ricovero del minore presso ospedali
o case  di cura  convenzionate della  Regione uno dei genitori ha
facoltà di  accedere e  permanere nel  reparto di  ricovero  del
figlio nell'intero arco delle 24 ore.

A tale  scopo deve  essere adottato  ogni provvedimento,  anche a
carattere  provvisorio,  idoneo  ad  agevolare  la  permanenza  e
l'assistenza familiare anche nelle ore notturne.

Al genitore  che assiste  il minore  ricoverato è  assicurata la
possibilità di  consumare pasti  in ospedale, secondo le tariffe
fissate dall'organo dirigente dello stesso.

ARTICOLO 19

Per  il  conseguimento  delle  finalità  di  cui  al  precedente
articolo, all'atto  della istituzione  e  della  riorganizzazione
funzionale dei  reparti ostetrico  - ginecologici  e  pediatrici,
nell'ambito presidi  pubblici  e  privati,  in  coerenza  con  la
programmazione socio - sanitaria, viene previsto:

a) per  i reparti  ostetrico  -  ginecologici,  le  modalità  di
   trasformazione delle  nursery in  un sistema  che consente  la
   permanenza del neonato accanto alla madre;
b) per i reparti pediatrici:
   - un  numero di  letti,  anche  mobili,  per  ogni  stanza  da
     destinarsi a uno dei genitori per il graduale raggiungimento
     di un indice pari al 75% di letti pediatrici, con un massimo
     di quattro letti per bambino e di tre per i genitori in ogni
     stanza;
   - un congruo numero di servizi igienici;
   - spazi riservati a sale gioco;
   - spazi  riservati a  facilitare la  presenza dei  genitori in
     ospedale (spogliatoi, ripostigli, ecc.).

ARTICOLO 20

L'Unità sanitaria  locale assicura  la presenza di personale dei
servizi sociali,  di assistenza  e di animazione, all'interno dei
reparti ospedalieri  e di  altri presidi  ospitanti  minori  allo
scopo di  garantire lo  svolgimento di  attività essenziali allo
sviluppo psicologico  ed emotivo  e facilitare  l'adattamento  al
nuovo ambiente del minore.

Per le  finalità di  cui al  comma precedente  viene promossa la
collaborazione delle associazioni del volontariato.

Gli  organi   di  amministrazione  dell'Unità  sanitaria  locale
stabiliscono intese con gli organi scolastici competenti volti ad
organizzare,  in   locali   idonei,   attività   didattiche   ed
integrative  per  i  minori  degenti  al  fine  di  agevolare  il
reinserimento nella scuola ed il diritto allo studio.

E' consentita la possibilità di insegnamento ad opera di docenti
scelti dai genitori.

E'  consentita  la  visita  di  coetanei  ai  minori  degenti  in
strutture ospedaliere o ospiti di strutture residenziali.

I minori  ospiti nei  reparti e  nelle strutture  di cui al comma
precedente possono usare giocattoli o altri oggetti personali.

TITOLO V
RIMOSTRANZE - INTERVENTO DEL DIFENSORE CIVICO

ARTICOLO 21

Al fine  di stabilire  un corretto  rapporto con  gli utenti e di
eliminare  eventuali  disfunzioni,  gli  operatori  dipendenti  o
convenzionati delle  Unità sanitarie  locali ricevono per quanto
concerne l'attività  di propria  competenza le rimostranze degli
utenti sul funzionamento dei servizi.

Gli operatori  addetti ad  attività  di  servizio  sociale  sono
interessati  dagli  utenti  a  problemi  di  carattere  personale
connessi al funzionamento dei servizi.

Gli  operatori   sono  tenuti   a  fornire   agli   utenti,   con
tempestività, una  illustrazione  convenientemente  dettagliata,
dei motivi  che hanno indotto, al fine del migliore impiego delle
risorse disponibili  in relazione  all'interesse degli utenti, ad
adottare le  particolari modalità  di funzionamento del servizio
oggetto delle rimostranze e dell'interessamento di cui ai commi 1
e 2.

ARTICOLO 22

Gli utenti  che, avendo  protestato i  propri diritti nei modi di
cui  all'art.   21,  non   ritengono  esaurienti  le  spiegazioni
ricevute, possono  rivolgere reclamo  iscritto al  Presidente del
Comitato di gestione della Unità sanitaria locale per violazione
delle norme della presente legge.

Il  reclamo   scritto   deve   essere   consegnato   direttamente
all'operatore  di   cui  all'art.   21,  il  quale  è  tenuto  a
trasmetterlo  immediatamente   al  Presidente   del  Comitato  di
gestione che,  a sua volta, lo trasmette all'Ufficio di Direzione
dell'Unità sanitaria locale.

ARTICOLO 23

Se all'interessato  non viene  fornita  adeguata  giustificazione
entro  20  giorni  dalla  presentazione  del  reclamo  ovvero  la
violazione del  diritto  continua  o  si  ripete,  l'utente  può
chiedere  per   iscritto  l'intervento   del  Difensore   civico,
istituito con legge regionale 21 gennaio 1974 n. 8.

Il Difensore  civico invita il responsabile dell'Unità operativa
interessata a  fornire spiegazioni sui fatti denunciati, fissando
il termine  entro  il  quale  la  risposta  deve  essere  fornita
valendosi, se del caso, della collaborazione degli esperti di cui
al seguente  art. 24,  ai quali  è concessa  facoltà di accesso
alla documentazione  e al  personale relativi  ai casi segnalati.
Copia dell'invito  viene trasmessa  al Presidente del comitato di
gestione. Qualora  non sia  stata data alcuna risposta al reclamo
scritto, il  Difensore civico  invita  anche  il  Presidente  del
Comitato di  gestione a  fornire  spiegazioni  sui  motivi  della
mancata evasione del reclamo stesso.

Qualora la  responsabilità dell'accaduto  è  fatta  risalire  a
comportamento degli  amministratori, il  Difensore civico  invita
direttamente il  Presidente del  Comitato di  gestione a  fornire
spiegazioni.

ARTICOLO 24

Il  Difensore  civico  sente  direttamente  sui  fatti  segnalati
qualsiasi  operatore   dipendente  o   convenzionato  dell'Unità
sanitaria locale.

Per le  attività previste  dalla  presente  legge  il  Difensore
civico si  avvale della collaborazione tecnico - professionale di
operatori in  servizio presso  le Unità  sanitarie locali  della
Toscana  o  presso  l'Amministrazione  regionale  previa  intesa,
rispettivamente, con  il  responsabile  del  servizio  o  con  il
coordinatore del dipartimento cui il dipendente è assegnato.

Fino  alla   determinazione  della  dotazione  organica  prevista
dall'art. 10, comma 2, della LR 21 gennaio 1974 n. 8, su motivata
richiesta del  Difensore Civico  promossa per  i fini di cui alla
presente legge, il Consiglio regionale, su proposta della Giunta,
adotta  le   misure  transitorie  necessarie  per  assicurare  lo
svolgimento delle funzioni del Difensore civico stesso.

ARTICOLO 25

Il Difensore  civico  segnala  all'Assemblea  e  al  Comitato  di
gestione dell'Unità  sanitaria locale  e alla Giunta regionale i
ritardi e  le irregolarità accertati, informando l'utente che ha
presentato reclamo.

ARTICOLO 26

Entro il  31 gennaio  di ogni anno il Difensore civico invia, per
ciascuna  Unità  sanitaria  locale,  una  dettagliata  relazione
sull'attività svolta  nell'anno precedente  al Presidente  della
Giunta  regionale  e  al  Presidente  dell'Assemblea  dell'Unità
sanitaria locale,  ai Sindaci dei comuni associati ed agli organi
di partecipazione di cui all'articolo 11 della Legge regionale 19
dicembre 1979, n. 63 e successive modificazioni.

Il Presidente  della Giunta  regionale utilizza  le relazioni del
Difensore civico  agli effetti  di quanto  previsto dall'art.  25
della Legge  regionale  19  dicembre  1979  n.  63  e  successive
modificazioni.

TITOLO VI
NORME SANZIONATORIE E FINALI

ARTICOLO 27

I rilievi  formulati dal  Difensore civico circa il comportamento
di operatori  dipendenti sono  acquisiti, in  caso di apertura di
procedimento disciplinare,  dall'ufficio od  organo competente  a
comminare la  censura  ovvero  dalla  Commissione  di  disciplina
prevista dalla legge regionale 29 maggio 1982 n. 45.

Analogamente si  procede, per  gli  operatori  convenzionati,  da
parte  delle   commissioni  paritetiche  di  disciplina  previste
dall'art. 48 della Legge 23 dicembre 1978 n. 833.

ARTICOLO 28

Nei confronti  degli amministratori  e dei  diversi  operatori  a
qualsiasi  titolo  dipendenti  dall'Unità  sanitaria  locale  si
applicano le sanzioni previste dai rispettivi ordinamenti.

La decadenza  degli amministratori  viene accertata  e dichiarata
dall'Organo che ha provveduto alla nomina.

ARTICOLO 29

Sono fatti  salvi i  gravami proposti  in  via  amministrativa  e
giudiziaria previsti dalle leggi vigenti.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 1 giugno 1983.

La presente  legge è  stata approvata dal Consiglio Regionale il
19-4-1983 ed  è stata vistata dal Commissario del Governo il 26-
5-1983.



ENTI SANITARI
DIRITTI

