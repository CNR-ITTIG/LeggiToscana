Disposizioni per la pubblicità della situazione patrimoniale dei
titolari di  cariche elettive  e di  cariche direttive  in alcuni
enti.

Il Consiglio Regionale ha approvato il 10-5-1983
Il Commissario del Governo ha apposto il visto il 15-6-1983
Il Presidente  della Giunta  Regionale promulga la seguente legge
regionale:

ARTICOLO 1

1. La presente legge disciplina le modalità intese ad assicurare
la pubblicità della situazione patrimoniale:

a) dei consiglieri regionali;
b) degli  amministratori  di  enti  e  aziende  dipendenti  dalla
   regione, di nomina, designazione o approvazione regionale;
c) dei  presidenti,  vicepresidenti,  amministratori  delegati  e
   direttori generali  di società  al cui  capitale  la  Regione
   partecipi in  qualsiasi forma in misura superiore al venti per
   cento;
d) presidenti,   vice    presidenti,  amministratori  delegati  e
   direttori  generali,   di  enti  o  istituti  privati  al  cui
   finanziamento concorra  la  Regione  in  misura  superiore  al
   cinquanta per  cento dell'ammontare complessivo delle spese di
   gestione esposte  in  bilancio  ed  a  condizione  che  queste
   superino la somma annua di lire cinquecento milioni.

ARTICOLO 2

1.  Entro  tre  mesi  dalla  proclamazione,  ciascun  consigliere
regionale è  tenuto a  depositare presso l'ufficio di presidenza
del Consiglio:

a) una dichiarazione concernente i diritti reali su beni immobili
   e su beni mobili iscritti nei pubblici registri;  le azioni di
   società, le  quote di partecipazione a società;  l'esercizio
   di funzioni  di amministratore  o di  sindaco di società, con
   l'apposizione della  formula "sul  mio onore  affermo  che  la
   dichiarazione corrisponde al vero";
b) copia   dell'ultima    dichiarazione    dei  redditi  soggetti
   all'imposta sui redditi delle persone fisiche;
c) una  dichiarazione  concernente  le    spese  sostenute  e  le
   obbligazioni  assunte  per  la  propaganda  elettorale  ovvero
   l'attestazione di  essersi avvalso esclusivamente di materiali
   e di  mezzi propagandistici predisposti e messi a disposizione
   dal partito  o dalla  formazione politica  della cui  lista ha
   fatto parte,  con l'apposizione  della formula  "sul mio onore
   affermo  che  la  dichiarazione  corrisponde  al  vero".  Alla
   dichiarazione  debbono   essere  allegate   le   copie   delle
   dichiarazioni di  cui al  terzo comma  dell'art. 4 della L. 18
   novembre 1981  n.  659,  relativa  agli  eventuali  contributi
   ricevuti.

2. Gli  adempimenti indicati ai punti a) e b) concernono anche la
situazione  patrimoniale  e  la  dichiarazione  dei  redditi  del
coniuge non  separato e  dei figli  conviventi, se  gli stessi vi
consentono.

ARTICOLO 3

1. Tutte  le dichiarazioni  obbligatorie ai  sensi della presente
legge devono  essere effettuate  su  moduli  predisposti  a  cura
dell'Ufficio di presidenza del Consiglio regionale.

ARTICOLO 4

1. Entro  un mese  dal termine  utile per  la presentazione delle
dichiarazioni relative  all'imposta  sui  redditi  delle  persone
fisiche  i   consiglieri  regionali   sono  tenuti  a  dichiarare
annualmente  le   variazioni  patrimoniali  intervenute  rispetto
all'anno   precedente,   nonchè   a   depositare   copia   della
dichiarazione dei  redditi. Si applica il secondo comma dell'art.
2.

ARTICOLO 5

1. Entro  tre mesi  successivi  alla  cessazione  dall'ufficio  i
consiglieri regionali  sono tenuti a depositare una dichiarazione
concernente   le   variazioni   della   situazione   patrimoniale
intervenute dopo l'ultima attestazione;
essi  sono   tenuti  altresì   a  depositare   una  copia  della
dichiarazione annuale  relativa  all'imposta  sui  redditi  sulle
persone fisiche  entro trenta giorni successivi alla scadenza del
termine per  la  presentazione  della  dichiarazione  stessa.  Si
applica il secondo comma dell'art. 2.

2. Le  disposizioni di  cui al  precedente comma non si applicano
nel caso  di rielezione  del consigliere cessato dalla carica per
il rinnovo del consiglio regionale.

ARTICOLO 6

1. Nel  caso di  inadempienza degli obblighi di cui ai precedenti
articoli  il   Presidente  del  Consiglio  regionale  diffida  il
consigliere ad adempiere entro il termine di quindici giorni.

2.  Senza  pregiudizio  di  sanzioni  disciplinari  eventualmente
previste nell'ambito  della potestà  regolamentare, nel  caso di
inosservanza della  diffida il  Presidente del  Consiglio ne  dà
notizia all'Assemblea.

ARTICOLO 7

1.  La   conoscenza  da   parte  di   tutti  i   cittadini  delle
dichiarazioni  previste   dalla  presente   legge  è  assicurata
mediante pubblicazione  delle  stesse  sul  Bollettino  Ufficiale
della Regione.

2. Nello  stesso bollettino debbono essere riportate, per ciascun
soggetto, le  notizie risultanti  dal quadro  riepilogativo della
dichiarazione dei redditi.

ARTICOLO 8

1. I  soggetti indicati  nelle lett.  b, c  e d,  del  precedente
articolo 1 sono tenuti ad effettuare le dichiarazioni di cui agli
articoli 2  lett. a  e b,  4 e  5 nei  termini e con le modalità
previste per i consiglieri regionali.

2. Nel caso di inadempienza il Presidente del Consiglio Regionale
diffida gli interessati ad adempiere entro il termine di quindici
giorni. Nel caso di persistente inadempienza il Presidente ne dà
notizia sul Bollettino Ufficiale della Regione.

3. L'inadempienza  nonostante diffida  ovvero l'infedeltà  delle
dichiarazioni in  qualsiasi momento  accertate in contraddittorio
con l'interessato  comportano, ove l'incarico non sia cessato, la
decadenza dalla nomina.

La decadenza  è dichiarata  dallo stesso organo che ha proceduto
alla nomina, ferma restando la validità degli atti nel frattempo
compiuti.

4. Le  disposizioni di cui al comma precedente si applicano anche
ai soggetti  indicati  nelle  lettere  c)  e  d)  del  precedente
articolo 1,  qualora gli  stessi siano  di nomina, designazione o
approvazione regionale.

ARTICOLO 9

1. Ai  fini di  quanto previsto  dal precedente  art. 6,  secondo
comma, la  Giunta regionale  entro tre mesi dalla data di entrata
in vigore della presente legge comunica all'Ufficio di presidenza
l'elenco completo degli enti che alla data stessa rientrano nella
previsione di cui al precedente art. 1 lett. c e d);  tale elenco
deve essere aggiornato entro il 31 marzo di ogni anno.

ARTICOLO 10

1. I  soggetti di  cui al  precedente art.  1 che  siano già  in
carica sono  tenuti a provvedere agli adempimenti di cui ai punti
a) e  b) del precedente art. 2 entro il termine di sei mesi dalla
data di  entrata in  vigore della presente legge, eccezione fatta
per i  consiglieri regionali  i cui adempimenti, entro il termine
di tre  mesi dall'entrata  in vigore della legge 5 luglio 1982 n.
441, sono  stati già  disciplinati con  atto amministrativo  del
Consiglio.

ARTICOLO 11

Per   quanto   concerne   la   dichiarazione   della   situazione
patrimoniale dei  rappresentanti della  Regione negli  organi  di
enti, aziende,  società e associazioni, comitati, commissioni ed
altri organismi esterni, restano ferme le disposizioni della L. 8
marzo 1979 n. 11.

ARTICOLO 12

1.  All'onere  finanziario  derivante  dalla  presente  legge  si
provvede  nell'ambito  degli  stanziamenti  di  bilancio  per  il
funzionamento del Consiglio regionale.

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

Firenze, 21 giugno 1983.

La presente  legge è  stata approvata dal Consiglio Regionale il
10-5-1983 ed  è stata vistata dal Commissario del Governo il 15-
6-1983.



ORGANI
DIRITTI

