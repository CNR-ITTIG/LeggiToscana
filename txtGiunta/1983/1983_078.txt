Disciplina  per   l'assegnazione  degli   alloggi   di   edilizia
residenziale pubblica  e per  la determinazione  e l'applicazione
del canone sociale.

Il Consiglio Regionale ha approvato l'8-11-1983
Il Commissario del Governo ha apposto il visto il 9-12-1983
Il Presidente  della Giunta  Regionale promulga la seguente legge
regionale:

<TITOLO INIZIALE>
DISPOSIZIONI GENERALI

ARTICOLO 1
(Oggetto)

In conformità  ai criteri  stabiliti dal  CIPE con deliberazione
del 19 novembre 1981, la presente legge disciplina l'assegnazione
degli  alloggi   di   edilizia   residenziale   pubblica   e   la
determinazione ed applicazione dei canoni di locazione.

ARTICOLO 2
(Alloggi soggetti alla disciplina regionale)

La disciplina  di cui  alla presente legge si applica a tutti gli
alloggi realizzati  o recuperati da Enti pubblici a totale carico
o con il concorso o contributo dello Stato o della Regione, delle
Provincie o  dei Comuni  nonchè a quelli acquisiti, realizzati o
recuperati da Enti pubblici non economici comunque utilizzati per
le finalità sociali proprie dell'edilizia residenziale pubblica.

Sono esclusi da tale applicazione gli alloggi:

a) realizzati dalle cooperative edilizie per i propri soci;
b) realizzati  o recuperati con programmi di edilizia agevolata e
   convenzionata;
c) di  servizio e  cioè quelli  per i  quali la legge prevede la
   semplice   concessione    amministrativa    con    conseguente
   disciplinare e senza contratto di locazione;
d) di  proprietà di  enti  pubblici  previdenziali  purchè  non
   realizzati o  recuperati a  totale carico  o con il concorso o
   contributo dello Stato o della Regione.

Possono essere altresì esclusi, previa specifica individuazione,
con atto  deliberativo  dell'Ente  pubblico  proprietario  quegli
alloggi che per le modalità di acquisizione, per la destinazione
funzionale, per  le caratteristiche  dell'utenza insediata, o per
particolari caratteri  di pregio  storico -  artistico, non siano
utilizzati  o   utilizzabili  per  i  fini  propri  dell'edilizia
residenziale pubblica.  L'esclusione è  autorizzata dalla Giunta
regionale.

Le norme  della presente  legge si  applicano altresì  alle case
parcheggio o  ricoveri provvisori  non appena  siano  cessate  le
cause dell'uso  contingente per  le quali sono stati realizzati e
semprechè abbiano tipologie e standards abitativi adeguati.

TITOLO I
ASSEGNAZIONE DEGLI ALLOGGI DI EDILIZIA RESIDENZIALE PUBBLICA

ARTICOLO 3
(Requisiti  per  concorrere  all'assegnazione  degli  alloggi  di
edilizia residenziale pubblica)

Per la  partecipazione al bando di concorso per l'assegnazione è
richiesto il possesso dei seguenti requisiti:

a) cittadinanza italiana;  il cittadino straniero può concorrere
   all'assegnazione soltanto  se tale diritto è riconosciuto, in
   condizioni  di   reciprocità,  da   convenzioni  o   trattati
   internazionali;

b) residenza  anagrafica o  attività lavorativa nel Comune o nei
   Comuni cui  si riferisce  il bando  di concorso,  salvo che si
   tratti di  lavoratori destinati  a prestare  servizio in nuovi
   insediamenti  industriali   compresi  in   tale  ambito  o  di
   lavoratori emigrati  all'estero, per  i quali  è  ammessa  la
   partecipazione per un solo ambito territoriale.

c) non  titolarità di  diritti di  proprietà, usufrutto,  uso e
   abitazione su  alloggio  adeguato  alle  esigenze  del  nucleo
   familiare, nell'ambito  territoriale cui si riferisce il bando
   di concorso.  E' adeguato  l'alloggio la cui superficie utile,
   determinata ai sensi dell'articolo 13, primo, secondo, terzo e
   quarto comma della legge 27/7/1978 n. 392, sia non inferiore a
   45 mq  per un  nucleo familiare composto da 1 o 2 persone, non
   inferiore a  60 mq per un nucleo di 3-4 persone, non inferiore
   a 75  mq per un nucleo di 5 persone, non inferiore a 95 mq per
   un nucleo di 6 persone ed oltre;

d) non  titolarità di  diritti di  cui al precedente punto c) su
   uno  o  più  alloggi,  anche  sfitti,  ubicati  in  qualsiasi
   località, il  cui valore locativo complessivo, determinato ai
   sensi della  legge 27/7/1978 n. 392, sia almeno pari al valore
   locativo di  alloggio adeguato  con condizioni abitative medie
   nell'ambito  territoriale   cui  si   riferisce  il  bando  di
   concorso. Il  valore locativo  medio è determinato secondo le
   modalità stabilite  dalla citata  legge 392,  applicandosi  i
   seguenti parametri:

   1. superficie    corrispondente    allo    standard  abitativo
      regionale,   per    tale   intendendosi    la    superficie
      convenzionale  complessiva,   ossia  la   superficie  utile
      aumentata del  20% per  spazi accessori  e di servizio come
      dal seguente prospetto:
      Sup. 45 mq + 9 mq = 54 per 1-2 persone
      Sup. 60 mq + 12 mq = 72 per 3-4 persone
      Sup. 75 mq + 15 mq = 90 per 5 persone
      Sup. 95 mq + 19 mq = 144 per 6 pers. ed oltre;
   2. tipologia  corrispondente alla  categoria    catastale  A/3
      parametro 1,05;
   3. classe  demografica  del  Comune  di    destinazione  della
      domanda di  assegnazione del concorrente. Qualora si tratti
      di Comune  con popolazione  inferiore a  5.000 abitanti  si
      applica il  coefficiente 0,80  corrispondente  alla  classe
      demografica fino a 10.000 abitanti;
   4. coefficiente    del  livello  di  piano  corrispondente  al
      parametro 1,00;
   5. coefficiente  di zona edificata/periferica corrispondente a
      1,00 per tutti i Comuni;
   6. coefficiente  di vetustà  pari a 20 anni da accertarsi con
      riferimento all'anno  di  presentazione  della  domanda  da
      parte del richiedente;
   7. coefficiente   di      conservazione    e      manutenzione
      corrispondente al parametro 1,00;

e) assenza  di precedenti  assegnazioni in proprietà immediata o
   futura di  alloggio  realizzato  con  contributi  pubblici  in
   qualunque forma  concessi dallo  Stato  o  da  enti  pubblici,
   semprechè l'alloggio  non sia  inutilizzabile o  perito senza
   dar luogo al risarcimento del danno;

f) reddito  annuo complessivo  del nucleo familiare non superiore
   al limite  vigente al  momento della  scadenza  del  bando  di
   concorso, determinato  ai sensi  dell'art. 21 della legge 5-8-
   1978 n.  457 e  successive modificazioni  ed integrazioni.  Ai
   fini di  tale determinazione sono equiparati ai figli a carico
   gli altri  soggetti che  risultino essere  a carico  ai  sensi
   dell'art. 15,  comma  2,  n. 3  del DPR  29-9-1973  n.  579  e
   successive  modificazioni   ed  integrazioni.  Il  reddito  di
   riferimento   è   quello   imponibile   relativo   all'ultima
   dichiarazione fiscale  al lordo  delle imposte  e al netto dei
   contributi previdenziali  e  degli  assegni  familiari.  Oltre
   all'imponibile fiscale  vanno computati  tutti gli emolumenti,
   indennità, pensione,  sussidi, a  qualsiasi titolo percepiti,
   ivi compresi quelli esentasse.

g) non  aver ceduto in tutto o in parte - fuori dei casi previsti
   dalla legge - l'alloggio eventualmente assegnato in precedenza
   in  locazione   semplice,  cessione   accertata  mediante   la
   conclusione del procedimento di revoca;

h) non  occupare un  alloggio di  edilizia residenziale  pubblica
   senza le autorizzazioni previste dalle disposizioni in vigore.

Agli effetti della presente legge per nucleo familiare si intende
la  famiglia  costituita  dai  coniugi  e  dai  figli  legittimi,
naturali riconosciuti  ed adottivi  e dagli  affiliati  con  loro
conviventi. Fanno  altresì parte  del nucleo  il convivente more
uxorio, gli  ascendenti, i  discendenti, i  collaterali  fino  al
terzo grado,  purchè la  stabile convivenza  con il  richiedente
abbia  avuto   inizio  almeno   due  anni  prima  della  data  di
pubblicazione del  bando di concorso e sia dimostrata nelle forme
di  legge.  Possono  essere  considerati  componenti  del  nucleo
familiare anche  persone non  legate dai  vincoli di  parentela o
affinità, qualora  la convivenza  istituita abbia  carattere  di
stabilità, sia  finalizzata alla  reciproca assistenza  morale e
materiale, sia stata instaurata da almeno due anni dalla data del
bando di  concorso e sia dichiarata in forma pubblica con atto di
notorietà e  certificato anagrafico sia da parte del concorrente
sia da parte dei conviventi.

I requisiti  debbono essere posseduti da parte del richiedente e,
limitatamente alle  precedenti lettere  c), d),  e), g),  h),  da
parte degli  altri componenti  il nucleo  familiare, alla data di
pubblicazione del  bando nonchè  al momento della assegnazione e
debbono permanere  in costanza  del rapporto,  fatto salvo quanto
previsto al  successivo art.  39 per  il  requisito  relativo  al
reddito.

Particolari requisiti  aggiuntivi  possono  essere  stabiliti  in
relazione   all'assegnazione    di   alloggi    realizzati    con
finanziamenti  destinati   a  specifiche   finalità,  ovvero  in
relazione a  peculiari esigenze  locali. Per  tali interventi,  i
provvedimenti  regionali  di  localizzazione  potranno  prevedere
requisiti integrativi  rispondenti alle finalità programmatorie,
con riferimento anche alla eventuale anzianità di residenza.

Il limite  di reddito  di cui  al comma 1 lett. f), è aggiornato
ogni anno  con delibera del Consiglio regionale, sulla base delle
indicazioni del  CIPE o, in mancanza, sulla base delle variazioni
accertate  dall'ISTAT   del  reddito  dei  lavoratori  dipendenti
verificatesi nell'anno precedente.

ARTICOLO 4
(Bandi di concorso)

All'assegnazione degli  alloggi  si  provvede  mediante  pubblico
concorso indetto dai Comuni.

Due o  più Comuni  possono stabilire  che l'ambito  di efficacia
della graduatoria  ai fini  della assegnazione  e  riassegnazione
degli alloggi sia intercomunale. In tal caso, i bandi di concorso
indetti da  ciascun comune  indicheranno anche  gli altri  comuni
interessati;  le   assegnazioni  avverranno   in  base   ad   una
graduatoria unica,  ottenuta mediante l'integrazione anche previo
sorteggio delle graduatorie definitive formate da ciascun Comune.
La graduatoria  unica è formata dal Comune nel cui territorio si
trovano gli alloggi da assegnare o riassegnare.

La Regione  può disporre  localizzazioni intercomunali;  in  tal
caso, le assegnazioni degli alloggi saranno effettuate dal Comune
destinatario delle localizzazioni in base ad un'unica graduatoria
ottenuta mediante  la integrazione  anche previo  sorteggio delle
graduatorie definitive formate da ciascun Comune.

In sede  di prima  applicazione i  bandi di  concorso indetti dai
Comuni dovranno assumere la data del 30 giugno 1984 quale termine
d'efficacia dei bandi stessi.

I bandi  di concorso,  finalizzati alla formazione di graduatorie
generali   permanenti,   debbono   essere   pubblicati   mediante
affissione di  manifesti per  almeno 30  giorni utili consecutivi
all'albo pretorio del Comune.

I Comuni  devono assicurare  la massima pubblicità dei bandi con
le opportune forme, tra cui:

- affissione  di manifesti  nelle sedi decentrate, nelle bacheche
  delle sedi  centrali delle  aziende con più di 100 dipendenti,
  nelle sedi  degli IACP  e degli altri Enti pubblici, nelle sedi
  dei   sindacati    dei   lavoratori    e   delle   associazioni
  dell'inquilinato;
- pubblicazione  di avviso  sui  quotidiani  e  radiogiornali  di
  maggiore ascolto e diffusione locale nei Comuni con popolazione
  superiore ai 10.000 abitanti.

Fino all'approvazione  delle graduatorie  definitive, relative ai
nuovi bandi  generali di  cui al  presente articoli,  gli alloggi
vengono assegnati sulla base delle graduatorie vigenti.

Per l'assegnazione  di alloggi  destinati  alla  sistemazione  di
nuclei familiari  in dipendenza  di gravi  e particolari esigenze
abitative, la  Regione  può  disporre,  anche  su  proposta  dei
Comuni, l'emanazione  di bandi  speciali nei quali siano previsti
gli eventuali  requisiti integrativi  nonchè le forme aggiuntive
di pubblicità dei bandi di concorso.

ARTICOLO 5
(Contenuto del bando di concorso)

Il bando di concorso deve indicare in particolare:

a) i  requisiti per  l'accesso all'edilizia residenziale pubblica
   prescritti dal  precedente art. 3, nonchè gli eventuali altri
   requisiti stabiliti per specifici interventi;
b) le norme per la determinazione dei canoni di locazione;
c) il termine di 60 giorni per la presentazione della domanda;
d) i  documenti da  allegare  alla  domanda,    con    specifiche
   indicazioni per i lavoratori emigrati all'estero.

Per  i   lavoratori  emigrati   all'estero  il   termine  per  la
presentazione della  domanda è  prorogato di  60  giorni  per  i
residenti nell'area  europea, e  di 90 giorni per i residenti nei
paesi extra europei.

La Giunta regionale, entro 30 giorni dall'entrata in vigore della
presente legge delibera lo schema tipo di bando di concorso ed il
modulo tipo di domanda.

ARTICOLO 6
(Presentazione delle domande)

La domanda,  redatta su  apposito modulo  fornito dal Comune e da
presentarsi al  Comune di  residenza o dove si svolge l'attività
lavorativa, nei termini indicati dal bando, deve indicare:

a) la  cittadinanza nonchè  la residenza  del concorrente  e  il
   luogo in cui lo stesso presta la propria attività lavorativa;
b) la  composizione del  nucleo familiare, con i dati anagrafici,
   lavorativi, reddituali, di ciascun componente;
c) il reddito complessivo del nucleo familiare;
d) l'ubicazione e la consistenza dell'alloggio occupato;
e) ogni  altro  elemento  utile  ai  fini  dell'attribuzione  dei
   punteggi e della formazione della graduatoria;
f) il  luogo in  cui  dovranno  farsi  al  concorrente  tutte  le
   comunicazioni relative al concorso.

Il concorrente  deve dichiarare  nei modi  previsti  dall'art.  4
della legge  4-1-1968 n. 15 che sussistono in favore di lui e dei
componenti il  suo nucleo  familiare  i  requisiti  di  cui  alle
lettere c), d), e), g), h) dell'art. 3.

La dichiarazione mendace è punita ai sensi della legge penale.

ARTICOLO 7
(Istruttoria delle domande)

Il Comune  che ha indetto il bando procede alla istruttoria delle
domande  dei  concorrenti,  verificandone  la  completezza  e  la
regolarità. A  tal fine  può  richiedere  agli  interessati  le
informazioni o la documentazione mancanti anche avvalendosi della
collaborazione del Comune in cui il richiedente risiede o lavora.

Il  Comune  provvede  all'attribuzione  in  via  provvisoria  dei
punteggi  a   ciascuna  domanda,   sulla   della   documentazione
presentata e delle situazioni dichiarate dall'interessato.

Le domande,  con i  punteggi  a  ciascuna  attribuiti  e  con  la
relativa documentazione,  sono trasmesse,  entro 60  giorni dalla
scadenza del  termine fissato  nel bando, alla commissione di cui
all'art. 8 per la formazione della graduatoria.

Il termine  è aumentato  a  90  giorni  per  bandi  di  concorso
relativi  ad   ambiti  territoriali   con  popolazione  residente
superiore a 150 mila abitanti.

Il Comune,  qualora riscontri  che il  reddito di  cui  al  primo
comma, lettera  f) del  precedente articolo 3, dichiarato ai fini
fiscali, sia  inferiore a  quello  fondatamente  attribuibile  al
concorrente ed  ai componenti  il suo nucleo familiare, effettua,
anche  sulla   base  delle  informazioni  fornite  dal  Consiglio
tributario e  dagli uffici  finanziari dello Stato, gli opportuni
accertamenti e  ne dà comunicazione dettagliata alla Commissione
di cui al successivo articolo 8.

ARTICOLO 8
(Commissione per la formazione della graduatoria)

La graduatoria  di assegnazione  è formata  da  una  Commissione
provinciale nominata  con decreto  del  Presidente  della  Giunta
regionale.  La   Commissione  ha  sede  presso  l'Amministrazione
provinciale.

Al fine di assicurare che i tempi di formazione della graduatoria
definitiva della  assegnazione  non  superino  i  10  mesi  dalla
pubblicazione del  bando, possono  essere  nominate  una  o  più
sottocommissioni.

La Commissione è composta da:

a) 1  magistrato, ordinario o amministrativo, anche a riposo, con
   funzioni di  presidente, designato  dal presidente della Corte
   di Appello o dal TAR;
b) il Presidente della Provincia o suo delegato;
c) 3    rappresentanti  delle    Organizzazioni  sindacali  degli
   assegnatari  più   rappresentative   a   livello   nazionale,
   designati dalle rispettive Organizzazioni;
d) 3 rappresentanti delle Organizzazioni sindacali dei lavoratori
   dipendenti più rappresentative a livello nazionale, designati
   dalle rispettive Organizzazioni;
e) 1 rappresentanti degli Enti gestori del patrimonio pubblico;
f) 8  rappresentanti del  Comune nel quale si trovano gli alloggi
   da assegnare, designati dal Consiglio comunale in modo che sia
   assicurata la presenza delle minoranze.

La Commissione  è regolarmente  costituita quando siano nominati
almeno sei componenti, oltre al Presidente.

La Commissione elegge nel proprio seno il Vice Presidente.

Per la  validità delle  deliberazioni è sufficiente la presenza
di metà più uno dei componenti la Commissione.

In caso di parità di voti prevale quello del Presidente.

La Commissione, ove lo ritenga utile per il migliore espletamento
dei compiti  ad essa  affidati, può  tenere le  proprie riunioni
anche nella  sede del  Comune interessato  alla formazione  della
graduatoria.

Il Presidente  e gli  altri componenti  restano in  carica cinque
anni e  non possono  essere riconfermati per un periodo superiore
al successivo quinquennio.

Il Segretario  e i  componenti della Segreteria della Commissione
sono nominati  d'intesa fra  i Comuni  interessati, su iniziativa
dell'Amministrazione provinciale  che ne  dà  atto  con  propria
deliberazione.

Alla  spesa  per  il  funzionamento  della  Commissione  e  della
Segreteria  provvede  l'Amministrazione  provinciale  e  cura  la
successiva attribuzione degli oneri sostenuti a carico dei Comuni
direttamente  interessati   dalla  graduatoria   approvata  dalla
Commissione.

Fino alla  nomina delle  Commissioni di  cui ai  commi precedenti
sono  prorogate   le  funzioni   esercitate   dalle   Commissioni
Assegnazioni alloggi,  istituite ai  sensi dell'art. 6 DPR 30-12-
1972 n. 1035.

ARTICOLO 9
(Punteggi di selezione delle domande)

Le  graduatorie  di  assegnazione  sono  formate  sulla  base  di
punteggi e di criteri di priorità. I punteggi sono attribuiti in
dipendenza  delle   condizioni   oggettive   e   soggettive   del
concorrente e del suo nucleo familiare.

I criteri  di priorità  sono riferiti  alla gravità del bisogno
abitativo.

La prima  fase di selezione delle domande comporta l'attribuzione
dei seguenti punteggi:

a) condizioni soggettive:

   a - 1) reddito  pro - capite del  nucleo familiare determinato
          con le  modalità di cui al primo comma, lettera f) del
          precedente articolo 3:
          - non superiore a L. 1.500.000 annue per persona:
                                                       due punti;
          - da L. 1.500.000 a L. 2.000.000 annui per persona:
                                                        un punto.
          
          Dette  classi   di  reddito   vengono   automaticamente
          aggiornate in relazione ai corrispondenti aggiornamenti
          del limite  di reddito  di cui  all'art.  3,  comma  1,
          lettera f;
          
   a - 2) richiedenti  che  abbiano superato il 60mo anno di età
          alla data  di presentazione della domanda, a condizione
          che vivano soli o in coppia, anche con eventuali minori
          a carico:                                    punti uno;

   a - 3) famiglie  con  anzianità di formazione non superiore a
          due anni  alla data  della domanda  e famiglie  la  cui
          costituzione è prevista entro il termine massimo di un
          anno   dalla    stessa   data,    salva    la    revoca
          dell'assegnazione qualora  la costituzione  non avvenga
          entro il termine detto:                      punti uno.
          Il punteggio  è attribuibile, a condizione che nessuno
          die due  componenti la  coppia abbia  superato il  35mo
          anno di  età, soltanto  quando la famiglia richiedente
          viva in  coabitazione, occupi locali a titolo precario,
          o,  comunque,   dimostri  di  non  disporre  di  alcuna
          sistemazione abitativa adeguata;

   a - 4) presenza  di  handicappati  nel  nucleo  familiare,  da
          certificare da  parte delle  autorità  competenti  (ai
          fini della  attribuzione  del  punteggio  si  considera
          handicappato il  cittadino affetto  da  menomazioni  di
          qualsiasi  genere   che  comportino   una   diminuzione
          permanente della capacità lavorativa superiore a 2/3):
                                                       punti uno;

   a -  5) nuclei   familiari   che    rientrino  in  Italia  per
          stabilirvi la loro residenza (emigrati, profughi);
                                                       punti uno;

   a - 6) canone  di  locazione  che incide  per oltre il 30% sul
          reddito familiare  determinato ai  sensi del precedente
          art. 3 lett. f):                             punti uno;

   a - 7) richiedenti in condizioni di pendolarità:    punti uno

          (distanza fra  il luogo di lavoro e quello di residenza
          superiore a  15 Km.)   Si  applica  limitatamente  alla
          graduatoria formata dal Comune nel quale il richiedente
          lavora;
          
   a - 8) richiedenti il cui nucleo familiare sia composto da sei
          persone ed oltre:                            punti uno.

b) condizioni oggettive:

   b - 1) situazione  di  grave  disagio abitativo  accertata  da
          parte dell'autorità  competente, esistente  da  almeno
          due anni dalla data del bando, dovuta a:

    b - 1.1) abitazione  in alloggio  impropriamente  adibito  ad
             abitazione   o   procurato   a    titolo    precario
             dall'assistenza pubblica:              punti cinque;

    b - 1.2) coabitazione in uno stesso alloggio con altro o più
             nucleo familiari,  ciascuno composto  di almeno  due
             unità:                                   punti due.

             La condizione  del  biennio non è richiesta  quando
             la sistemazione precaria  di cui al precedente punto
             b-1.1 derivi da abbandono di alloggio  a  seguito di
             calamità o di imminente pericolo riconosciuto dalla
             autorità  competente, o da  provvedimento esecutivo
             di sfratto.
            
   b - 2) situazione di disagio abitativo alla data del bando:

    b - 2.1) abitazione  in alloggio sovraffollato in rapporto ai
             vani utili sotto il profilo igienico sanitario:
             - da due a tre persone a vano utile:      punti uno;
             - da tre persone ed oltre a vano utile:   punti tre.

             Le condizioni  dei precedenti  punti b  - 1.2) e b -
             2.1) non sono fra loro cumulabili.
            
   b - 3) richiedenti  che  abitino  in alloggio che debba essere
          rilasciato a  seguito  di  provvedimento  esecutivo  di
          sfratto che  non sia  stato intimato  per  inadempienza
          contrattuale, di  verbale di conciliazione giudiziaria,
          di ordinanza  di sgombero,  nonchè di provvedimento di
          collocamento a  riposo o di trasferimento di dipendente
          pubblico o privato che fruisca di alloggio di servizio:
                                                    punti cinque.

          La condizione  sub b  - 3)  non è  cumulabile  con  la
          condizione sub b - 1.1.
          
   b - 4) assoluta   antigienicità  dell'alloggio   (ritenendosi
          tale quello sprovvisto di servizi igienico - sanitari o
          di allacciamento a reti di fornitura di acqua potabile)
          da certificarsi dall'autorità sanitaria:    punti due.

Gli appartenenti  ai gruppi  sociali più  deboli individuati  ai
precedenti punti  a) 2  e a)  3, oltre  ad essere  inseriti nella
graduatoria generale  permanente, vengono collocati di ufficio in
una graduatoria speciale con il medesimo punteggio ottenuto nella
graduatoria generale,  al fine  della più agevola individuazione
dei beneficiari  della quota di alloggi di superficie minima, non
superiore a  mq 45,  che saranno  ripartiti fra le due categorie,
fermo  restando   l'obbligo  di   garantire  agli   anziani   una
percentuale non inferiore al 60% degli alloggi minimi realizzati.

Identica procedura deve essere seguita per i nuclei familiari con
presenza di  handicappati di cui alla precedente lettera a) 4, ai
fini della destinazione prioritaria di alloggi collocati al piano
terreno nonchè  di alloggi  inseriti in  edifici realizzati  con
abbattimento  delle   barriere  architettoniche,  secondo  quanto
disposto dall'art. 17 del DPR 27-4-1978 n. 384.

Eventuali alloggi aventi le caratteristiche tecniche indicate nei
due precedenti  commi e non assegnati alle categorie speciali cui
sono prioritariamente  destinati, vengono  assegnati  secondo  la
graduatoria generale.

Nell'ambito dei  provvedimenti regionali  di localizzazione degli
interventi di  edilizia sovvenzionata  sono determinate  le quote
minime di  alloggi da  realizzare  ai  fini  del  soddisfacimento
prioritario delle  domande delle citate categorie speciali. Detti
alloggi non  vengono computati  nella quota  di riserva di cui al
successivo art. 17.

ARTICOLO 10
(Formazione della graduatoria)

Entro 45  giorni dal  ricevimento degli  atti dei  documenti  del
concorso,  la   Commissione  di   cui  all'articolo  8  forma  la
graduatoria provvisoria.

Entro  15  giorni  dalla  sua  formazione,  la  graduatoria,  con
l'indicazione del  punteggio conseguito  da  ciascun  concorrente
nonchè dei  modi e dei termini per la opposizione, è pubblicata
per 20  giorni consecutivi, negli albi pretori dei Comuni i quali
assicurano le più opportune forme di informazione.

Ai lavoratori  emigrati all'estero è data notizia della avvenuta
pubblicazione della  graduatoria e  della posizione  conseguita a
mezzo raccomandata.

Entro 30  giorni dalla  pubblicazione della  graduatoria e, per i
lavoratori emigrati  all'estero, dall'invio  a mezzo raccomandata
della comunicazione  di cui  al comma precedente, gli interessati
possono presentare  opposizione alla  Commissione, che  provvede,
sulla base  dei documenti  già acquisiti od allegati al ricorso,
entro trenta  giorni dalla  scadenza del termine stabilito per la
presentazione delle opposizioni.

Entro 30  giorni dall'esame  delle  opposizioni,  la  commissione
formula  la  graduatoria  definitiva,  previa  effettuazione  dei
sorteggi tra  i concorrenti  che  abbiano  conseguito  lo  stesso
punteggio.

La graduatoria  è pubblicata  con le stesse formalità stabilite
per  la   graduatoria  provvisoria  e  costituisce  provvedimento
definitivo.

Gli alloggi  sono  assegnati  secondo  l'ordine  stabilito  nella
graduatoria definitiva  che, a  tali  effetti,  conserva  la  sua
efficacia per  due anni  e, comunque  fino  a  quando  non  venga
aggiornata nei modi previsti dalla presente legge.

La graduatoria  definitiva è  valida per l'assegnazione di tutti
gli  alloggi   di  edilizia   residenziale  pubblica   di   nuova
costruzione  e  di  risulta,  fatto  salvo  quanto  previsto  dal
successivo art. 12.

ARTICOLO 11
(Accertamento del reddito)

Ai fini  della valutazione  del possesso da parte del concorrente
del requisito  del reddito  di cui al primo comma, lettera f) del
precedente articolo  3, nonchè della relativa determinazione, la
Commissione, nel  caso di incompletezza o di inattendibilità dei
dati indicati  nella dichiarazione  fiscale, ovvero  in  caso  di
mancanza della  dichiarazione medesima,  provvede  alla  relativa
segnalazione agli uffici finanziari dello Stato, suffragata dagli
elementi comunicati  dal Comune  ai sensi del precedente articolo
7,  ovvero   acquisiti  dalla  Commissione  medesima  di  propria
iniziativa,  anche   tramite  formale   audizione  del   soggetto
interessato.

Qualora  entro  90  giorni  gli  uffici  finanziari  non  abbiano
comunicato i  dati richiesti,  il  concorrente  è  collocato  in
graduatoria tenendo  conto anche  del punteggio corrispondente al
reddito dichiarato.  Nel caso  in cui accertamenti sfavorevoli al
concorrente   pervengano    successivamente   alla    graduatoria
definitiva, la  stessa verrà  modificata  in  conseguenza  e  si
procederà all'eventuale annullamento dell'assegnazione.

ARTICOLO 12
(Aggiornamento delle graduatorie di assegnazione)

La graduatoria definitiva conserva la sua efficacia fino a quando
non venga aggiornata nei modi previsti nei successivi commi.

Le graduatorie  conseguenti ai  bandi generali vengono aggiornate
almeno biennalmente,  mediante  bandi  di  concorso  integrativi,
aventi come  termine  di  scadenza  il  30  giugno  dell'anno  di
riferimento e  indetti con  le modalità  di  cui  al  precedente
articolo 4, ai quali possono partecipare sia nuovi aspiranti alla
assegnazione, sia  coloro i quali, già collocati in graduatoria,
abbiano interesse a far valere condizioni più favorevoli.

Decorsi quattro  anni dalla graduatoria definitiva, i concorrenti
ivi collocati  sono tenuti, a pena di cancellazione dalla stessa,
a  confermare,  con  la  procedura  prevista  dall'art.  6  della
presente  legge,  la  domanda  di  assegnazione,  dichiarando  la
permanenza dei requisiti e delle condizioni.

E' facoltà  del Comune,  sulla base  delle specifiche condizioni
locali, procedere  all'aggiornamento della  graduatoria  mediante
bandi integrativi  annuali, ferma  restando la  necessità  della
conferma quadriennale della domanda.

Per la  presentazione delle  domande,  la  loro  istruttoria,  la
formazione della  graduatoria provvisoria e definitiva valgono le
disposizioni dei precedenti articoli.

ARTICOLO 13
(Assegnazione degli alloggi)

L'assegnazione in  locazione semplice  degli alloggi  agli aventi
diritto  in  base  all'ordine  della  graduatoria  definitiva  è
disposta   con    provvedimento   del    sindaco    del    comune
territorialmente competente.

Ogni ente  proprietario o  gestore di alloggi cui si applicano le
disposizioni della  presente legge  è  tenuto  a  comunicare  al
Comune  territorialmente   competente  l'elenco   degli   alloggi
disponibili entro 8 giorni dalla riscontrata disponibilità.

Non possono  essere assegnati  alloggi la cui superficie relativa
alla sola unità immobiliare e determinata ai sensi dell'art. 13,
comma 1 lett. a), b), d) della legge 27-7-1978 n. 392, rapportata
al nucleo  familiare, ecceda  lo standard  abitativo  di  cui  al
precedente art. 3, primo comma, lett. c).

In sede  di assegnazione  degli alloggi  deve essere accertata la
permanenza dei  requisiti previsti  per  l'assegnazione,  secondo
quanto disposto dall'art. 14.

I Comuni  e gli  enti proprietari o gestori degli alloggi possono
svolgere in  ogni momento  accertamenti  volti  a  verificare  la
sussistenza   dei    requisiti.   Inoltre,    ove   risulti   che
l'assegnazione è  stata conseguita  in contrasto  con  le  norme
vigenti al  tempo dell'assegnazione, si applicano le disposizioni
di cui all'art. 36.

L'annullamento  dell'assegnazione   comporta  la  risoluzione  di
diritto del contratto.

ARTICOLO 14
(Verifica in sede di assegnazione degli alloggi)

Qualora,  nei   sessanta  giorni  successivi  alla  comunicazione
dell'atto  di  assegnazione,  e  comunque  prima  della  consegna
dell'alloggio, si accerti la mancanza nell'assegnatario di alcuni
dei requisiti  di cui  all'art. 3 il Comune sospende l'esecuzione
dell'atto di assegnazione e la consegna dell'alloggio e trasmette
la relativa documentazione alla Commissione di cui all'art. 8, la
quale, nei  successivi venti  giorni, procede alla esclusione del
concorrente    dalla     graduatoria,    dandone    comunicazione
all'interessato.

Per l'annullamento dell'assegnazione si applicano le disposizioni
di cui all'art. 36.

ARTICOLO 15
(Scelta e consegna degli alloggi)

Il Sindaco  comunica tempestivamente  l'atto di assegnazione agli
aventi diritto,  con lettera  raccomandata,  e  all'ente  gestore
degli alloggi.

La scelta  degli alloggi,  nell'ambito di quelli da assegnare, è
compiuta dagli assegnatari o da persona all'uopo delegata secondo
l'ordine di  precedenza stabilito dalla graduatoria, nel rispetto
di quanto  previsto al  precedente art.  13. In  caso di  mancata
presentazione l'assegnatario decade dal diritto di scelta.

Gli assegnatari  possono rinunciare all'alloggio ad essi proposto
soltanto per gravi e documentati motivi.

In caso  di  rinuncia  non  adeguatamente  motivata,  il  Sindaco
pronuncia la  decadenza dall'assegnazione,  con esclusione  dalla
graduatoria,  previa   diffida   all'interessato   ad   accettare
l'alloggio propostogli.

In  caso   di   rinuncia   ritenuta   giustificata   dal   Comune
l'interessato non  perde  il  diritto  all'assegnazione  ed  alla
scelta  degli   alloggi  che  siano  successivamente  ultimati  o
comunque si rendano disponibili.

L'ente gestore,  sulla base  del  provvedimento  di  assegnazione
emanato dal  Sindaco,  provvede  alla  convocazione  con  lettera
raccomandata dell'assegnatario  per la stipulazione del contratto
e per la successiva consegna dell'alloggio.

L'alloggio deve  essere  stabilmente  occupato  dall'assegnatario
entro trenta  giorni e,  se  si  tratta  di  lavoratore  emigrato
all'estero, entro  sessanta giorni  dalla consegna, salvo proroga
da concedersi dal comune a seguito di motivata istanza.

L'inosservanza dell'onere  di cui  sopra  comporta  la  decadenza
dall'assegnazione.   La   dichiarazione   di   decadenza   previa
comunicazione all'assegnatario, mediante lettera raccomandata del
fatto che può giustificarla, con la fissazione di un termine non
inferiore a  dieci e  non superiore  a  quindici  giorni  per  la
presentazione di deduzioni scritte e di documenti, è pronunciata
dal Sindaco  con propria  ordinanza e  comporta la risoluzione di
diritto del contratto.

I termini  suindicati sono raddoppiati se si tratti di lavoratori
emigrati all'estero.

Il provvedimento  del Sindaco,  che deve contenere il termine per
il rilascio  non superiore  a sessanta giorni, costituisce titolo
esecutivo nei  confronti dell'assegnatario  e di  chiunque occupi
l'alloggio e non è soggetto a graduazioni o proroghe.

ARTICOLO 16
(Contratto di locazione)

La Giunta  regionale, sentiti  i rappresentanti dei sindacati dei
lavoratori e  dell'utenza maggiormente  rappresentativi  su  base
regionale ed  i rappresentanti  degli enti gestori, approva entro
90  giorni  il  contratto  -  tipo  di  locazione  degli  alloggi
sottoposti alla disciplina della presente legge.

Il contratto tipo dovrà contenere:

1) l'indicazione  dei diritti  e  dei    doveri    circa    l'uso
   dell'alloggio da  parte dei  componenti  il  nucleo  familiare
   dell'assegnatario;
2) l'indicazione  delle norme  sul subentro  degli aventi diritto
   nell'assegnazione e nel contratto;
3) l'indicazione  delle modalità di pagamento e di aggiornamento
   del  canone   e  delle   quote  accessorie,   delle  eventuali
   indennità di  mora e della misura degli interessi moratori, e
   delle eventuali ulteriori sanzioni e penalità applicabili;
4) l'indicazione  specifica dell'obbligo  di assunzione, da parte
   dell'assegnatario, degli  oneri  derivanti  dalla  istituzione
   dell'autogestione delle parti e dei servizi comuni;
5) l'indicazione  analitica degli oneri di manutenzione ordinaria
   a carico dell'assegnatario;
6) l'indicazione  delle cause  di  risoluzione  del  rapporto  di
   locazione, di annullamento e decadenza dell'assegnazione;
7) l'indicazione delle norme che regolano la mobilità.

ARTICOLO 17
(Riserva di alloggi per situazioni di emergenza abitativa)

Il Consiglio  regionale, in sede di adozione dei provvedimenti di
localizzazione  degli   interventi,  può   riservare,  anche  su
proposta dei  Comuni interessati,  una aliquota  non superiore al
25% degli  alloggi da  assegnare annualmente  per ciascun  ambito
territoriale, per  far fronte a specifiche documentate situazioni
di  emergenza  abitativa,  quali  pubbliche  calamità,  sfratti,
sistemazione  dei  profughi,  sgombero  di  unità  abitative  da
recuperare, trasferimento  di appartenenti alle forze dell'ordine
e alle forze armate, od altre gravi particolari esigenze.

Anche  per   le  assegnazioni   degli  alloggi  riservati  devono
sussistere i  requisiti prescritti,  salvo che  non si  tratti di
sistemazione provvisoria per un periodo massimo di due anni.

Nel  caso   in  cui   il  beneficiario  della  riserva  sia  già
assegnatario di alloggio di edilizia residenziale pubblica devono
essere  posseduti   i  requisiti   richiesti  per  la  permanenza
nell'alloggio.

Non è  ammessa alcuna  altra forma  di riserva  al di  fuori  di
quella  prevista   dalle  presenti   norme,  salvo  nel  caso  di
dichiarazione di pubblica calamità.

La riserva di alloggi a favore dei profughi prevista dall'art. 34
della legge  26-12-1981 n.  763,  è  autorizzata  dal  Consiglio
regionale su  proposta dei  Comuni nell'ambito  dell'aliquota del
25% stabilita  al primo  comma del presente articolo. La proposta
dovrà  tenere   conto  della   consistenza  delle   domande   di
assegnazione presentate  dai  profughi  in  occasione  dei  bandi
generali e integrativi emanati dai Comuni.

L'aliquota di  riserva da  destinare ai profughi viene proposta e
autorizzata dopo  la formazione  della graduatoria  speciale  dei
profughi che  vengono  ivi  collocati  con  lo  stesso  punteggio
ottenuto nella  graduatoria generale,  e non può eccedere il 15%
degli alloggi compresi nei nuovi programmi di intervento.

Per la  definizione della  qualità di  profugo si  richiamano le
disposizioni della citata legge 763.

ARTICOLO 18
(Subentro nella domanda e nell'assegnazione)

In  caso   di  decesso   del  concorrente   o   dell'assegnatario
subentrano, rispettivamente nella domanda o nella assegnazione, i
componenti  del  nucleo  familiare  secondo  l'ordine  di cui  al
comma 2 dell'articolo 3.

Possono essere  ammessi  al  subentro  nella  assegnazione  nello
stesso ordine  di cui  al comma precedente anche i componenti non
facenti parte  del nucleo familiare originario dell'assegnatario,
purchè autorizzati  dall'Ente gestore ad abitare nell'alloggio e
semprechè non  ricorrano le  condizioni per  l'annullamento o la
decadenza di cui agli articoli 36 e 37.

E' altresì  ammessa, previa  autorizzazione  dell'Ente  gestore,
l'ospitalità temporanea  di terze  persone, per  un periodo  non
superiore a  due anni,  eccezionalmente prorogabile  fino  ad  un
massimo  di  altri  due  anni,  qualora  l'assegnatario  comprovi
l'esistenza di  obiettive esigenze  di assistenza o di altri seri
motivi.

Tale  ospitalità   temporanea  non  ingenera  alcun  diritto  al
subentro nell'assegnazione.

In  caso   di  separazione   dei  coniugi,  di  scioglimento  del
matrimonio o  di cessazione  degli effetti  civili del  medesimo,
l'Ente gestore  provvede all'eventuale  voltura del  contratto di
locazione uniformandosi alla decisione del giudice.

Al momento  della voltura  del contratto, l'Ente gestore verifica
che non  sussistano per il subentrante e gli altri componenti del
nucleo   familiare    condizioni   ostative    alla    permanenza
nell'alloggio.

TITOLO II
NORME PER  LA MOBILITA'  NEGLI ALLOGGI  DI EDILIZIA  RESIDENZIALE
PUBBLICA

ARTICOLO 19
(Programma di mobilità)

Al fine della eliminazione delle condizioni di sottoutilizzazione
e  sovraffollamento   degli  alloggi   di  edilizia  residenziale
pubblica, nonchè  dei disagi abitativi di carattere sociale, gli
Enti gestori,  d'intesa con il Comune, predispongono biennalmente
un  programma   di  mobilità   dell'utenza  da  effettuarsi  sia
attraverso  il  cambio  degli  alloggi  assegnati,  sia  mediante
l'utilizzazione di quelli di risulta e di una aliquota, stabilita
fino ad un massimo del 10% di quelli di nuova assegnazione.

Per la  formazione del  programma di  mobilità gli  Enti gestori
verificano anche sulla base dei dati dell'anagrafe del patrimonio
di  edilizia   residenziale  pubblica   lo  stato   d'uso  e   di
affollamento degli  alloggi cui si applica la presente legge, con
conseguente individuazione  delle situazioni  di  sovra  e  sotto
affollamento secondo  classi di  gravità stabilite  in relazione
alla composizione  e alle  caratteristiche socio - economiche dei
nuclei familiari.  Gli enti  gestori possono  proporre  cambi  di
alloggio direttamente alla Commissione di cui all'articolo 21.

ARTICOLO 20
(Domanda per la mobilità)

Gli assegnatari interessati al programma di mobilità possono far
domanda agli  Enti gestori,  indicando, oltre i motivi del cambio
di alloggio, la zona o il comune di preferenza.

Le domande  degli assegnatari sono inoltrate, entro 60 giorni dal
ricevimento, alla  Commissione per la mobilità competente con il
parere dell'Ente gestore.

ARTICOLO 21
(Commissione per la mobilità)

Presso ogni Comune è costituita una commissione per la mobilità
presieduta dal Sindaco o suo delegato, composta:

- da  3 rappresentanti  del Comune  di cui  uno in rappresentanza
  delle minoranze;
- da 1 rappresentante di ognuno degli enti gestori;
- da  3 rappresentanti  designati dalle  organizzazioni sindacali
  dell'utenza.

La Commissione  forma la graduatoria degli aspiranti al cambio di
alloggio, inserendo,  ove accolte,  le proposte  per la mobilità
formulate dagli  Enti gestori  ai sensi  del  secondo  comma  del
precedente articolo 19, tenuto conto in particolare:

1) della  idoneità dell'alloggio  occupato a  garantire  normali
   condizioni di  vita e  di salute,  per la  presenza del nucleo
   familiare di componenti anziani, o di portatori di handicaps o
   di persone  comunque  affette  da  gravi  disturbi  di  natura
   motoria;
2) della  situazione di  sovra/sotto affollamento  rispetto  allo
   standard abitativo regionale;
3) della necessità di avvicinamento al luogo di lavoro o di cura
   ed assistenza.

La Commissione  esprime il  proprio parere sugli indirizzi per la
gestione del programma di mobilità di cui all'articolo 22.

La  Commissione   approva   il   regolamento   per   il   proprio
funzionamento.

Gli oneri  per il  funzionamento della  Commissione sono a carico
del Comune.

ARTICOLO 22
(Gestione della mobilità)

Per la  gestione del  programma della  mobilità il Comune assume
indirizzi, da  verificare periodicamente,  conformi  ai  seguenti
criteri di massima:

a) dovrà  essere favorita  la scelta  della zona di residenza da
   parte dell'assegnatario  ovvero  la  permanenza  nello  stesso
   quartiere,  garantendosi   altresì  il   miglioramento  o  il
   mantenimento delle precedenti condizioni abitative;
b) in  sede di  prima applicazione della presente normativa sarà
   data priorità  alle domande di cambio fondate su gravi motivi
   di salute  da  soddisfarsi  attraverso  l'utilizzazione  degli
   alloggi di risulta e di nuova costruzione;
   sarà altresì  concessa priorità  ai cambi di alloggio degli
   anziani disposti  a liberare alloggi grandi per trasferirsi in
   quelli minimi;
c) non  potrà   essere  concesso  il  cambio  di  alloggio  agli
   assegnatari che  abbiano perduto  i requisiti  previsti per la
   conservazione dell'assegnazione,  nè  a  coloro  che  abbiano
   violato le norme contrattuali;
d) gli alloggi di risulta e quelli di nuova costruzione destinati
   alla mobilità, se non utilizzati a tal fine, entro un congruo
   termine,  saranno   assegnati  sulla  base  della  graduatoria
   generale;
e) dovranno  essere predisposte  misure, anche  finanziarie,  che
   agevolino il cambio di alloggio da parte degli assegnatari.

Gli enti  gestori che per grave sottoutilizzazione dell'alloggio,
o  per   altro  giustificato   motivo,  abbiano   proposto   agli
assegnatari ed  alla Commissione  cambi di  alloggio,  da  questa
accolti  ma  non  eseguiti  dall'assegnatario,  delibereranno  la
revoca    dell'eventuale     riduzione    del    canone    goduta
dall'assegnatario   ovvero   l'applicazione   di   una   sanzione
pecuniaria di L. 1.000.000.

TITOLO III
DETERMINAZIONE DEL CANONE DI LOCAZIONE DEGLI ALLOGGI

ARTICOLO 23
(Utilizzazione del canone di locazione)

Il canone  di locazione  degli  alloggi  indicati  al  precedente
articolo 2 è diretto a compensare i costi di amministrazione, di
gestione e  di manutenzione  entro i limiti annualmente stabiliti
dalla Regione  a norma del secondo comma dell'art. 25 della L. 8-
8-1977 n.  513, nonchè  a consentire  il recupero  di una  parte
delle risorse incassate pari almeno al 50% dei predetti costi, da
destinare:

a) per  gli alloggi assoggettati al regime di cui all'art. 10 del
   DPR  30-12-1972  n. 1036,  ai  fini  previsti   dall'art.  25,
   comma 3, della L. 8-8-1977 n. 513;
b) per  tutti i  rimanenti alloggi  assoggettati alla  disciplina
   della presente  legge, ai  fini di cui alle lettere a), b), c)
   ed e)  dell'art. 25,  terzo comma,  della L.  8-8-1977 n. 513,
   sulla base dei programmi annuali comunicati alla Regione entro
   i sessanta  giorni successivi  alla approvazione  del bilancio
   consuntivo da parte dell'Ente gestore.

Gli assegnatari  sono inoltre  tenuti a  rimborsare integralmente
all'ente gestore  le spese  dirette e  indirette sostenute  per i
servizi ad  essi prestati,  nella  misura  fissata  dall'ente  in
relazione al costo dei medesimi e secondo criteri di ripartizione
correlati alla  superficie degli  alloggi o  al  numero  di  vani
convenzionali, ciascuno di mq 14.

ARTICOLO 24
(Elementi per la determinazione del canone)

Per la  determinazione del  canone di  locazione degli alloggi di
cui all'art.  2 gli  enti gestori  tengono  conto  dei  caratteri
oggettivi degli  alloggi e  del reddito  complessivo  del  nucleo
familiare degli assegnatari.

Il reddito  complessivo del nucleo familiare degli assegnatari è
determinato ai sensi del precedente art. 3, lettera f).

In relazione  ai caratteri  oggettivi  degli  alloggi,  gli  enti
gestori  definiscono   il  canone   di   locazione   secondo   le
disposizioni di cui agli artt. 25, 26, 27, 28, 29 e 30.

ARTICOLO 25
(Caratteri oggettivi dell'alloggio)

I caratteri  oggettivi dell'alloggio  e i  coefficienti  ad  essi
relativi sono  quelli espressi dagli artt. 13, 16, 17, 18, 19, 20
e 21  della L.  27-7-1978  n.  392,  salvo  quanto  disposto  nei
successivi articoli.

ARTICOLO 26
(Classe demografica dei Comuni)

In relazione  alla classe  demografica dei  Comuni si applicano i
coefficienti stabiliti all'art. 7 della L. 27-7-1978 n. 392.

I  Comuni   con  popolazione  inferiore  a  5.000  abitanti  sono
assimilati a quelli di cui al coefficiente f) del citato articolo
17 della L. 27-7-1978 n. 392.

ARTICOLO 27
(Determinazione del canone di locazione)

Per la  determinazione del canone riferito ai caratteri oggettivi
dell'alloggio, gli  Enti gestori  applicano il disposto dell'art.
12, primo e secondo comma, della L. 27-7-1978 n. 392.

Per gli  effetti di cui alla presente legge, il costo unitario di
produzione dell'alloggio è pari al costo base moltiplicato per i
coefficienti  indicati   nell'art.  23  e  applicati  secondo  le
specificazioni contenute nei precedenti articoli.

Il costo base a metro quadrato degli alloggi ERP è determinato a
norma dell'art. 14 della legge 27-7-1978 n. 392, per gli immobili
ultimati entro il 31-12-1975, abbattuto nella misura del 20%.

Ai fini  dell'applicazione della presente legge, per gli immobili
ultimati  dopo   il  31-12-1975,  il  costo  base  di  produzione
stabilito annualmente  ai sensi  dell'art. 22 della legge n. 392,
è abbattuto nella misura del 30%.

Ai fini  della determinazione  della Regione  di cui all'articolo
25, secondo  comma, della legge 8-8-1977 n. 513, gli Enti gestori
comunicano alla  Regione stessa la percentuale di eccedenza delle
entrate  per   canoni   di   locazione   rispetto   all'ammontare
complessivo delle  spese di  amministrazione e manutenzione degli
alloggi.

A partire  dal primo  anno successivo all'applicazione dei canoni
di cui alla presente legge e in conformità dei criteri stabiliti
dal CIPE,  il Consiglio  regionale  stabilisce  le  modificazioni
delle percentuali  di sconto relative alle varie fasce di canone,
allo scopo  di garantire  il mantenimento  della maggiore entrata
del 50%  rispetto alle spese di amministrazione e manutenzione da
destinarsi alle  finalità di cui al penultimo comma dell'art. 25
della citata legge n. 513.

Limitatamente ai  nuclei familiari  che  non  godono  di  redditi
derivanti da  lavoro autonomo ed aventi redditi compresi fra zero
e il  limite di  decadenza, il  canone di locazione, su richiesta
degli stessi,  è ridotto, ove risulti superiore, alla misura del
10% del  reddito complessivo  annuo del  nucleo  familiare  degli
assegnatari medesimi.

I canoni  di locazione  di cui  alla presente  legge non  possono
comunque essere inferiori a L. 7.500 mensili o superiori a quelli
stabiliti per la locazione degli immobili urbani ad uso abitativo
della legge 27-7-1978 n. 392.

ARTICOLO 28
(Calcolo del canone di locazione)

Per la  determinazione del canone di locazione degli alloggi, gli
Enti gestori  riducono il canone definito ai sensi degli articoli
precedenti, alle  percentuali  sotto  indicate,  sulla  base  del
reddito complessivo del nucleo familiare di ciascun assegnatario.
A tal fine gli assegnatari sono collocati nelle seguenti fasce di
reddito, con le relative percentuali:

a)  nella  misura  del 15%  agli assegnatari  con  reddito  annuo
    complessivo del nucleo familiare, derivante esclusivamente da
    pensione, non  superiore all'importo  di una  pensione minima
    INPS   per   la   generalità   dei   lavoratori,   aumentato
    dell'importo di una pensione sociale;
b1) nella  misura del  33% agli  assegnatari  con  reddito  annuo
    complessivo del  nucleo familiare  non superiore al limite di
    assegnazione diminuito del 40%;
b2) nella  misura del  50% agli  assegnatari  con  reddito  annuo
    complessivo del  nucleo familiare,  compreso tra l'importo di
    cui al precedente punto b1) e il limite di assegnazione;
b3) nella  misura del  70% agli  assegnatari  con  reddito  annuo
    complessivo del  nucleo familiare, compreso fra il limite del
    precedente punto  b2) e  il limite  di assegnazione aumentato
    del 50%;
c)  nella  misura  del 100%  agli assegnatari  con reddito  annuo
    complessivo del nucleo familiare superiore all'importo di cui
    al precedente punto b3) fino al limite di decadenza.

ARTICOLO 29
(Aggiornamento del canone di locazione)

Per gli  alloggi ultimati dopo l'entrata in vigore della presente
legge il  canone definito a norma dell'art. 27 è aggiornato ogni
anno nella  misura stabilita  dal CER  ed  in  mancanza  di  tale
provvedimento nella  misura del  50% della  variazione  accertata
dall'ISTAT dell'indice  dei prezzi  al consumo per le famiglie di
operai ed  impiegati  verificatasi  nell'anno  precedente  ed  è
applicata dagli  Enti gestori a decorrere dal 1 gennaio dell'anno
successivo.

Per gli  alloggi ultimati  prima  dell'entrata  in  vigore  della
presente legge il canone definito a norma dell'articolo citato è
integrato dagli  aggiornamenti annuali  maturati fino  alla  data
suddetta e calcolati sulla base del 75% delle variazioni annuali,
accertate dall'ISTAT,  dell'indice dei  prezzi al  consumo per le
famiglie di operai ed impiegati.

Detti aggiornamenti  annuali sono  computati con decorrenza dal 1
agosto  1979   per  gli  alloggi  assegnati  in  locazione  prima
dell'entrata in  vigore della  legge 27-7-1978 n. 392, sulla base
della variazione  giugno 1979/giugno  1978 dell'indice dei prezzi
accertata dall'ISTAT  Gli  aggiornamenti  relativi  agli  alloggi
assegnati in  locazione dopo  l'entrata in  vigore  della  citata
legge 392  sono computati  con decorrenza  dal 1 agosto dell'anno
successivo alla  data dell'assegnazione, sulla base del 75% della
variazione dell'indice dei prezzi accertata dall'ISTAT per l'anno
precedente.

Relativamente  agli   alloggi  di   cui  al   comma   precedente,
l'aggiornamento annuale del canone da effettuarsi successivamente
all'entrata in vigore della presente legge è determinato secondo
il disposto di cui al primo comma del presente articolo.

ARTICOLO 30
(Collocazione nelle fasce di reddito)

Gli assegnatari  sono collocati  nelle fasce  di reddito  di  cui
all'articolo 28  sulla base della documentazione prodotta o degli
accertamenti effettuati a norma del successivo articolo 31.

In sede  di prima  applicazione  della  disciplina  di  cui  alla
presente legge  la  collocazione  ha  effetto  decorsi  sei  mesi
dall'entrata  in   vigore  della  presente  legge,  limitatamente
all'applicazione del 50% della differenza fra il canone in atto e
il canone  corrispondente  a  ciascuna  delle  fasce  di  reddito
suddette.

Dall'inizio del terzo anno successivo all'entrata in vigore della
presente legge,  agli assegnatari è applicato l'intero canone di
locazione comprensivo  degli aggiornamenti  di cui  al precedente
art. 29,  corrispondente alle  fasce di reddito in cui gli stessi
sono collocati.

Nel caso  in cui  l'applicazione del  canone di cui alla presente
legge comporti  una diminuzione  del canone  in  atto,  il  nuovo
canone è  applicato dal  mese successivo  all'entrata in  vigore
della presente legge.

ARTICOLO 31
(Accertamento periodico del reddito)

La situazione  reddituale degli  assegnatari è aggiornata almeno
biennalmente  dagli   enti  gestori  nei  termini  e  secondo  le
modalità di  cui all'art.  11 ed  alle disposizioni regionali in
materia di anagrafe dell'utenza e del patrimonio.

L'eventuale variazione della collocazione degli assegnatari nelle
fasce di  reddito e  del canone  di locazione  ha effetto  dal  1
gennaio dell'anno  successivo a  quello per  il  quale  è  stata
accertata la modificazione della situazione reddituale.

L'assegnatario ha in ogni caso diritto di essere collocato in una
fascia  di  reddito  inferiore  qualora  abbia  subito  nell'anno
precedente una  diminuzione di  reddito.  La  collocazione  nella
fascia di  reddito inferiore  è disposta  dall'ente gestore  con
decorrenza dal  mese successivo  a  quello  nel  quale  è  stata
accertata la diminuzione di reddito.

Qualora l'assegnatario  non produca la documentazione richiesta o
dichiari un  reddito  palesemente  inattendibile  si  applica  il
canone di cui al punto c) del precedente art. 28.

ARTICOLO 32
(Fondo sociale regionale)

Con deliberazione  del Consiglio regionale è costituito il fondo
sociale per  l'integrazione delle  spese per  i servizi accessori
dell'abitazione, destinato agli assegnatari percettori di redditi
da pensione  minima e sociale, collocati nella fascia A) ai sensi
del precedente articolo 28.

La Giunta  regionale determina  i  modi  di  gestione  del  fondo
sociale secondo  gli  indirizzi  fissati  dal  Consiglio  con  la
deliberazione suindicata.

Spetta altresì  al Consiglio  di disciplinare  la partecipazione
degli enti  pubblici diversi dagli IACP al fondo sociale mediante
la destinazione  di una  quota delle  entrate loro  derivanti dai
canoni determinati  ai sensi  della  lettera  c)  del  precedente
articolo 28.

ARTICOLO 33
(Morosità nel pagamento del canone)

La morosità  superiore a  due mesi  nel pagamento  del canone di
locazione è  causa di risoluzione del contratto, con conseguente
decadenza dall'assegnazione.

La morosità  può essere  tuttavia sanata,  per non  più di una
volta nel  corso dell'anno,  qualora  il  pagamento  della  somma
dovuta avvenga  nel termine  perentorio di  sessanta giorni dalla
messa in mora.

Non è  causa di  risoluzione del contratto la morosità dovuta a
stato di  disoccupazione o  a grave  malattia  dell'assegnatario,
qualora  ne   siano  derivate   l'impossibilità  o   la   grande
difficoltà,  accertata   dall'ente  gestore,  di  effettuare  il
regolare pagamento del canone di locazione.

La morosità  del pagamento  del canone  di  locazione  comporta,
salvo il  caso di  cui al  terzo  comma,  l'applicazione  di  una
indennità di mora del 15% sulle somme dovute.

TITOLO IV
DISCIPLINA DELLE AUTOGESTIONI

ARTICOLO 34
(Autogestione  dei   servizi,  degli   spazi   comuni   e   delle
manutenzioni)

Gli enti  gestori favoriscono  e  promuovono  l'autogestione,  da
parte dell'utenza,  dei servizi  accessori, degli  spazi comuni e
delle manutenzioni  ordinarie degli  alloggi,  tenuto  conto  dei
seguenti indirizzi:

a) per  gli alloggi    di    nuova    costruzione  o  recuperati,
   l'autogestione sarà  espressamente prevista  nel contratto di
   locazione;
b) per  gli  alloggi  già  assegnati,    l'autogestione    sarà
   realizzata entro  tre  anni  dalla  entrata  in  vigore  della
   presente legge;
c) fino   al  momento    dell'effettivo    funzionamento    delle
   autogestioni gli  assegnatari sono  tenuti a  rimborsare  agli
   enti gestori i costi diretti ed indiretti dei servizi erogati;
d) per  l'autogestione relativa alle manutenzioni ordinarie sarà
   accreditata all'autogestione  stessa una  quota  pari  al  30%
   della quota di amministrazione;
e) il  funzionamento delle autogestioni, con particolare riguardo
   ai rapporti  fra gli assegnatari, sarà regolato conformemente
   ad un  regolamento tipo  deliberato  dal  Consiglio  regionale
   entro sei  mesi dall'entrata  in vigore  della presente legge,
   sentite le organizzazioni regionali dell'utenza.

ARTICOLO 35
(Alloggi di amministrazione condominiale)

E' fatto  divieto agli enti gestori di proseguire, o di iniziare,
l'attività di  amministrazione  degli  stabili  integralmente  o
prevalentemente ceduti in proprietà.

Dal momento  della costituzione  del  condominio  cessa  per  gli
assegnatari in  proprietà l'obbligo  di  corrispondere  all'ente
gestore  le  quote  per  spese  generali,  di  amministrazione  e
manutenzione, eccezione fatta per quelle afferenti al servizio di
rendicontazione e  di esazione  delle rate  di riscatto,  la  cui
misura è  autorizzata  annualmente  dalla  Giunta  regionale  su
proposta dell'ente gestore.

Le norme  di cui  al comma  precedente si applicano altresì agli
assegnatari in locazione con patto di futura vendita.

Gli assegnatari  in locazione di alloggi compresi negli stabili a
regime condominiale  hanno diritto  di voto,  in luogo  dell'ente
gestore, per le delibere relative alle spese ed alle modalità di
gestione dei  servizi a  rimborso, ivi compresi il riscaldamento.
Le spese  relative  a  tali  servizi  sono  versate  direttamente
all'amministrazione del  condominio cui compete di agire anche in
giudizio  per   il  recupero   nei  confronti  degli  assegnatari
inadempienti o morosi.

TITOLO V
ANNULLAMENTO, DECADENZA E RISOLUZIONE DEL CONTRATTO

ARTICOLO 36
(Annullamento dell'assegnazione)

L'annullamento dell'assegnazione viene disposto con provvedimento
del Sindaco del Comune territorialmente competente nel caso di:

a) assegnazione  avvenuta in  contrasto con  le norme  vigenti al
   momento dell'assegnazione medesima;
b) assegnazione ottenuta sulla base di dichiarazioni mendaci o di
   documentazioni risultate false.

In presenza  di tali  condizioni, comunque accertate, il Sindaco,
contestualmente  alla   comunicazione  con  lettera  raccomandata
all'assegnatario delle  risultanze conseguenti  agli accertamenti
compiuti, assegna  al medesimo  un termine di quindici giorni per
la presentazione  di deduzioni  scritte e  di documenti,  dandone
contemporanea notizia all'ente gestore.

I termini  suindicati sono  raddoppiati per i lavoratori emigrati
all'estero nel  caso in  cui trattasi  di accertamenti effettuati
prima della consegna dell'alloggio.

Qualora dall'esame  dei documenti  prodotti dall'assegnatario non
emergano elementi  tali da modificare le condizioni accertate dal
Comune, il  sindaco  pronuncia  l'annullamento  dell'assegnazione
entro i  successivi trenta  giorni, sentita  la  Commissione  per
l'assegnazione.

Il provvedimento del Sindaco ha carattere definitivo.

L'annullamento  dell'assegnazione   nel  corso  del  rapporto  di
locazione comporta  la  risoluzione  di  diritto  del  contratto.
L'ordinanza del  Sindaco -  che deve  contenere il termine per il
rilascio non  superiore a sei mesi - costituisce titolo esecutivo
nei confronti dell'assegnatario e di chiunque occupi l'alloggio e
non è soggetta a graduazioni o proroghe.

ARTICOLO 37
(Occupazioni e cessioni illegali degli alloggi)

Il Sindaco  del comune  territorialmente competente  dispone  con
proprio atto il rilascio degli alloggi occupati senza titolo.

A tal  fine  diffida  preventivamente  con  lettera  raccomandata
l'occupante senza  titolo a  rilasciare l'alloggio entro quindici
giorni e  gli assegna  lo stesso  termine per la presentazione di
deduzioni scritte e di documenti.

L'atto del Sindaco, che deve contenere il termine per il rilascio
non eccedente i trenta giorni, costituisce titolo esecutivo e non
è soggetto a graduazioni o proroghe.

Sono fatte  salve le  disposizioni dell'art.  53 della legge 5-8-
1978 n. 457 e successive integrazioni e modificazioni.

ARTICOLO 38
(Decadenza dall'assegnazione)

La decadenza  dall'assegnazione viene  dichiarata dal sindaco del
comune territorialmente competente qualora l'assegnatario:

a) abbia ceduto, in tutto o in parte, l'alloggio assegnatogli;
b) non  abiti stabilmente  nell'alloggio assegnato  o ne  muti la
   destinazione d'uso;
c) abbia adibito l'alloggio ad attività illecite;
d) abbia perduto i requisiti prescritti per l'assegnazione, salvo
   quanto indicato alla successiva lettera e);
e) fruisca  di  un  reddito  annuo  complessivo,  per  il  nucleo
   familiare, superiore al limite stabilito per la permanenza.

Per l'accertamento  di tali  condizioni l'ente  gestore  verifica
almeno biennalmente la posizione degli assegnatari.

Per la  dichiarazione di  decadenza si  applicano le disposizioni
stabilite per l'annullamento dell'assegnazione.

La decadenza dell'assegnazione comporta la risoluzione di diritto
del contratto ed il rilascio immediato dell'alloggio;  il sindaco
può tuttavia  concedere un  termine non eccedente i sei mesi per
il rilascio  dell'alloggio, ove  ne  ravvisi  la  necessità.  Il
provvedimento del Sindaco costituisce titolo esecutivo.

Limitatamente agli assegnatari che si trovano nella condizione di
cui al  punto e)  la dichiarazione di decadenza ha effetto previa
applicazione delle disposizioni di cui al successivo articolo 39.

ARTICOLO 39
(Decadenza nel caso di superamento del limite di reddito)

La qualità  di assegnatario  è riconosciuta  anche a colui che,
nel corso  del rapporto, superi il limite di reddito previsto per
l'assegnazione, fino  al limite  stesso aumentato  del 100%. Agli
assegnatari per  i quali  sia accertato il possesso di un reddito
superiore  al   detto  limite  è  comunicato  dall'ente  gestore
preavviso che  la decadenza  verrà dichiarata dopo due ulteriori
accertamenti   annuali    consecutivi    che    documentino    la
stabilizzazione del reddito al di sopra del limite stesso.

Per tutto  il periodo  di permanenza  del reddito al di sopra del
limite di  decadenza sono  applicate agli assegnatari interessati
le norme  della legge 27-7-1978 n. 392, concernenti il regime del
canone di locazione.

Gli assegnatari  che  abbiano  ricevuto  preavviso  di  decadenza
conseguono, secondo le modalità definite con deliberazione della
Giunta Regionale, il diritto alla prenotazione in via prioritaria
di alloggio  di nuova  costruzione da  cedere in  proprietà o in
locazione  ai   sensi  delle   norme  sull'edilizia  agevolata  o
convenzionata da realizzarsi a cura degli IACP e delle imprese.

A tal  fine, l'ente  gestore, d'intesa con il Comune e sulla base
dell'andamento dei  preavvisi  di  decadenza  e  delle  eventuali
richieste avanzate  dagli assegnatari  preavvisati, formula  alla
Giunta Regionale  le proposte per la localizzazione di interventi
di edilizia  agevolata e  trasmette le  eventuali richieste degli
assegnatari per l'acquisto in proprietà di alloggi.

L'ente gestore  d'intesa con i comuni interessati, gradua i tempi
e le  modalità di  esecuzione dei  provvedimenti di decadenza da
pronunciarsi da  parte del comune dopo due ulteriori accertamenti
annuali consecutivi, nel rispetto dei seguenti criteri:

a) la decadenza dall'assegnazione è dichiarata ed eseguita, dopo
   il 1o  accertamento annuale  consecutivo, nei  confronti degli
   assegnatari il  cui reddito familiare sia pari, o superiore al
   50%  rispetto   al  limite   di  reddito   consentito  per  la
   conservazione della qualità di assegnatario;
b) entro 18 mesi dall'entrata in vigore della presente legge sono
   emessi  i   preavvisi  di   decadenza  nei   confronti   degli
   assegnatari che fruiscano di un reddito che superi, dal 25% al
   50%, il  limite di  reddito consentito  per  la  conservazione
   sulla  qualità  di  assegnatario,  fatta  eccezione  per  gli
   assegnatari residenti  nei comuni destinatari degli interventi
   di emergenza  ai sensi  della legge 26-3-82 n. 94, ai quali si
   applica il termine di cui al successivo punto c);
c) entro 24 mesi dall'entrata in vigore della presente legge sono
   emessi  i   preavvisi  di   decadenza  nei   confronti   degli
   assegnatari con  redditi compresi nel limite consentito per la
   permanenza nell'edilizia  residenziale pubblica,  incrementato
   fino al 25%.

Trascorsi due  anni dall'entrata  in vigore  della presente legge
eventuali ulteriori  proroghe dell'esecuzione della dichiarazione
di decadenza  potranno essere  autorizzate dalla Giunta regionale
per un  periodo massimo  di un  anno, su  motivata richiesta  del
Comune, d'intesa  con l'ente  gestore, limitatamente a situazioni
di accertata  e oggettiva  impossibilità  degli  assegnatari  di
disporre di soluzioni abitative alternative, anche precarie.

ARTICOLO 40
(Sanzione amministrativa)

L'assegnatario che  non presenti  all'ente  gestore  nei  termini
stabiliti e  comunque non  oltre 30  giorni,  senza  giustificato
motivo, la  documentazione fiscale e anagrafica richiesta per gli
accertamenti previsti  dagli articoli 31 e 38, è assoggettato ad
una sanzione pecuniaria di L. 500.000.

Per l'applicazione della sanzione di cui al comma precedente e di
quella di  cui all'art.  22 si  osservano le  disposizioni  della
legge  24-11-1981   n.  689   e  le   disposizioni  regionali  di
attuazione.

ARTICOLO 41
(Relazione della Giunta regionale)

Trascorsi due  anni dalla  applicazione della  presente legge  la
Giunta presenta al Consiglio regionale una relazione generale che
consenta  di  valutarne  tutti  gli  effetti,  ai  fini  di  ogni
necessaria modificazione della legge stessa.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 14 dicembre 1983.

La presente  legge è  stata approvata dal Consiglio Regionale il
8-11-1983 ed  è stata  vistata dal Commissario del Governo il 9-
12-1983.



EDILIZIA

