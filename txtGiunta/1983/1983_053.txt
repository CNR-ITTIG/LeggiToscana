Partecipazione della  Regione  Toscana  alla  costituzione  della
fondazione "Licia e Carlo Ludovico Ragghianti" di Lucca.

Il Consiglio Regionale ha approvato il 31-5-1983
Il Commissario del Governo ha apposto il visto il 2-7-1983
Il Presidente  della Giunta  Regionale promulga la seguente legge
regionale:

ARTICOLO 1

La Regione  Toscana, nell'ambito  delle  funzioni  relative  alla
promozione e  allo sviluppo  delle attività  culturali  previste
dall'art. 4 dello Statuto e dell'articolo 49 del DPR 24/7/1977 n.
616, promuove  la costituzione  e partecipa  all'attività  della
Fondazione "Licia  e Carlo Ludovico Ragghianti" con sede in Lucca
che ha lo scopo di promuovere gli studi sull'arte, di conservare,
aggiornare e incrementare la biblioteca, la fototeca e l'archivio
donati da  Licia  e  Carlo  Ludovico  Ragghianti  alla  Cassa  di
Risparmio di  Lucca,  di  assicurare  l'uso  pubblico  di  questo
patrimonio documentario, di promuovere iniziative di ricerca e di
studio e  di creare  una  raccolta  di  opere  d'arte  moderna  e
contemporanea,  come   fondamentale  strumento  di  conoscenza  e
d'informazione.

ARTICOLO 2

La Giunta  regionale è  impegnata  a  compiere  tutti  gli  atti
necessari a  perfezionare la  partecipazione della  Regione  alla
costituzione e  al funzionamento  della Fondazione "Licia e Carlo
Ludovico Ragghianti".

Il Consiglio  regionale  approva  con  propria  deliberazione  lo
statuto della Fondazione stessa.

ARTICOLO 3

Per le finalità di cui alla presente legge la Regione provvede a
conferire  la   somma  di  L.  100.000.000  quale  concorso  alla
formazione del  fondo di  dotazione  e  per  le  spese  di  primo
impianto.

ARTICOLO 4

L'onere di  L. 100.000.000  derivante dalla  presente legge farà
carico al  cap. 16070  che  viene  istituito  con  la  successiva
variazione al  bilancio  di  previsione  del  corrente  esercizio
finanziario.

ARTICOLO 5

Agli stati  di previsione  di competenza  e di  cassa della parte
"spesa" del  bilancio di  previsione per l'anno finanziario 1983,
sono apportate per analogo importo le seguenti variazioni:

In diminuzione:
Cap. 50020
   Fondo globale per il finanziamento di spese
   per  l'adempimento   di  funzioni   normali
   (spese di investimento)                         L. 100.000.000

Di nuova istituzione:
Cap. 16070
   Fondo  di   dotazione  e   opere  di  primo
   impianto   per    la   costituzione   della
   Fondazione   Licia    e   Carlo    Ludovico
   Ragghianti di Lucca                             L. 100.000.000

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

Firenze, 12 luglio 1983.

La presente  legge è  stata approvata dal Consiglio Regionale il
31-5-1983 ed è stata vistata dal Commissario del Governo il 2-7-
1983.



CULTURA
PARTECIPAZIONI

