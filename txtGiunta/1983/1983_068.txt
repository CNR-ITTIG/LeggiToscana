Norme di attuazione dell'art. 18 della Costituzione e della Legge
25-1-1982 n.  17 in  materia di  Associazioni segrete e norme per
garantire  la   pubblicità  della   situazione  associativa  dei
titolari  di   cariche  elettive   o  di  nomine  e  designazioni
regionali.

Il Consiglio Regionale ha approvato il 26-7-1983
Il Commissario del Governo ha apposto il visto il 24-8-1983
Il Presidente  della Giunta  Regionale promulga la seguente legge
regionale:

ARTICOLO 1
(Finalità della legge)

La Regione  Toscana, con  il Titolo  I della presente legge detta
norme, nel rispetto dei principi contenuti nella legge 25-1-1982,
n. 17, in attuazione dell'articolo 18 della Costituzione;  con il
Titolo II  detta ulteriori  norme per  garantire  la  pubblicità
della situazione  associativa dei  titolari di cariche elettive o
di nomine e designazioni regionali.

TITOLO I
NORME REGIONALI  DI ATTUAZIONE DELL'ART. 18 DELLA COSTITUZIONE IN
MATERIA DI  ASSOCIAZIONI SEGRETE  SECONDO  I  PRINCIPI  CONTENUTI
NELLA LEGGE 25-1-1982 N. 17

SEZIONE I
PROVVEDIMENTI DISCIPLINARI

ARTICOLO 2
(Ambito di applicazione)

Le disposizioni  della presente sezione si applicano al personale
della Regione inquadrato nel suo ruolo unico regionale, ancorchè
comandato presso  altri Enti, al personale ad essa trasferito non
ancora inquadrato nel ruolo unico regionale, nonchè al personale
di enti  dipendenti dalla  Regione non inquadrato nel ruolo unico
regionale.

Si applicano  inoltre  ai  dipendenti  degli  enti,  organismi  o
strutture per i quali la Regione approva il bilancio preventivo e
consuntivo e/o la pianta organica.

Le medesime  disposizioni si  applicano anche ai dipendenti delle
società di cui all'art. 57, quarto comma, dello Statuto, nonchè
ai dipendenti  di enti  e società  che  siano  concessionari  di
pubblici servizi  in forza  di provvedimenti  regionali ancorchè
emanati dagli  enti locali per delega regionale, osservandosi per
lo svolgimento  del procedimento  disciplinare e  per le relative
sanzioni, le  disposizioni dei rispettivi contratti ed accordi di
lavoro in quanto applicabili.

ARTICOLO 3
(Provvedimenti disciplinari)

L'appartenenza ad  una associazione  segreta ai sensi dell'art. 1
della L.  25-1-1982, n.  17, costituisce grave contravvenzione ai
doveri del  proprio ufficio  per il  personale  regionale.  Fatta
salva  l'applicazione   delle  norme  penali,  il  dipendente  è
soggetto ai seguenti provvedimenti disciplinari:

a) sospensione dal servizio e dallo stipendio, ovvero sospensione
   dal servizio  e dallo stipendio con lettera di diffida per gli
   effetti degli  artt. 62  e 63  della  LR  6-9-1973,  n.  54  e
   successive modificazioni;
b) destituzione.

Il  provvedimento   disciplinare  è   commisurato  al  grado  di
corresponsabilità del  dipendente nell'associazione nonchè alla
posizione  ricoperta   dal   medesimo   nell'amministrazione   in
relazione alle funzioni esercitate.

Si applica  obbligatoriamente la  sanzione della destituzione per
le attività  di  promozione  e  di  direzione  dell'associazione
ovvero per quella di proselitismo a favore della stessa.

Il disciplinare  è  altresì  commisurato  alla  gravità  degli
eventuali fatti  di interferenza  sull'esercizio  delle  funzioni
regionali commessi  dal dipendente  in  connessione  col  vincolo
associativo vietato  e alla entità dell'eventuale danno morale o
materiale subito  dall'amministrazione. Qualora l'amministrazione
abbia subito  un rilevante  danno nell'espletamento  di appalti o
forniture,  ovvero   nella  concessione  di  contributi  o  altri
benefici,  si   applica  obbligatoriamente   la  sanzione   della
destituzione.

ARTICOLO 4
(Procedimenti)

I  dipendenti  per  i  quali  risulti,  sulla  base  di  concreti
elementi, il  fondato sospetto di appartenenza ad associazione di
cui sia  stata accertata  con sentenza irrevocabile la segretezza
ai sensi  dell'art. 3 della Legge 25-1-1982 n. 17, possono essere
sospesi dal  servizio da parte della Giunta regionale anche prima
dell'inizio del  procedimento disciplinare con gli effetti di cui
agli artt. 67 e 68 della LR 6-9-1973, n. 54, valutati il grado di
corresponsabilità nella associazione, la posizione ricoperta dal
dipendente  nell'amministrazione   in  relazione   alle  funzioni
esercitate, nonchè la eventualità che la permanenza in servizio
possa  compromettere  l'accertamento  delle  responsabilità  del
dipendente stesso.

La  Giunta   regionale  deve   inviare  immediatamente  gli  atti
all'autorità giudiziaria e promuove il procedimento disciplinare
nei confronti  dei soggetti  di  cui  al  comma  precedente.  Gli
accertamenti istruttori sono svolti dalla Giunta regionale.

Conclusi  gli   accertamenti  gli   atti  sono   trasmessi   alla
commissione di  cui all'art.  4, terzo comma, della L. 25-1-1982,
n.  17,   la  quale   decide  con   provvedimento   motivato   il
proscioglimento ovvero la sanzione da irrogare.

Per lo  svolgimento del  procedimento disciplinare, sia nel corso
degli  accertamenti   istruttori  che  innanzi  alla  commissione
suddetta, si  osservano in  quanto applicabili,  le  norme  sullo
stato giuridico del personale della Regione Toscana.

La sospensione  dal servizio,  disposta ai sensi del primo comma,
cessa di  avere efficacia  qualora entro il termine di 180 giorni
dal relativo  provvedimento non  sia  stata  esercitata  l'azione
penale ovvero non si sia concluso il procedimento disciplinare.

La Giunta  regionale, non  appena ricevuta la notificazione della
decisione della  suddetta commissione, immediatamente provvede in
caso di proscioglimento a revocare la sospensione dal servizio se
ancora efficace,  ovvero ad  irrogare la  sanzione  decisa  dalla
commissione.

La Giunta  regionale dispone tutti i provvedimenti sopra indicati
nel rispetto dell'art. 62, secondo comma, dello Statuto.

ARTICOLO 5
(Procedimento)

Qualora da  fatti commessi  da dipendenti  in contravvenzione  ai
doveri del  proprio ufficio  risulti il fondato sospetto che tali
fatti  siano   in  connessione   con  un'azione  di  interferenza
sull'esercizio delle  funzioni dell'amministrazione  regionale da
parte di  un'associazione segreta  ai sensi  dell'art. 1 della L.
25-1-1982 n.  17 e  qualora per  tale associazione  non sia stata
emessa la  sentenza irrevocabile  di cui  all'art. 3  della legge
medesima, ferma  per i  fatti commessi l'applicazione delle norme
sui  provvedimenti   disciplinari  e  sul  relativo  procedimento
previste dalla  LR 6-9-1973  n. 54 e successive modificazioni, la
Giunta regionale  è tenuta  ad inviare  immediatamente gli  atti
alla autorità  giudiziaria comunicando  tutti  gli  elementi  di
sospetto.

Al momento  in  cui,  sulla  base  di  tali  od  altri  elementi,
l'autorità  giudiziaria   eserciti  l'azione  penale  per  fatti
previsti dalla  legge 25-1-1982,  n. 17, la Giunta regionale, ove
non abbia  provveduto ai  sensi dell'art. 67 della legge 5-9-1973
n. 54  può sospendere  dal servizio  i dipendenti  sottoposti al
provvedimento giudiziario.

ARTICOLO 6
(Adempimenti)

Gli organi  competenti degli  enti presso i quali presti servizio
personale regionale,  gli organi  dirigenti degli  enti  e  delle
aziende dipendenti,  degli enti di cui all'art. 2, secondo comma,
nonchè delle  società di  cui all'art.  57, quarto  comma dello
Statuto e degli enti e società concessionari di pubblici servizi
in forza di provvedimenti regionali, ancorchè emanati dagli enti
locali per  delega  regionale,  che  vengono  in  possesso  degli
elementi di  sospetto di  cui agli  artt. 4  e 5  della  presente
legge, applicano  quanto disposto  nei citati articoli secondo le
norme dei rispettivi ordinamenti.

SEZIONE 2
ULTERIORI PROVVEDIMENTI

ARTICOLO 7
(Organi di amministrazione e di controllo)

Qualora per  i componenti  degli organi  di amministrazione  e di
controllo  degli   enti  e   delle  società   che  in  forza  di
provvedimenti regionali,  ancorchè emanati dagli enti locali per
delega  regionale,   siano  concessionari  di  pubblici  servizi,
risulti accertata  con sentenza  irrevocabile  l'appartenenza  ad
associazioni  segrete,   la  Giunta  regionale  ovvero  gli  enti
delegati provvedono  ad invitare  gli enti  e società  suddette,
competenti alla nomina, a procedere alla revoca dei medesimi.

Qualora ancor  prima dell'emanazione  della sentenza irrevocabile
di cui  all'art. 3  della  legge  25-1-1982  n.  17,  l'autorità
giudiziaria eserciti  l'azione penale  nei confronti dei soggetti
indicati al  primo comma,  la Giunta  regionale, ovvero  gli enti
delegati provvedono  ad invitare gli enti e società di cui primo
comma a  procedere alla  sospensione dei  suddetti soggetti  fino
all'atto del proscioglimento o dell'assoluzione.

Qualora entro  trenta giorni non si sia provveduto alla revoca di
cui al  primo comma,  ovvero alla  sospensione di  cui al secondo
comma del presente articolo, la Giunta regionale, ovvero gli enti
delegati provvedono  nei modi  previsti per l'inadempimento degli
enti e  società concessionarie  agli  obblighi  di  legge  e  di
concessione. In  tali casi,  gli enti  e società  possono essere
esclusi dal  rilascio di  concessioni di  pubblici servizi fino a
quando non abbiano provveduto alla revoca o alla sospensione.

Gli atti  di concessione  rilasciati dai soggetti di cui al primo
comma dovranno  contenere a  favore dell'ente  pubblico  espressa
clausola che  riconosca la  facoltà di  revoca dalla concessione
per il mancato adempimento degli obblighi di cui al primo comma e
secondo comma.

ARTICOLO 8
(Nomine e designazioni)

La Regione  considera l'avvenuta  condanna per  violazione  della
legge 25-1-1982  n. 17 quale elemento generale di non idoneità a
rappresentare l'Ente  sotto forma  di nomine  o  designazioni  in
qualsiasi organismo di qualsiasi natura.

Qualora risulti  accertato con  sentenza irrevocabile che persone
nominate o  designate appartengono  ad  associazioni  segrete  si
procede alla  pronunzia di decadenza della nomina o designazione,
salvo la validità degli atti compiuti.

Qualora,  ancor   prima  che   sia  stata   emessa  la   sentenza
irrevocabile di cui all'art. 3 della legge 25 gennaio 1982 n. 17,
l'autorità giudiziaria  abbia  esercitato  l'azione  penale  nei
confronti dei  soggetti nominati  o designati  ai sensi del primo
comma,  si   procede   alla   sospensione   fino   all'atto   del
proscioglimento o dell'assoluzione.

Per  gli   accertamenti  istruttori   è  competente   la  Giunta
regionale.

Fatta salva la competenza del Consiglio Regionale per le nomine e
designazioni di sua competenza, la Giunta regionale provvede alla
sospensione od alla pronunzia di decadenza.

ARTICOLO 9
(Licenze, concessioni, iscrizioni, contributi o altri benefici)

I soggetti  dei quali risulti accertata con sentenza irrevocabile
l'appartenenza ad associazioni segrete ai sensi dell'art. 1 della
legge 25-1-1982 n. 17, per un periodo di 5 anni dalla data di cui
al  sentenza   è  divenuta  irrevocabile  non  possono  ottenere
contributi dalla Regione, da enti dipendenti, dagli enti delegati
e dalle società di cui all'art. 57, quarto comma, dello Statuto;
per il  medesimo  periodo  possono  essere  altresì  esclusi  da
licenze, concessioni  o altri  benefici non dovuti per legge o da
iscrizione agli  albi degli  appaltatori di  opere o di forniture
connesse alle  attività regionali,  ancorchè delegate agli enti
locali.

Qualora risulti  accertata l'appartenenza ad associazioni segrete
di titolari  di licenze,  concessioni o altri benefici non dovuti
per legge  ovvero di iscrizioni agli albi, si può procedere alla
sospensione per  il periodo di cui al primo comma, ferma restando
la sospensione di diritto dai contributi per il medesimo periodo.

Qualora ancor  prima dell'emanazione  della sentenza irrevocabile
di cui  all'art. 3  della L.  25-1-1982  numero  17,  l'autorità
giudiziaria eserciti  l'azione penale  nei confronti dei suddetti
titolari, le  licenze, concessioni  e iscrizioni  possono  essere
sospese fino  all'atto del  proscioglimento  o  dell'assoluzione.
Analogamente si  procede per  i contributi  o altri  benefici. Ai
relativi  adempimenti   provvede  la   Giunta  regionale,  ovvero
l'organo competente  degli enti dipendenti, degli enti delegati e
delle società indicate al primo comma.

Le stesse  disposizioni si  applicano  nelle  ipotesi  in  cui  i
soggetti  di  cui  al  primo  comma  partecipano  direttamente  o
indirettamente agli  utili derivanti  dall'esercizio di attività
economiche connesse alle licenze, concessioni e iscrizioni di cui
siano titolari  altri soggetti  o per le quali i medesimi abbiano
ottenuto contributi  o altri  benefici. Le stesse disposizioni si
applicano altresì  nella ipotesi in cui le licenze, concessioni,
iscrizioni, contributi od altri benefici siano disposti in favore
di società  di persone  o di  imprese individuali  delle quali i
soggetti di  cui al  primo comma  siano  amministratori,  soci  o
dipendenti ovvero  di società di capitali delle quali le persone
medesime  siano  amministratori  o  determinino  abitualmente  in
qualità di  soci, di  dipendenti od  in  altro  modo  scelte  od
indirizzi.

ARTICOLO 10
(Norma finale)

Nei   contributi   di   coloro   che   risultino   aver   aderito
all'associazione  segreta   denominata  "Loggia   P2"  ai   sensi
dell'art. 5 della L. 25-1-1982 n. 17 e comunque ai fatti compiuti
prima dell'entrata in vigore della presente legge si applicano le
disposizioni dell'art.  6 della sopracitata legge, restando ferme
le  norme  regionali  vigenti  per  quanto  riguarda  gli  organi
competenti all'accertamento delle responsabilità disciplinari.

TITOLO II
NORME PER  GARANTIRE LA  SITUAZIONE ASSOCIATIVA  DEI TITOLARI  DI
CARICHE ELETTIVE O DI NOMINE E DESIGNAZIONI REGIONALI.

ARTICOLO 11
(Consiglieri regionali)

Entro  sei  mesi  dalla  proclamazione  i  consiglieri  regionali
depositano presso l'Ufficio di Presidenza del consiglio regionale
una dichiarazione  illustrativa  della  propria  appartenenza  ad
associazioni che abbiano finalità dichiarate o svolgano di fatto
attività   di    carattere   politico,    culturale,    sociale,
assistenziale  e   di  promozione   economica,  precisandone   la
denominazione.

Alla prima convocazione del Consiglio regionale il Presidente dà
notizia dei casi di inosservanza della dichiarazione prevista dal
primo  comma  del  presente  articolo.  In  quella  occasione  il
Consigliere  regionale  può  chiarire  i  motivi  della  propria
inosservanza.

Le dichiarazioni  previste al  primo comma  sono  pubblicate  sul
Bollettino Ufficiale della Regione Toscana.

Entro tre  mesi dall'entrata  in vigore  della presente  legge  i
membri  in   carica  del   Consiglio  regionale  provvedono  agli
adempimenti indicati al primo comma.

ARTICOLO 12
(Titolari di nomine e designazioni regionali)

Il curriculum  vitae che  i titolari  di  nomine  e  designazioni
regionali di  cui alla  legge regionale 8 marzo 1979, n. 11, sono
tenuti a  comunicare  all'Ufficio  di  Presidenza  del  Consiglio
regionale ai  sensi  dell'art.  11  della  legge  medesima,  deve
contenere  tra   l'altro  l'indicazione  delle  associazioni  che
abbiano finalità  dichiarate o  svolgano di  fatto attività  di
carattere  politico,   culturale,  sociale,  assistenziale  e  di
promozione economica,  precisandone la  denominazione. In caso di
mancanza od  infedeltà dell'indicazione si applicano le sanzioni
previste dall'art. 9, terzo comma della sopracitata legge.

Entro tre  mesi dall'entrata  in vigore  della presente  legge  i
titolari in  carica di nomine e designazioni regionali provvedono
all'integrazione  del   loro  curriculum   vitae  secondo  quanto
disposto al primo comma.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 29 agosto 1983.

La presente  legge è  stata approvata dal Consiglio Regionale il
26-7-1983 ed  è stata vistata dal Commissario del Governo il 24-
8-1983.



GIUSTIZIA
ORGANI

