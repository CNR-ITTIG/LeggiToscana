Modifiche alla  LR 19-12-1979  n. 63 e norme per il funzionamento
del Collegio dei Revisori delle Unità Sanitarie Locali.

Il Consiglio Regionale ha approvato il 26-4-1983
Il Commissario del Governo ha apposto il visto il 27-5-1983
Il Presidente  della Giunta  Regionale promulga la seguente legge
regionale:

ARTICOLO 1
(Organi delle Unità Sanitarie Locali)

Il primo  comma  dell'art.  12  della  LR  19-12-1979  n.  63  è
sostituito dal seguente:

   "Sono organi dell'Unità sanitaria locale:

   1) l'Assemblea;
   2) il Comitato di Gestione e il suo Presidente;
   3) il Collegio dei Revisori.

ARTICOLO 2
(Composizione e durata del Collegio dei Revisori)

Il Collegio  dei Revisori  è composto  di tre membri, di cui uno
designato dal  Ministero del  Tesoro, uno dal Consiglio regionale
ed uno dall'Assemblea della Unità Sanitaria Locale.

Il Collegio  dei Revisori  dura in  carica quanto  l'Assemblea ed
esercita le  proprie funzioni  fino  all'insediamento  del  nuovo
collegio.

ARTICOLO 3
(Requisiti dei membri del Collegio dei Revisori)

I componenti  designati dal  Consiglio regionale e dall'Assemblea
dovranno essere:

a) cittadini  iscritti nelle  liste elettorali di un comune della
   Toscana;
b) esperti  in finanza  e  contabilità  pubblica  o  esperti  in
   materie amministrative.

ARTICOLO 4
(Ineleggibilità e  incompatibilità dei  membri del Collegio dei
Revisori)

Non possono essere nominati revisori e se nominati decadono:

- coloro  che si  trovano in  uno dei  casi di  ineleggibilità o
  incompatibilità  a   componente  del   Comitato  di   gestione
  dell'Unità Sanitaria Locale;
- coloro  che hanno  ascendenti o  discendenti ovvero  parenti  o
  affini fino  al secondo grado, che coprano nell'Amministrazione
  dell'Unità  Sanitaria   Locale  l'Ufficio   di  Presidente   o
  componente del  Comitato di Gestione, di membro dell'Ufficio di
  Direzione oppure  coprano posti  nell'istituto di  credito  che
  svolge funzioni di tesoreria dell'Unità Sanitaria Locale;
- i  componenti    dell'Assemblea  e  del  Comitato  di  Gestione
  dell'Unità Sanitaria Locale;
- coloro  che abbiano  un rapporto  di impiego  o convenzionale a
  qualsiasi titolo con il servizio sanitario nazionale;
- gli  amministratori ed i dipendenti di istituzioni sanitarie di
  carattere privato,  ubicate nell'ambito della Regione, e coloro
  che,  a   qualsiasi  titolo,   svolgono  in  modo  continuativo
  attività retributive presso le istituzioni predette;
- i fornitori dell'Unità sanitaria locale;
- coloro  che  abbiano  lite  pendente  per  questioni  attinenti
  l'attività dell'Unità  Sanitaria Locale,  ovvero,  avendo  un
  debito  liquido   ed  esigibile  verso  di  essa,  siano  stati
  regolarmente costituiti  in mora,  ai sensi  dell'articolo 1219
  del Codice Civile, oppure si trovino nelle condizioni di cui al
  secondo comma dello stesso articolo.

L'Ufficio di  Revisore non  può essere  ricoperto in più di una
Unità Sanitaria Locale.

ARTICOLO 5
(Nomina del Collegio dei Revisori)

Il  Presidente  della  Giunta  regionale,  con  proprio  decreto,
pubblicato sul  Bollettino Ufficiale  della  Regione,  nomina  il
Collegio dei Revisori.

ARTICOLO 6
(Rinnovo del Collegio dei Revisori)

Per il  rinnovo del  Collegio dei  Revisori il  Presidente  della
Giunta regionale  invia, almeno  tre mesi  prima dalla  scadenza,
apposita richiesta  agli  Enti  e  agli  Organi  competenti  alle
designazioni.

ARTICOLO 7
(Presidente del Collegio dei Revisori)

Le funzioni  del Presidente  del Collegio  dei  Revisori  vengono
esercitate dal membro designato dal Consiglio regionale.

ARTICOLO 8
(Compiti del Collegio dei Revisori)

Al Collegio dei revisori spetta di:

- accertare  la regolarità  delle scritture  e delle  operazioni
  contabili;
- effettuare  riscontri trimestrali sulla consistenza di cassa e,
  almeno una volta all'anno, riscontri sulla esistenza dei valori
  e dei titoli in proprietà, deposito, cauzione o custodia;
- esaminare  il conto consuntivo e redigere una propria relazione
  da allegare al provvedimento di approvazione del conto stesso;
- sottoscrivere  i rendiconti di cui all'art. 57 della LR 24-5-80
  n. 68;
- redigere   una    relazione    trimestrale    sulla    gestione
  amministrativo -  contabile dell'Unità  Sanitaria   Locale  da
  trasmettere alla  Regione e  ai Ministeri  della Sanità  e del
  Tesoro.

Le predette  funzioni sono  esercitate limitatamente  al  settore
sanitario o  comunque  alle  entrate  e  spese  riconducibili  al
bilancio sanitario.

ARTICOLO 9
(Funzionamento del Collegio dei Revisori)

Per la  validità delle  adunanze del  Collegio è  necessaria la
presenza del Presidente e di un membro.

Il Collegio  dei Revisori  si riunisce  ordinariamente almeno una
volta ogni tre mesi su convocazione del Presidente da comunicarsi
ai membri del Collegio almeno dieci giorni prima della riunione.

Riunioni del  Collegio  dei  Revisori  possono  essere  richieste
singolarmente da  ciascuno dei  membri. La  richiesta deve essere
motivata e  la convocazione si svolge secondo le procedure di cui
al comma precedente.

Di ogni  riunione viene redatto processo verbale sottoscritto dai
componenti del Collegio.

Il Comitato  di Gestione dell'Unità Sanitaria Locale assicura al
Collegio  dei  Revisori  l'assistenza  tecnica  ed  organizzativa
necessaria per l'espletamento dei compiti propri del Collegio. In
particolare:

- trasmettere al Collegio tutti gli atti, i dati e le notizie che
  il Collegio ritenga utile acquisire;
- garantire ai componenti del Collegio l'accesso ai servizi della
  Unità Sanitaria  Locale qualora il Collegio ritenga necessario
  procedere ad atti di verifica e di controllo;
- assicurare  i locali  ed i  mezzi necessari  per lo svolgimento
  dell'attività del Collegio.

I Componenti  del Collegio dei Revisori possono partecipare senza
diritto di  voto, alle  sedute dell'assemblea  e del  Comitato di
Gestione dell'Unità Sanitaria Locale.

Il Revisore  che, senza  giustificato motivo, non partecipa a due
sedute consecutive del Collegio decade d'ufficio.

Per l'esercizio  delle funzioni  previste dalla  presente  legge,
ciascun  Revisore   ha  diritto   di  prendere   visione,   anche
singolarmente, di  tutti  gli  atti  amministrativi  e  documenti
contabili dell'Unità Sanitaria Locale.

ARTICOLO 10
(Indennità ai membri del Collegio dei Revisori)

Al Presidente  ed ai  membri del Collegio dei Revisori spetta una
indennità di  carica lorda  pari al  50% di  quella  corrisposta
rispettivamente al  Presidente ed ai membri del relativo comitato
di Gestione della Unità Sanitaria Locale, nonchè, se spettante,
l'indennità   di   missione   ed   il   rimborso   delle   spese
effettivamente sostenute  nei limiti  e secondo  quanto  previsto
dalla normativa vigente per i dipendenti regionali.

La liquidazione  del rimborso  spese è  fatta con  deliberazione
esecutiva del  Comitato di Gestione della Unità Sanitaria Locale
su  richiesta  dell'interessato  corredata  dalla  documentazione
necessaria.

ARTICOLO 11
(Norma transitoria e finale)

Per la prima costituzione del Collegio dei revisori il Presidente
della Giunta  regionale invia  la richiesta di designazione entro
quindici giorni  dalla data  della pubblicazione  della  presente
legge sul Bollettino Ufficiale della Regione.

Le designazioni  devono essere  effettuate entro  60 giorni dalla
data di  assunzione al  protocollo della richiesta del Presidente
della Giunta regionale, di cui al precedente comma.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 6 giugno 1983.

La presente  legge è  stata approvata dal Consiglio Regionale il
26-4-1983 ed è stata vistata dal Commissario di Governo il 27-5-
1983.



ENTI SANITARI
CONTROLLI

