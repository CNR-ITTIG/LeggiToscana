Formazione della cartografia regionale.

Il Consiglio Regionale ha approvato il 7-12-1982
Il Commissario del Governo ha apposto il visto il 8-1-1983
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

La Regione,  nell'ambito delle  proprie competenze  relative agli
aspetti conoscitivi  della disciplina dell'uso del territorio, ai
sensi dell'articolo  80 del  DPR 24-7-77 n. 616, promuove e cura,
anche in  concorso con  gli Enti  Locali e  nell'osservanza delle
vigenti  leggi   statali  che   disciplinano   la   materia,   la
realizzazione di un sistema di produzione cartografica funzionale
alla gestione  e all'aggiornamento delle informazioni riguardanti
il  territorio   della  regione,   anche  mediante  procedure  di
elaborazione automatica.

Allo scopo predetto la Regione provvede in particolare:

a) alla formazione, alla conservazione ed all'aggiornamento della
   carta tecnica  regionale in  scala 1:  5.000 e/o in scala a 1:
   10.000;
b) alla  formazione, alla  conservazione ed  all'aggiornamento di
   elaborati   cartografici   tematici   riguardanti   situazioni
   fisiche, ambientali  ed  antropiche  di  tutto  il  territorio
   regionale.

La Regione  favorisce, altresì,  l'iniziativa degli  Enti Locali
per la rilevazione e l'aggiornamento della cartografia generale o
speciale, a  scala 1:  2.000 o superiori, limitatamente ad ambiti
sub - regionali.

ARTICOLO 2
(Programmazione degli interventi)

Entro tre  mesi dall'entrata  in vigore  della presente  legge le
Province  raccolgono   dalle  Associazioni  Intercomunali,  dalle
Comunità Montane,  dai Comuni  o loro  consorzi, le  esigenze di
copertura cartografica dei rispettivi territori e presentano alla
Giunta   regionale   proposte   di   programmi   provinciali   di
allestimento cartografico.  Entro i due successivi mesi la Giunta
regionale presenta  all'approvazione del  Consiglio una  proposta
definitiva di  programma pluriennale  regionale  di  allestimento
cartografico per  l'intero territorio  regionale,  in  base  alle
disponibilità di  bilancio e  tenendo conto, se esistenti, delle
proposte avanzate dalle Province. In mancanza di queste la Giunta
regionale provvede  direttamente  alla  raccolta  delle  esigenze
degli enti locali.

Il programma pluriennale regionale contiene:

a) l'indicazione della sua durata;
b) le  parti   del territorio    da  coprire  con  riprese  aero-
   fotogrammetriche e con allestimento cartografico, definendo le
   unità territoriali minime di rilevazione;
c) l'ordine  di    priorità  dei    nuovi  rilevamenti  e  degli
   aggiornamenti da effettuare;
d) le  scale di  rappresentazione e le tipologie cartografiche da
   adottare in rapporto alle finalità d'uso;
e) i  lavori da  svolgere direttamente  dalla Regione  ad  intero
   carico del  bilancio regionale a norma del successivo articolo
   3;
f) i  parametri   per   la   determinazione,  in  relazione  alle
   specificità territoriali  ed ai  tipi cartografici,  ai sensi
   dei successivi  articoli 4  e 5,  dell'entità delle  quote di
   partecipazione   degli   enti   locali   all'allestimento   di
   cartografia  da  parte  della  Regione  e  dei  contributi  da
   concedere agli  Enti Locali,  che provvedono  all'allestimento
   cartografico;
g) i  capitolati generali  e le  convenzioni tipo  contenenti  le
   condizioni che possono applicarsi ai contratti di allestimento
   cartografico e ai rapporti tra Regione ed Enti Locali previsti
   dalla presente legge.

Al programma  di cui sopra si dà attuazione attraverso programmi
operativi annuali approvati ai sensi del successivo articolo 6.

ARTICOLO 3
(Riserva di competenze regionali)

La Regione  provvede all'esecuzione  integrale dei  lavori per  i
quali il  programma pluriennale  abbia stabilito  di imputare  la
spesa a intero carico del bilancio regionale.

Tali lavori  sono  esclusivamente  quelli  riguardanti  parti  di
territorio per  i quali  il programma pluriennale regionale abbia
ravvisato  motivazioni   tecniche  di   completamento  di  unità
territoriali minime di rilevazione oppure esigenze conoscitive di
prevalente interesse regionale o nazionale.

ARTICOLO 4
(Attribuzioni  organizzative  e  finanziarie  per  l'allestimento
della carta tecnica regionale)

Al fine  di realizzare gli elaborati cartografici di cui all'art.
1, comma  2, la  Regione provvede  a proprie  cure e  spese  alle
riprese  aereo   fotogrammetriche,  alla   predisposizione  delle
normative tecniche, al collaudo di prodotti.

Per l'allestimento  della suddetta  cartografia, per  la quale la
Regione non  si sia assunta a suo totale carico il relativo onere
ai sensi  dell'art. 3,  può essere  seguita una  delle  presenti
procedure:

a) le  Province provvedono  all'affidamento e  alla direzione dei
   lavori  alla   cui   realizzazione   chiedono   di   procedere
   direttamente. I  rapporti fra Regione e Province sono regolati
   da apposite convenzioni stipulate dalla Giunta regionale sulla
   base dello  schema contenuto  nel programma  pluriennale e  la
   Regione si  assume a carico l'onere del finanziamento, fino al
   70% delle spese ritenute ammissibili;
b) la  Regione provvede  alla esecuzione  dei lavori  per la  cui
   realizzazione le  Province,  i  Comuni  e  loro  consorzi,  le
   Associazioni Intercomunali  e le  Comunità Montane  si  siano
   impegnati congiuntamente  o separatamente  a partecipare  alle
   relative spese per una quota complessivamente non inferiore al
   50% del  totale. In  tal caso i rapporti con gli Enti suddetti
   sono regolati  da apposite  convenzioni stipulate dalla Giunta
   regionale sulla  base degli  schemi  contenuti  nel  programma
   pluriennale.

ARTICOLO 5
(Contributi regionali  agli Enti  locali  per  l'allestimento  di
cartografia a grande scala)

Al fine  di promuovere  la realizzazione della cartografia di cui
all'articolo 1,  ultimo comma, la Regione provvede a proprie cure
e  spese   alle  riprese   aereofotogrammetriche  stabilite   nei
programmi operativi annuali, alla predisposizione delle normative
tecniche, e  concede contributi  finanziari agli Enti locali fino
al 30% della spesa ritenuta ammissibile.

Per l'allestimento della suddetta cartografia può essere seguita
una delle seguenti procedure:

a) i  Comuni che richiedono di procedere direttamente, provvedono
   all'affidamento, alla  direzione ed  al collaudo dei lavori di
   proprio interesse;
b) le  province provvedono  all'affidamento, alla direzione ed al
   collaudo dei  lavori di  interesse proprio o di loro consorzi,
   di associazioni  intercomunali e  di comunità  montane che si
   siano impegnati a partecipare alle relative spese.

ARTICOLO 6
(Programmi  operativi   annuali  di   attuazione  del   programma
pluriennale)

Entro 60  giorni dalla  approvazione del programma pluriennale, e
negli anni  successivi entro  il  31  luglio  di  ogni  anno,  le
Province trasmettono  alla Regione  una  proposta  di  attuazione
dell'allestimento cartografico relativi al rispettivo territorio,
indicando quale  procedura organizzativa  si intenda  seguire fra
quelle previste nei precedenti articoli 4 e 5.

La proposta  dovrà essere  corredata dalle  deliberazioni  degli
enti contenenti  le  richieste  di  sovvenzioni  regionali  ed  i
rispettivi impegni di partecipazione alle spese.

Entro  il   30  ottobre   di  ogni  anno,  ed  entro  120  giorni
dall'approvazione del  programma pluriennale  in  sede  di  prima
attuazione, la  Giunta regionale  sulla base delle previsioni del
bilancio annuale,  delle proposte  delle Province e degli impegni
di partecipazione  alle spese  degli enti  richiedenti,  presenta
all'approvazione del  Consiglio regionale  un programma operativo
annuale contenente:

1) verifica dello stato di attuazione del programma pluriennale e
   suo eventuale  adeguamento limitatamente  a fatti  ed esigenze
   straordinarie sopravvenute;
2) determinazione del costo unitario medio regionale di ogni tipo
   cartografico;
3) determinazione  dei  lavori  da  svolgere  direttamente  dalla
   Regione a intero carico del bilancio regionale;
4) individuazione  degli  enti    che    provvedono  direttamente
   all'esecuzione dei lavori;
5) determinazione,   nell'ambito    dei  parametri  indicati  dal
   programma   pluriennale,    dell'entità   delle    quote   di
   partecipazione  degli   enti  richiedenti   e  dei  contributi
   regionali;
6) concessione  ai singoli  enti delle sovvenzioni previste dalla
   presente legge;
7) determinazione  dei   finanziamenti  regionali  necessari  per
   provvedere ai lavori di competenza regionale.

Alla erogazione  delle somme  provvede la Giunta regionale previa
stipulazione delle relative convenzioni.

La spesa  ammissibile a  contributo non potrà essere superiore a
quella  risultante  applicando  per  ogni  tipo  di  cartografica
prevista  il  costo  unitario  medio  determinato  nel  programma
operativo  annuale;     l'eventuale   eccedenza  sarà  a  carico
dell'ente richiedente.

ARTICOLO 7
(Prescrizioni  da   osservare  per   usufruire   dei   contributi
regionali)

Per usufruire  dei contributi  regionali di cui all'art. 5 l'Ente
richiedente deve attenersi alle seguenti prescrizioni:

a) entro  60 giorni  dalla comunicazione  della Giunta  regionale
   dell'avvenuta concessione  del contributo  deve affidare,  con
   deliberazione resa  esecutiva ai sensi di legge, l'incarico di
   esecuzione   della   cartografica   relativa   al   territorio
   prescelto;
b) l'allestimento    cartografico    deve    essere  eseguito  in
   conformità  alle  norme  tecniche  stabilire  nel  capitolato
   speciale tipo dei lavori contenuto nel programma pluriennale;
c) i lavori devono essere ultimati entro il termine stabilito dal
   programma operativo annuale;
d) il  collaudo dei  lavori deve  essere effettuato da uno o più
   incaricati nominati dalla Giunta regionale, con relativa spesa
   a carico dell'Ente interessato.

La erogazione di una quota pari a 2/3 del contributo regionale è
effettuata sulla base della dimostrazione dell'avvenuto pagamento
della spesa a carico degli Enti beneficiari.

Per  l'erogazione   a  saldo   del  contributo   dovranno  essere
consegnati al Dipartimento Assetto del Territorio della Regione i
seguenti documenti:

1) copia della delibera di spesa;
2) copia   fotoincisa  su    materiale    plastico  indeformabile
   trasparente per ogni originale dei fogli realizzati;
3) copia  elioriproducente su materiale plastico indeformabile di
   ogni foglio realizzato;
4) copia eliografica per ogni foglio realizzato;
5) risultati  dei calcoli  grafici  e  monografie  dei  punti  di
   appoggio planimetrici e altimetrici.

Altri  eventuali   documenti  possono   specificatamente   essere
richiesti dalla Giunta regionale.

ARTICOLO 8
(Affidamento lavori)

I lavori  di cui ai programmi approvati ai sensi dell'art. 2 sono
eseguiti in  base ai capitolati speciali di appalto contenuti nel
programma pluriennale  e nel  rispetto delle  attribuzioni  degli
organi cartografici dello Stato di cui alle vigenti leggi statali
che disciplinano  la esecuzione  e la  diffusione dei rilevamenti
aereofotogrammetrici.

I lavori  suddetti, ove  non vengano  eseguiti tramite gli uffici
tecnici degli  enti interessati  devono essere affidati ad organi
cartografici  dello  Stato,  ad  istituti  di  ricerca,  a  studi
professionali,   a    singoli   professionisti   od   a   imprese
specializzate,  secondo   le  disposizioni   di  cui  alla  legge
regionale n. 54 del 25 giugno 1981.

ARTICOLO 9
(Agevolazioni per lo sviluppo dei servizi cartografici)

Per agevolare  lo svolgimento  dei compiti  di cui  alla presente
legge, la  Regione promuove  corsi di  formazione e aggiornamento
professionale per  il personale,  e costituisce  presso gli  Enti
Locali depositi di copie del materiale fotografico e cartografico
di sua  proprietà nonchè  di quello  di altri  soggetti che  ne
abbiano autorizzato la diffusione.

ARTICOLO 10
(Distribuzione dei prodotti cartografici e fotografici)

Il materiale  fotografico  e  cartografico  prodotto  secondo  le
procedure della presente legge, compreso quello depositato presso
gli Enti  Locali, è  concesso in  visione o  ceduto in  copia  a
chiunque ne  faccia richiesta,  nel rispetto  delle vigenti norme
statali in materia.

La Giunta  regionale determina  le quote  di rimborso delle spese
per la  cessione di  copie del  materiale fotografico,  dei fogli
della  carta   tecnica  regionale   e  di  ogni  altro  materiale
cartografico prodotto ai sensi della presente legge.

I proventi  della cessione da parte della Regione delle copie del
materiale di  cui ai precedenti commi sono introitati in apposito
capitolo dello  stato di  previsione  dell'entrata  del  bilancio
regionale.

ARTICOLO 11
(Finanziamento pluriennale ed annuale)

Per gli interventi previsti dalla presente legge è disposta, per
il  triennio   1982/84,  una   autorizzazione  di   spesa  di  L.
3.500.000.000 con  riferimento a  quanto  previsto  nel  bilancio
pluriennale 1982/1984  all'Obiettivo 4. (Assetto del Territorio).
Piano 1.  (Piano per  la formazione  di strumenti urbanistici, il
recupero del  patrimonio immobiliare  ed il  potenziamento  e  lo
sviluppo dell'edilizia abitativa). Programma 2. (Programma per la
formazione degli strumenti urbanistici).

La quota  per l'anno  1982, nell'importo di Lire 1.500.000.000 fa
carico al Cap. 41200 del bilancio del corrente esercizio.

Le quote  per gli  anni successivi,  determinate con  le  singole
leggi di bilancio, faranno carico al corrispondente capitolo.

ARTICOLO 12
(Autorizzazione ad assumere obbligazioni a carattere pluriennale)

Per gli  interventi indicati  nella presente legge è autorizzata
la stipulazione  dei contratti o l'assunzione di obbligazioni per
l'intera spesa disposta e nei limiti della medesima.

Sono esclusi  dal regime  di cui al comma precedente gli atti dai
quali sorga  l'obbligo di assumere gli impegni ai sensi dell'art.
14 della LR 6.5.1977 n. 28.

A tali atti potrà essere dato corso dopo che le singole leggi di
bilancio abbiano determinato le quote annuali.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 17 gennaio 1983.

La presente  legge è  stata approvata dal Consiglio Regionale il
7-12-1982 ed è stata vistata dal Commissario del Governo il 8-1-
1983.



URBANISTICA

