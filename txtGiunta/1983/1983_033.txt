Disciplina   tariffaria   del   trasporto   pubblico   locale   e
determinazione delle tariffe minime.

Il Consiglio Regionale ha approvato il 12-4-1983
Il Commissario del Governo ha apposto il visto il 14-5-1983
Il Presidente  della Giunta  Regionale promulga la seguente legge
regionale:

ARTICOLO 1
(Finalità della legge)

La presente  legge detta  la nuova  disciplina delle  tariffe del
trasporto pubblico  locale e  ne determina  il sistema tariffario
minimo al  fine di  realizzare l'equilibrio del rapporto ricavi -
costi in attuazione dei principi stabiliti dalla legge 151/81.

TITOLO I
TRASPORTI EXTRAURBANI

ARTICOLO 2

Nell'esercizio del  trasporto pubblico  locale  relativamente  ai
servizi extraurbani  di concessione  regionale, si  applicano  le
tariffe minime indicate nelle tabelle allegate A e B salvo quanto
disposto dai successivi artt. 5 e 6.

ARTICOLO 3

Il prezzo  dei biglietti ordinari viaggiatori e degli abbonamenti
è calcolato  in base  alla tabella  A e alle distanze risultanti
dalla tabella  polimetrica approvata  per ciascuna  linea  ed  è
determinato secondo i seguenti criteri e modalità:

1) i  biglietti di  viaggio vengono  rilasciati soltanto  per  le
   relazioni  tra   fermate  per   le  quali  è  autorizzato  il
   frazionamento della tariffa;
2) per  ogni relazione  il  prezzo  è  calcolato  in  base  alle
   distanze risultanti  dal percorso  diretto, con  la esclusione
   delle eventuali diramazioni;
3) per le relazioni che iniziano o terminano in corrispondenza ad
   una fermata  senza frazionamento  di tariffa,  si  applica  il
   prezzo relativo  alla fermata  per la  quale  è  previsto  il
   frazionamento di tariffa e che rispettivamente procede o segue
   quella facoltativa salvo il caso di cui al successivo punto 4;
4) qualora  in un  centro abitato  esista una  sola  fermata  con
   frazionamento di  tariffa, il  prezzo relativo  si  applica  a
   tutte quelle facoltative comprese nello stesso centro;
5) per  le relazioni comuni a più linee dello stesso percorso si
   applica uguale tariffa, salvo il disposto dell'art. 5;
6) per  le relazioni che prevedono interscambio fra più linee la
   tariffa deve essere riferita alla percorrenza complessiva.

Per esigenze  di integrazione  tra servizio  extra  -  urbano  ed
urbano il  Consiglio regionale,  anche  su  proposta  degli  Enti
locali interessati  può stabilire  discipline tariffarie diverse
da quelle  della presente  legge su determinate linee o tratti di
linea.

In ogni  caso per  le relazioni  comuni la  tariffa  della  prima
tratta extraurbana non può essere inferiore a quella urbana.

ARTICOLO 4

Ai  viaggiatori   che  ne   facciano  richiesta  sono  rilasciati
biglietti di abbonamento mensile alle tariffe della tabella A.

Ai lavoratori  dipendenti che  ne facciano richiesta documentata,
anche mediante dichiarazione sostitutiva, sono inoltre rilasciati
i biglietti  di abbonamento  con validità di cinque giorni o sei
giorni, nell'ambito  della settimana indicata, alla tariffa della
tabella A.

I suddetti  biglietti di  abbonamento sono  riferiti a  relazioni
determinate, sono  non cedibili,  a vista e senza limitazioni del
numero delle corse.

Gli abbonamenti  settimanali devono  riportare l'indicazione  dei
giorni  di   non  utilizzo,   scelti   dall'utente   al   momento
dell'acquisto;     quelli  mensili   hanno  validità  dal  primo
all'ultimo giorno del mese.

Gli  abbonamenti   rilasciati  da  un'azienda  concessionaria  di
trasporti locali per una determinata tratta sono validi anche per
i servizi  di trasporto  gestiti da  altre aziende  sul  medesimo
percorso.

Le aziende  interessate provvedono  alle relative convenzioni per
la ripartizione  dei proventi  entro  tre  mesi  dall'entrata  in
vigore della presente legge.

ARTICOLO 5

Possono essere  istituiti, anche  su proposta  degli enti  locali
interessati, biglietti  ed abbonamenti  cumulativi fra servizi di
trasporti gestiti  anche da  aziende diverse. Le relative tariffe
sono riferite alla percorrenza complessiva.

Per i  servizi  di  trasporto  strada  -  rotaia  è  ammessa  la
adozione, con  deliberazione del  Consiglio regionale, sulla base
di convenzioni stipulate con l'Azienda  delle  FFSS,  di  tariffe
diverse da quelle della tabella A per la percorrenza complessiva.

ARTICOLO 6

Per  le  corse  celeri  individuate  con  apposita  delibera  del
Consiglio regionale  le  tariffe  di  cui  alla  tabella  A  sono
aumentate del 25% con arrotondamento alle 100 lire superiori.

Le aziende  possono istituire  il servizio  di  prenotazione  dei
posti per corse celeri applicando un prezzo corrispondente al 10%
della tariffa  di  corsa  semplice,  dandone  comunicazione  alla
Giunta regionale.

ARTICOLO 7

Ciascun viaggiatore  ha diritto  di portare con sè gratuitamente
due bagagli  di peso  complessivo non  superiore a  Kg. 10  e  di
dimensioni non superiori a cm. 50x30x25.

Per i  bagagli che eccedono il numero, il peso e le dimensioni di
cui al  comma precedente, il prezzo del biglietto è calcolato in
base alla tariffa indicata nella tabella allegata "B".

Per i  bagagli di  peso superiore  a Kg.  10 la  tassazione  deve
essere fatta al netto dei primi 10, trasportati in franchigia.

I bagagli di peso fino a Kg. 10 che eccedono le dimensioni di cui
al comma 1 vengono tassati in base alla classe di tariffa da 11 a
20.

Le frazioni di chilogrammi si arrotondano per difetto.

Gli  enti  e  le  aziende  che  esercitano  servizi  di  pubblico
trasporto possono  effettuare anche  il trasporto  di  colli  non
accompagnati. I  proventi di  tale servizio debbono assicurare la
copertura integrale dei relativi costi.

ARTICOLO 8

Le aziende  e gli  enti presentano  alla Regione le nuove tabelle
polimetriche delle tariffe, entro quindici giorni dall'entrata in
vigore della presente legge.

Per la  formazione delle  tabelle  polimetriche  le  frazioni  di
chilometro sono arrotondate al chilometro superiore.

Nei servizi di trasporto pubblico extraurbano i divieti di carico
sono ammessi  solo se  posti a protezione dei servizi ad impianti
fissi.

Qualora, al fine di conseguire l'equilibrio economico dei bilanci
dei servizi  di trasporto,  le aziende  e gli  enti concessionari
intendano disporre  variazioni tariffarie  in aumento rispetto al
sistema tariffario  minimo disposto  dalla presente legge, devono
darne comunicazione  alla Giunta regionale almeno 30 giorni prima
dell'adozione del provvedimento.

ARTICOLO 9

La Giunta  in sede di rilascio o di modifica delle concessioni di
servizi di  trasporto pubblico  può  obbligare  le  aziende  che
gestiscono servizi di trasporto in zone non servite altrimenti al
trasporto di  giornali quotidiani e medicinali in partite, questi
ultimi fino a 5 Kg.

Le tariffe  e le  modalità di trasporto di giornali quotidiani e
di medicinali  saranno fissate  sentiti le  testate  interessate,
l'ordine dei Farmacisti, l'ANAC e la CISPEL toscani.

ARTICOLO 10

La disciplina  tariffaria prevista  dalla presente  legge non  si
applica ai servizi di gran turismo.

Nei provvedimenti  della Giunta regionale concernenti concessioni
di servizi  di gran turismo è determinato per ogni gita o tratta
il prezzo  complessivo del  trasporto a carico di ciascun utente,
nonchè il  numero minimo  dei biglietti  emessi, al di sotto del
quale l'impresa può sopprimere la gita.

TITOLO II
TRASPORTI URBANI

ARTICOLO 11

Gli enti  e le aziende che esercitano servizi di trasporto urbano
pongono in vendita per l'utenza:

a) biglietti  per corsa semplice e biglietti con validità oraria
   di rete;   la  tariffa minima per corsa semplice è fissata in
   Lire 300  e, per le città con oltre 200.000 abitanti, in Lire
   400. Tale  prezzo è  incrementato almeno di Lire 100 nel caso
   di biglietti con validità oraria di rete;
b) carte  personali di    libera    circolazione,  con  validità
   giornaliera o  di 24  ore;   per  l'intera  rete  le  relative
   tariffe minime  sono fissate  in L.  1.000 e per le città con
   oltre 200.000 abitanti in L. 2.000;
c) abbonamenti mensili con validità di rete o di percorso;
d) abbonamenti di cui alla lettera precedente a tariffa agevolata
   riservati   a    lavoratori   con    limitazione   oraria    e
   dell'estensione dei servizi.

I Comuni singoli od associati determinano le tariffe ed i tipi di
biglietti da  porre  in  vendita  per  ciascuna  delle  categorie
tariffarie  di   cui  alle   lettere  precedenti,   tenuto  conto
dell'estensione della  rete, della  frequenza delle  corse, delle
esigenze  del   bilancio  nel   rispetto  comunque  della  misura
stabilita dal  decreto del  Ministro dei  Trasporti di  cui  alla
lettera b) dell'art. 6 della L. 151/81.

Per gli  abbonamenti di  cui alla lettera c, dovrà essere tenuto
conto  delle  tariffe  applicate  per  i  biglietti  e  le  carte
giornaliere  dell'esigenza  di  incentivare  l'uso  abituale  del
trasporto  collettivo   anche  con   particolare  riferimento   a
determinate  categorie  sociali  e,  nel  caso  in  cui  la  rete
comprenda anche  percorsi non urbani, delle tariffe vigenti sulle
autolinee extraurbane.

Le  tariffe   stabilite  nel  presente  articolo  possono  essere
aumentate per  conseguire un  migliore  equilibrio  nel  rapporto
ricavi -  costi secondo le determinazioni del Consiglio regionale
ai sensi dell'art. 19, comma 3 della presente legge.

Per i biglietti ed abbonamenti cumulativi di trasporti urbani con
ferrovie statali  od in  concessione,  o  con  altri  servizi  di
trasporto pubblico  extraurbano, possono  essere autorizzate  dal
Consiglio regionale  anche  tariffe  diverse  da  quelle  di  cui
all'articolo  precedente,   facendo   riferimento   al   percorso
complessivo  cui   il  biglietto   o  abbonamento  cumulativo  si
riferisce.

ARTICOLO 12

Il Consiglio  regionale definisce indirizzi ed interventi volti a
favorire  la   circolazione  e  l'uso  dei  mezzi  collettivi  di
trasporto nei centri urbani e nelle isole dell'arcipelago.

TITOLO III
NORME COMUNI

ARTICOLO 13

Le aziende  che esercitano  servizi di  trasporto pubblico locale
hanno l'obbligo di:

1) porre  in evidenza alle fermate indicate dal Comune competente
   la frequenza dei passaggi di ogni singola linea nonchè, per i
   servizi extraurbani, i quadri orario delle linee relative;
2) pubblicare  e diffondere,  almeno due  volte  l'anno  l'orario
   completo  di   tutti  i  loro  servizi  con  la  durata  delle
   percorrenze delle  linee urbane,  i  quadriorari  delle  linee
   extraurbane con la lunghezza delle singole tratte e le tabelle
   tariffarie delle linee extraurbane e dei servizi urbani;
3) esporre  al pubblico, per i servizi urbani, nei punti indicati
   dal Comune  competente, una  carta  della  rete  con  indicate
   graficamente  ed  elencate  le  diverse  linee  e  le  tariffe
   vigenti.

L'inosservanza della  norma di  cui  al  punto  1)  comporta  per
l'azienda  esercente   il  servizio  la  sanzione  amministrativa
pecuniaria da  Lire  30.000  a  Lire  100.000  per  ogni  fermata
sprovvista in tutto od in parte delle indicazioni.

L'inosservanza della  norma di  cui  al  punto  2)  comporta  per
l'azienda   esercente   la   rete   dei   servizi   la   sanzione
amministrativa pecuniaria da Lire 3 milioni a Lire 12 milioni per
ogni orario non pubblicato e diffuso.

ARTICOLO 14

Entro due  anni dall'entrata  in vigore  della presente  legge le
aziende e gli enti esercenti servizi pubblici di trasporto locale
provvedono  all'installazione   sui  veicoli,   secondo  apposita
regolamentazione   stabilita    dal   Consiglio   regionale,   di
dispositivi registratori per il controllo automatico del traffico
e della  velocità e  regolarità dei  servizi tali da assicurare
anche una documentazione omogenea sul trasporto pubblico locale.

Per la  mancata  installazione  dei  dispositivi  rispondenti  ai
requisiti prescritti  ai sensi del comma precedente o per il loro
mancato funzionamento  si  applica  una  sanzione  amministrativa
pecuniaria da Lire 500.000 a L. 5 milioni.

ARTICOLO 15

Alla applicazione  delle sanzioni  previste dalla  presente legge
agli artt.  13 e 14 provvede il Presidente della Giunta regionale
ai sensi della legge 24 novembre 1981 n 9689.

ARTICOLO 16

Ai portatori di handicap con invalidità dal 67 al 100% per cause
civili, di  lavoro, di  guerra e  di servizio,  dalla  I  alla  V
categoria, ai  sordomuti, ai  ciechi civili, agli invalidi minori
di 18  anni, ai  Cavalieri di  Vittorio Veneto,  ai  perseguitati
politici antifascisti  riconosciuti che  lo  richiedono,  possono
essere rilasciate,  previa esibizione  di idonea  documentazione,
tessere di  libera circolazione sui trasporti pubblici locali che
si svolgono  nel territorio regionale. Le tessere hanno validità
anche per  gli accompagnatori  autorizzati ai  sensi delle  norme
vigenti.

Lo   stesso    beneficio   può    essere   esteso   agli   ultra
sessantacinquenni, agli  invalidi di  guerra, di  lavoro, civili,
per servizio il cui reddito personale complessivo sia inferiore o
uguale al  valore minimo  della pensione di vecchiaia corrisposta
dall'INPS.

Criteri,  modalità   e  procedure   per   il   rilascio   e   la
determinazione  degli  oneri  sono  disciplinati  con  successivi
appositi provvedimenti.

ARTICOLO 17

Alle aziende che gestiscono servizi di trasporto pubblico locale,
cui vengono  corrisposti contributi o sovvenzioni di esercizio da
parte della  Regione o  di  Enti  locali,  è  fatto  divieto  di
rilasciare tessere  di libera circolazione e biglietti gratuiti o
a tariffa ridotta, validi sulle linee da essa gestite.

L'Ente locale  può deliberare  concessioni di viaggio gratuite o
ridotte  per   determinare  categorie  di  utenti  provvedendo  a
rimborsare all'azienda la differenza del prezzo di ogni documento
di viaggio.

ARTICOLO 18

I viaggiatori dei servizi di trasporto pubblico locale sprovvisti
di documento di viaggio o muniti di documento di viaggio comunque
non  valido   sono  tenuti   al   pagamento   di   una   sanzione
amministrativa pari  a 30  volte il biglietto a tariffa ordinaria
per corsa  semplice per  i servizi urbani e per i servizi extra -
urbani 10  volte il prezzo del biglietto riferito alla tratta dal
capolinea alla fermata successiva all'accertamento.

All'accertamento della  irregolarità di  cui al comma precedente
provvedono  le  aziende  concessionarie  con  personale  all'uopo
autorizzato, di  cui  deve  essere  assicurata  la  qualità  del
giurato nelle forme volute dalla legge.

L'importo della  sanzione amministrativa  prevista dal comma 1 è
devoluto all'azienda concessionaria.

ARTICOLO 19

Il Consiglio  regionale, anche  su  proposta  degli  Enti  locali
interessati, e  comunque con  il concorso  degli stessi,  procede
almeno una  volta all'anno  alla  verifica  degli  effetti  delle
disposizioni contenute  nella presente  legge  e  stabilisce  con
apposita deliberazione  le modifiche tariffarie che si rendessero
necessarie.

Le  tariffe   dei  biglietti  e  degli  abbonamenti  nonchè  del
trasporto bagagli  per i  servizi di  trasporto  pubblico  locale
saranno definite tenendo conto anche dei seguenti elementi:

a) variazione del costo di produzione del servizio;
b) coordinamento con le tariffe ferroviarie;
c) l'incremento   del   rapporto  ricavi -  costi  da  conseguire
   annualmente.

Il Consiglio  regionale, nel  rispetto delle  procedure di cui al
comma 1  e, con  riferimento ai  provvedimenti di cui all'art. 6,
lett. b),  della  Legge  151/81  determina  altresì  l'eventuale
articolazione territoriale del rapporto ricavi - costi.

ARTICOLO 20

Sono abrogate le norme della LR 21.2.1981 n. 23 con esclusione di
quelle di cui all'art. 2.

La presente  legge è  pubblicata sul  Bollettino Ufficiale della
Regione.

E'  fatto  obbligo  a  chiunque  spetti  di  osservarla  e  farla
osservare come legge della Regione Toscana.

La presente  legge dichiarata  urgente per  gli effetti  e con le
modalità di  cui al  comma 2  dell'art. 127 della Costituzione e
dell'art. 28 dello Statuto entra in vigore il giorno stesso della
sua pubblicazione.

Firenze, 18 maggio 1983.

La presente  legge è  stata approvata dal Consiglio Regionale il
12-4-1983 ed  è stata vistata dal Commissario del Governo il 14-
5-1983.

ALLEGATO
TABELLA A
Tariffe minime  per il  trasporto  pubblico  locale  relative  ai
servizi extraurbani di concessione regionale.

              Corsa          Abbon.        Abbon. settimanali Km.
            semplice        mensile        lavoratori dipendenti
                                                 e studenti
                                         5 giorni       6 giorni
----------------------------------------------------------------
  1  -   4       300         7.500         1.300         1.600
  5  -   8       500        10.000         1.700         2.100
  9  -  12       600        13.000         2.000         2.600
 13  -  16       800        16.000         2.600         3.100
 17  -  20       900        18.000         3.000         3.500
 21  -  24     1.000        20.000         3.300         3.900
 25  -  28     1.200        21.000         3.600         4.300
 29  -  34     1.400        23.000         3.900         4.700
 35  -  38     1.500        24.000         4.200         4.900
 39  -  42     1.700        26.000         4.400         5.300
 43  -  48     1.800        27.000         4.700         5.600
 47  -  50     2.000        29.000         5.000         6.000
 51  -  54     2.200        30.000         5.200         6.200
 55  -  58     2.400        32.000         5.500         6.500
 59  -  61     2.600        35.000         6.000         7.000
 65  -  70     2.800        38.000         6.500         7.800
 71  -  76     3.000        41.000         7.200         8.600
 77  -  84     3.300        45.000         7.800         9.400
 85  -  92     3.700        48.000         8.500        10.100
 93  - 100     4.000        53.000         9.100        10.900
101  - 110     4.400        56.000         9.800        11.700
111  - 120     4.800        63.000        10.900        13.000
121  - 130     5.200        66.000        11.400        13.700
131  - 140     5.600        69.000        12.000        14.300
141  - 150     6.000        75.000        13.000        15.600
151  - 160     6.300        78.000        13.500        16.300
161  - 170     6.600        81.000        14.000        16.900
171  - 180     6.900        84.000        14.600        17.600
181  - 190     7.200        87.000        15.000        18.200
191  - 200     7.500        90.000        15.600        19.000

TABELLA B
Tariffe bagagli accompagnati

                                  Chilogrammi
-----------------------------------------------------------------
                   12-20     21-30     31-40     41-50      51-60
-----------------------------------------------------------------
      Km             Lire      Lire      Lire      Lire      Lire
-----------------------------------------------------------------
 da    1 a  20        500       600       800     1.000     1.200
 da   21 a  40        600       800     1.000     1.200     1.500
 da   41 a  60        800     1.000     1.200     1.500     1.800
 da   61 a 100      1.000     1.200     1.500     1.800     2.000
 da  101 a 150      1.200     1.500     1.800     2.000     2.200
 oltre     150      1.500     1.800     2.000     2.300     2.500

TRASPORTI

