Caratteristiche delle  uniformi, dei segni distintivi e dei mezzi
di comunicazione dei servizi di polizia locale.

Il Consiglio Regionale ha approvato il 13.10.1998
Il Commissario del Governo ha apposto il visto il 13.11.1998
Il Presidente  della Giunta  Regionale promulga la seguente legge
regionale:

ARTICOLO 1

1.  La   presente  legge   disciplina  le  caratteristiche  delle
uniformi, dei  segni distintivi  e dei mezzi di comunicazione dei
servizi che svolgono funzioni di polizia locale.

ARTICOLO 2
(Uniformi)

1. L'uniforme degli addetti al servizio di polizia municipale, ai
sensi del  primo comma  dell'art. 24 della LR 9 marzo 1989 n. 17,
è conforme ai modelli e ai colori previsti nell'allegato A della
presente legge.

2. L'uniforme degli addetti ai servizi di polizia provinciale, ai
sensi della  LR 9  marzo 1989  n. 17, è conforme ai modelli e ai
colori previsti nell'allegato A/1 della presente legge.

3. Sulla  uniforme di cui ai precedenti commi, è posta la placca
di riconoscimento  completa del  numero  personale  di  matricola
dell'addetto,  nonchè   i  segni  distintivi  del  grado  e  gli
accessori di cui all'allegato B della presente legge.

ARTICOLO 3
(Simbolo e logotipo)

1. Il simbolo della polizia municipale e provinciale è il Pegaso
in argento  nella forma  adottata dalla  Regione Toscana con LR 3
febbraio 1995  n. 18. Il suo uso è subordinato al rispetto della
normativa di disciplina.

2. Il logotipo Polizia Municipale e Polizia Provinciale recano le
caratteristiche di cui all'allegato C della presente legge.

ARTICOLO 4
(Contrassegni e accessori sui mezzi di trasporto)

1. I  mezzi di  trasporto in  dotazione  ai  servizi  di  polizia
municipale e  della polizia  provinciale sono  di colore  di base
bianco; recano i contrassegni e gli accessori di cui all'allegato
D della presente legge, nelle posizioni in esso stabilite.

ARTICOLO 5
(Tessera di riconoscimento)

1. Il  personale addetto  ai  servizi  di  polizia  municipale  e
provinciale, nell'espletamento  delle sue  funzioni, è tenuto ad
esibire la tessera di riconoscimento, le cui caratteristiche sono
quelle descritte nell'allegato E della presente legge.

ARTICOLO 6
(Caratteristiche dei  mezzi di  comunicazione per le attività di
soccorso e di protezione civile)

1. Presso  ogni Provincia  e Comune  capoluogo di  provincia,  la
stazione di  base del  servizio  di  polizia  provinciale  e  del
servizio di  polizia municipale  sono dotate  di un  impianto  di
radiocomunicazione collegato  direttamente con  l'impianto  radio
regionale operante  per le  attività di soccorso e di protezione
civile. Gli impianti di radiocomunicazione delle stazioni di base
del servizio  di polizia  municipale degli  altri  Comuni  devono
essere idonei al collegamento con l'impianto del Comune capoluogo
di provincia.

2. La  Regione Toscana  definisce le caratteristiche dei mezzi di
comunicazione di  cui al comma 1 e li rende operativi nell'ambito
della  realizzazione   della  rete   di   collegamenti   per   la
comunicazione  di   informazioni  disciplinata   ai  sensi  della
normativa regionale vigente in materia di protezione civile.

ARTICOLO 7
(Adeguamento alle nuove disposizioni)

1. I  Comuni  e  le  Province  provvedono  ad  adeguare  i  segni
distintivi del grado, i contrassegni e gli accessori sui mezzi di
trasporto e  la tessera di riconoscimento a quanto disposto dalla
presente legge  entro un  (1) anno  dall'entrata in  vigore delle
relative disposizioni.

2. Fatto salvo quanto disposto al comma precedente, i Comuni e le
Province adeguano  il vestiario  degli  addetti  al  servizio  di
Polizia municipale e provinciale compatibilmente con il programma
delle relative  forniture e  comunque entro due anni dall'entrata
in vigore della presente legge.

ARTICOLO 8
(Altri servizi di polizia locale)

1. Le  disposizioni dettate  dalla presente  legge per la Polizia
provinciale si  applicano, ove  compatibili, anche  ai servizi di
polizia locale  esercitati da soggetti diversi dai Comuni e dalle
Province.

ARTICOLO 9
(Divieti)

1. Per garantire la riconoscibilità e la diversità degli ambiti
di competenza,  le  uniformi  dei  soggetti  esercenti  attività
private  di  sorveglianza  e  vigilanza  devono  essere  tali  da
escludere la  stretta somiglianza  con le  uniformi della Polizia
municipale e provinciale.

2.  In  caso  di  violazione  i  Comuni  e  le  Province,  previa
contestazione, ordinano  ai titolari delle attività di cui sopra
la cessazione dell'uso delle uniformi medesime.

ARTICOLO 10

1. Gli allegati alla presente legge possono essere modificati con
deliberazione del  Consiglio Regionale  su proposta  della Giunta
Regionale.

ARTICOLO 11
(Abrogazioni)

1. Dalla  data di  entrata in  vigore della  presente legge  sono
abrogate:

- la legge regionale 17 dicembre 1992, n. 56;
- la legge regionale 8 aprile 1995, n. 46.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 18 novembre 1998

Chiti

La presente  legge è  stata approvata dal Consiglio Regionale il
13.10.1998 ed  è stata  vistata dal  Commissario del  Governo il
13.11.1998.

ALLEGATO

INDICE DEGLI ALLEGATI

Allegato A -        Uniformi della Polizia Municipale
                    Personale appiedato
                    Personale di autoreparto
                    Personale a cavallo
                    Alta uniforme e uniforme da
                    cerimonia
                    Uniforme per protezione civile
                    Uniforme del personale a tempo
                    determinato

Allegato A-1 -      Uniformi della Polizia Provinciale
                    Personale appiedato
                    Autoreparto
                    Alta uniforme e uniforme da
                    cerimonia
                    Uniforme per protezione civile
                    Uniforme del personale a tempo determinato

Allegato B -        Segni distintivi del grado e accessori
                    sull'uniforme
                    Segni distintivi del grado
                    Placca di riconoscimento
                    Alamari, nastrini e varie

Allegato C -        Simbolo e logotipo della Polizia Municipale e
                    Provinciale

Allegato D -        Contrassegni ed accessori sui mezzi di
                    trasporto della Polizia Municipale e
                    Provinciale

Allegato E -        Tessera di riconoscimento.

<seguono  riproduzioni   grafiche  dei   capi  di  abbigliamento,
accessori, simboli, contrassegni auto, tessere di riconoscimento,
e relative descrizioni, pp. 15-40>

ENTI TERRITORIALI

