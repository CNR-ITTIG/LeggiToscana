Norme  sulle  procedure  e  gli  strumenti  della  programmazione
sanitaria e sull'organizzazione del servizio sanitario regionale.

Il Consiglio Regionale ha approvato il 15-9-1998
Il Commissario del Governo ha apposto il visto il 25-9-1998
Il Presidente  della Giunta  Regionale promulga la seguente legge
regionale:

TITOLO I
OGGETTO E DEFINIZIONI

ARTICOLO 1
(Oggetto)

1. La  presente legge detta norme sulle procedure e gli strumenti
della programmazione sanitaria e sull'organizzazione del servizio
sanitario  regionale   ai  fini   dell'adeguamento   dell'assetto
organizzativo ai  principi e  ai contenuti  previsti dalla  Legge
Regionale 3 ottobre 1997 n. 72 "Organizzazione e promozione di un
sistema di  diritti  di  cittadinanza  e  di  pari  opportunità:
riordino  dei   servizi  socio  assistenziali  e  socio  sanitari
integrati". A  questo fine  la presente legge modifica ed integra
le Leggi Regionali 29 giugno 1994 n. 49, LR 2 gennaio 1995 n. 1 e
la LR 22 febbraio 1996 n. 14.

ARTICOLO 2
(Definizioni)

1. Ai fini della presente legge si intende:

a) per    area    vasta,  la    dimensione    operativa  a  scala
   interaziendale, individuata  come dimensione ottimale per atti
   di concertazione;

b) per  azione    programmata,  lo  strumento  di  programmazione
   previsto  dal  piano  sanitario  regionale  e  adottato  dalla
   Regione al  quale le  Aziende sanitarie e gli altri produttori
   accreditati devono  conformarsi. L'azione  programmata  ha  ad
   oggetto: il  percorso assistenziale  di determinate patologie;
   la  regolamentazione   di  specifiche   pratiche   mediche   o
   d'interventistica chirurgica;  l'organizzazione di particolari
   iniziative di prevenzione collettiva;

c) per  Aziende sanitarie, le Aziende unità sanitarie locali, di
   seguito denominate Aziende u.s.l, e le Aziende ospedaliere;

d) per    bacino  di  Azienda  ospedaliera,  l'area  territoriale
   delimitata dagli  atti regionali  di programmazione  entro  la
   quale l'Azienda  ospedaliera opera  come  naturale  centro  di
   attrazione;

e) per  budget, il  sistema di  obiettivi e risorse attribuite al
   responsabile di  una struttura  organizzativa o  di un livello
   gestionale;

f) per  concertazione, il  metodo di  relazione e lo strumento di
   programmazione con  il quale  di norma  le  Aziende  sanitarie
   stabiliscono reciproche intese sia per lo sviluppo in rete dei
   servizi ospedalieri  che per l'erogazione dei servizi sanitari
   territoriali di  zona e  di quelli di prevenzione collettiva e
   definiscono  accordi  di  sistema  con  gli  altri  produttori
   accreditati   al    fine   di   disciplinare   la   successiva
   contrattazione degli specifici rapporti;

g) per  dipartimento, la  struttura funzionale  di  direzione  di
   attività o  di coordinamento di procedure operative, operante
   a livello aziendale o interaziendale; esso si qualifica come:
   - dipartimento  di   coordinamento    tecnico,  finalizzato  a
     garantire a livello aziendale e interaziendale l'omogeneità
     delle   procedure   operative   in   relazione   ad   azioni
     programmate,  progetti   obiettivo  o   specifici   processi
     produttivi;
   - dipartimento    operativo    interaziendale,  finalizzato  a
     dirigere, attraverso  apposito  budget,  attività  omogenee
     svolte da più Aziende nell'ambito di area vasta;
   - dipartimento  della prevenzione,  struttura funzionale della
     Azienda  USL  finalizzata  alla  direzione  dei  servizi  di
     prevenzione collettiva;
   - dipartimento  dell'emergenza urgenza,  struttura  funzionale
     finalizzata a  dirigere le  attività di emergenza e urgenza
     erogate nell'ambito  dei servizi  sanitari  territoriali  di
     zona e dei servizi ospedalieri in rete;
   
h) per distretto, l'articolazione della zona al cui livello:
   - il  servizio    sanitario    regionale  attiva  il  percorso
     assistenziale;
   - i  servizi di  assistenza sociale attivano gli interventi di
     sostegno e di reinserimento sociale;
   - si  realizza  l'integrazione  delle  attività  sanitarie  e
     sociali;
   
i) per  funzione operativa,  l'insieme di  attività riconosciute
   come omogenee sotto il profilo professionale;

l) per  livello uniforme  ed essenziale  di assistenza, l'insieme
   delle prestazioni  che  il  servizio  sanitario  regionale  è
   tenuto ad  assicurare sulla  base della  normativa  vigente  e
   degli atti  di programmazione  nazionale e  regionale a tutela
   della collettività e dell'individuo;

m) per  percorso assistenziale,  il risultato  di  una  modalità
   organizzativa che  assicura tempestivamente  al  cittadino  in
   forme coordinate,  integrate e programmate l'accesso informato
   e la fruizione appropriata e condivisa dei servizi sanitari di
   zona e  dei servizi  ospedalieri in  rete, in  relazione  agli
   accertati  bisogni  di  educazione  alla  salute,  di  servizi
   preventivi,  di   assistenza  sociale,  di  diagnosi,  cura  e
   riabilitazione;

n) per  polo, la  dimensione operativa  predefinita in  cui  può
   essere  articolata   una  azione  programmata  per  agevolarne
   l'attuazione;

o) per  presidio,   il    complesso    unitario  delle  dotazioni
   strutturali e  strumentali organizzate  per lo  svolgimento di
   attività  omogenee   e  per   l'erogazione   delle   relative
   prestazioni. Un  presidio può  articolarsi in  più edifici o
   stabilimenti; uno stesso edificio o stabilimento può peraltro
   ospitare più presidi;

p) per    progetto  obiettivo,  lo  strumento  di  programmazione
   previsto  dal  piano  sanitario  regionale  e  adottato  dalla
   Regione finalizzato  a tutelare specifiche tipologie di utenza
   mediante azioni  coordinate ed integrate di natura sanitaria e
   sociale;

q) per  proiezione, la  modalità operativa per mezzo della quale
   una o  più unità  di  personale  operano  in  una  struttura
   organizzativa  funzionale.   Il  personale   della  proiezione
   risponde,  sotto  il  profilo  professionale,  alle  direttive
   impartite   dal    responsabile   dell'unità   operativa   di
   riferimento e,  sotto il profilo organizzativo, alle direttive
   del  responsabile  della  struttura  organizzativa  funzionale
   nella quale è inserito;

r) per  servizi ospedalieri  in rete,  il sistema di collegamenti
   funzionali fra  presidi ospedalieri  finalizzati ad assicurare
   al cittadino l'appropriatezza del percorso assistenziale nella
   fase di  degenza, attraverso l'erogazione delle prestazioni in
   forma coordinata ed adeguata alla complessità delle stesse. I
   servizi ospedalieri  in rete  si sviluppano e operano in forma
   coordinata con  i servizi  sanitari  di  zona  allo  scopo  di
   assicurare  al   cittadino   l'appropriatezza   del   percorso
   assistenziale prima e dopo la degenza;

s) per  servizi sanitari  territoriali di  zona, il  sistema  dei
   servizi di  assistenza educativa, di prevenzione, di attività
   socio assistenziali  a rilievo sanitario, di diagnosi, di cura
   e riabilitazione  erogati non  in regime di ricovero a livello
   di zona  dalle Aziende  USL direttamente  o tramite produttori
   accreditati.  I  servizi  sanitari  territoriali  di  zona  si
   sviluppano e operano:
   - in  forma coordinata  con i servizi ospedalieri in rete allo
     scopo  di   assicurare  al  cittadino  l'appropriatezza  del
     percorso assistenziale;
   - in  modo integrato  con i  servizi di assistenza sociale per
     apprestare preventivamente ed attivare con tempestività gli
     interventi di  reinserimento sociale  dell'individuo  o  per
     assisterlo  costantemente   permanendo  la   situazione   di
     disuguaglianza;
   
t) per  struttura organizzativa  funzionale,  l'insieme  di  più
   funzioni  operative   riconosciute  appartenenti   a   settori
   omogenei di attività; essa si qualifica come:
   - area  funzionale,   per    le  attività  di  produzione  ed
     erogazione  delle   prestazioni  assistenziali  di  ricovero
     ospedaliero e  di prevenzione  e per  le  attività  tecnico
     amministrative del centro direzionale;
   - unità  funzionale, per  le attività  di  erogazione  delle
     prestazioni assistenziali  dei servizi sanitari territoriali
     di zona e della prevenzione;
   
u) per  struttura    organizzativa  professionale,  l'insieme  di
   professionalità omogenee, attinenti ad una specifica funzione
   operativa; essa si qualifica come:
   - unità  operativa o  professionale, che  è dotata  di piena
     autonomia tecnico  professionale ed è direttamente titolare
     di una funzione operativa;
   - sezione  ed ufficio,  la cui autonomia tecnico professionale
     si  esprime   nell'ambito  delle   direttive  impartite  dal
     responsabile dell'unità  operativa di riferimento, titolare
     della funzione  operativa. La  sezione è  costituita per lo
     svolgimento di  attività sanitarie  ospedaliere, gli uffici
     per le  attività tecnico-amministrative.  Sotto il  profilo
     organizzativo  la   sezione  e   l'ufficio  rispondono  alle
     direttive del  responsabile  della  struttura  organizzativa
     funzionale nella quale sono inserite;
   
v) per zona, l'articolazione dell'Azienda USL al cui livello:
   - vengono assunte le decisioni programmatiche organizzative ed
     operative per  la gestione dei servizi sanitari territoriali
     di zona;
   - vengono  adottati i  provvedimenti necessari  per assicurare
     che i  servizi sanitari  territoriali di  zona operino  e si
     sviluppano in  modo integrato  con i  servizi di  assistenza
     sociale;
   - viene  data attuazione alle determinazioni assunte a livello
     di Azienda per garantire che i servizi sanitari territoriali
     di zona  si sviluppino  in forma  coordinata con  i  servizi
     ospedalieri in rete e con i servizi di prevenzione.
   
TITOLO II
LA PROGRAMMAZIONE SANITARIA

Capo I
PRINCIPI

ARTICOLO 3
(La programmazione sanitaria regionale)

1. La  programmazione sanitaria  regionale individua, in coerenza
con il piano sanitario nazionale, gli strumenti per assicurare lo
sviluppo dei  servizi  di  prevenzione  collettiva,  dei  servizi
ospedalieri in  rete, dei servizi sanitari territoriali di zona e
la loro integrazione con i servizi di assistenza sociale.

2. La  programmazione sanitaria regionale si attua sul territorio
della Regione attraverso le Aziende USL e le Aziende ospedaliere.

3. Sono atti della programmazione sanitaria di ambito regionale:

a) il  piano  sanitario  regionale  e  i  relativi  strumenti  di
   attuazione di livello regionale
b) i piani attuativi locali
c) i piani attuativi delle Aziende ospedaliere
d) le  intese  e  gli  accordi  risultanti  dai  procedimenti  di
   concertazione definiti ai sensi dell'art. 7.

4. Sono  atti rilevanti per la programmazione sanitaria di ambito
regionale:

a) la relazione sanitaria regionale
b) la relazione sanitaria aziendale.

ARTICOLO 4
(La finalizzazione delle risorse finanziarie)

1. Le  risorse  finanziarie  rese  disponibili  per  il  servizio
sanitario regionale, così come determinate annualmente con Legge
Regionale di bilancio, sono utilizzabili per:

a) fondo  di gestione  delle Aziende  USL, calcolato  in base  ad
   indici di accesso;
b) programmi interaziendali di razionalizzazione e qualificazione
   dell'offerta, proposti dalle Aziende sanitarie;
c) programmi   di  interesse  generale  gestiti,  anche  in  modo
   diretto, dalla Regione;
d) programmi    di    attività  per  funzioni  obbligatorie  non
   valutabili   a   prestazione   individuate   dagli   atti   di
   programmazione adottati dalla Regio ne;
e) specifici  progetti o  programmi  individuati  dagli  atti  di
   programmazione regionale;
f) fondo  di investimenti  per la  manutenzione ed il rinnovo del
   patrimonio delle Aziende sanitarie;
g) funzionamento  di Enti e organismi pubblici di studio, ricerca
   e consulenza  in campo  sanitario di  cui  ad  apposita  Legge
   Regionale;
h) partecipazione  alla costituzione  del  fondo  per  interventi
   umanitari da disciplinare con apposita Legge Regionale.

Capo II
LE AZIENDE SANITARIE

ARTICOLO 5
(Le Aziende unità sanitarie locali)

1. Le Aziende USL di cui all'art. 3 comma 1 del D.lgs 30 dicembre
1992, n.  502 "Riordino  delle discipline  in materia sanitaria a
norma dell'art.  1  della  legge  23  ottobre  1992,  n.  421"  e
successive modificazioni ed integrazioni di seguito indicato come
decreto delegato, e i relativi ambiti territoriali sono quelle di
cui all'allegato 1 alla presente legge.

2.  Le   Aziende  USL  provvedono  alla  programmazione  ed  alla
gestione:

a) delle  attività sanitarie, ivi comprese quelle di prevenzione
   di cui all'art. 7 del decreto delegato;
b) delle  attività   socio-assistenziali  a  rilievo  sanitario,
   secondo quanto stabilito dalla LR 72/97;
c) delle  attività di  assistenza sociale  la cui gestione è ad
   esse attribuita,  in base  a delega da parte degli enti locali
   che assicurano un finanziamento ai sensi dell'art. 3, comma 3,
   del decreto delegato.

3. Le  Aziende USL assicurano i livelli uniformi ed essenziali di
assistenza definiti  dalla programmazione nazionale e regionale e
dai piani  attuativi  locali,  erogando  le  prestazioni  tramite
articolazioni funzionali  di zona  e di distretto socio-sanitario
ed  avvalendosi   delle   prestazioni   erogate   dalle   Aziende
ospedaliere e  dalle Istituzioni  private  accreditate  ai  sensi
dell'art. 8 del decreto delegato.

4. Ciascuna  Azienda  USL  si  articola  nelle  zone  individuate
dall'allegato 1,  di cui  al  comma  1.  L'ambito  di  ogni  zona
ricomprende per intero uno o più distretti.

5. Le  Aziende USL determinano la propria autonoma organizzazione
tramite il  regolamento generale  che viene  adottato sentito  il
Consiglio dei sanitari di cui agli artt. 17 e 19 della LR 1/95.

ARTICOLO 6
(Le Aziende ospedaliere)

1. Sono  Aziende ospedaliere  di cui all'articolo 4, comma 1, del
decreto delegato,  gli ospedali  indicati  nell'allegato  2  alla
presente legge,  riconosciuti ai  sensi dell'articolo 4, comma 2,
dello stesso  decreto. Le  Aziende ospedaliere  sono preposte  ad
attività specialistiche di riferimento nazionale e regionale.

2.  Le   Aziende  ospedaliere   assicurano,  relativamente   alle
attività specialistiche di cui al precedente comma 1 ed a quelle
loro attribuite dagli atti della programmazione regionale:

a) le prestazioni di ricovero;
b) le prestazioni specialistiche e diagnostiche ambulatoriali;
c) le  attività di  emergenza e urgenza ospedaliera, organizzate
   in forma dipartimentale.

3.  Le   Aziende  ospedaliere  determinano  la  propria  autonoma
organizzazione tramite il regolamento generale. Il regolamento è
adottato sentito il Consiglio dei sanitari di cui agli artt. 18 e
19, della LR 1/95.

ARTICOLO 7
(Il sistema delle Aziende)

1. Le  Aziende USL  e le  Aziende  ospedaliere  concorrono  nella
specificità propria  del ruolo  e dei  compiti di  ciascuna,  al
perseguimento  degli  obiettivi  della  programmazione  sanitaria
regionale. A  questo fine,  la  Regione  promuove  iniziative  di
concertazione  di   area  vasta   attinenti  la   programmazione,
l'organizzazione e la gestione dei servizi.

2. Le Aziende ospedaliere concorrono in particolare allo sviluppo
dei servizi  ospedalieri in rete attraverso la promozione di atti
di concertazione  con le Aziende USL e la previsione di specifici
servizi funzionali  allo sviluppo  della rete.  Allo stesso  fine
promuovono  altresì   la   costituzione   di   dipartimenti   di
coordinamento tecnico interaziendali.

3. Il  Consiglio regionale,  su proposta  della Giunta regionale,
approva entro  trenta giorni,  le intese  e gli accordi di cui ai
comma 1  e 2  riconoscendone carattere ed efficacia di atti della
programmazione sanitaria.

4. La  Regione incentiva  altresì lo  sviluppo di programmi e di
progetti  interaziendali   per  prestazioni   specialistiche   di
eccellenza tra  le Aziende  ospedaliere, finalizzati a integrare,
razionalizzare e  qualificare  l'offerta,  anche  con  contributi
finanziari che  saranno erogati nelle forme, secondo le modalità
e alle condizioni indicate nel piano sanitario regionale.

5. Le  Aziende ospedaliere  possono attivare  rapporti  in  forma
societaria  con   il  Consiglio  Nazionale  delle  Ricerche,  gli
Istituti di  ricovero e  cura a  carattere scientifico  ed  altri
soggetti pubblici  e privati  allo scopo  di erogare  prestazioni
sanitarie di  alta specializzazione. Le Aziende sanitarie possono
altresì attivare  rapporti in  forma societaria  con i  medesimi
soggetti per lo svolgimento di attività di propria competenza.

6. È  fatto obbligo  alle Aziende  di sottoporre preventivamente
alla Giunta  regionale lo schema dello statuto della società che
si intende  costituire, unitamente  ad una relazione illustrativa
circa le  finalità, il  funzionamento ed i risultati economici e
gestionali attesi. La Giunta regionale propone l'atto conseguente
al Consiglio  regionale che  l'approva entro  i successivi trenta
giorni.

Capo III
IL PROCEDIMENTO DI PROGRAMMAZIONE. GLI STRUMENTI

ARTICOLO 8
(Il piano sanitario regionale)

1. Il  piano sanitario  regionale è l'atto di programmazione con
il quale  la Regione, in conformità al piano sanitario nazionale
e in  coerenza con  le opzioni  politiche e  in attuazione  delle
strategie del  programma regionale  di sviluppo  e delle relative
politiche  generali  di  bilancio,  definisce  gli  obiettivi  di
politica    sanitaria    regionale    e    regola    l'evoluzione
dell'organizzazione del Servizio sanitario regionale in relazione
ai bisogni  assistenziali delle  popolazioni, rilevati attraverso
la relazione  sanitaria regionale  di  cui  all'art.10  ed  altri
idonei  strumenti   di  osservazione   dello  stato   di  salute,
individuati anche su iniziativa dell'Agenzia Regionale di Sanità
istituito con apposita legge regionale.

2. Il piano sanitario regionale è adottato con deliberazione del
Consiglio  regionale,   su  proposta   della  Giunta   regionale,
nell'anno antecedente  al  triennio  al  quale  si  riferisce  la
programmazione.

3. All'aggiornamento  del piano  si provvede  nelle forme e con i
criteri  e   procedure  previsti   dalla  Legge   Regionale   sul
procedimento di  programmazione. Il piano ed i suoi aggiornamenti
sono pubblicati sul bollettino ufficiale della Regione Toscana.

ARTICOLO 9
(I contenuti del piano sanitario regionale)

1. Il  piano sanitario  regionale individua  per il  triennio  di
riferimento gli  obiettivi e  le linee di governo per il servizio
sanitario regionale e definisce in particolare:

a) i  livelli  uniformi  ed    essenziali  di  assistenza,  quali
   prestazioni da  garantire in  termini di  equità  a  tutti  i
   soggetti assistibili.  I livelli  di assistenza,  tenuto conto
   delle prevedibili  disponibilità finanziarie, sono assicurati
   in  condizioni   uniformi  sul  territorio  regionale  e  sono
   definiti sulla  base di  indicatori epidemiologici,  clinici e
   strutturali;
b) la  previsione   delle  risorse  finanziarie  disponibili  per
   ciascun anno del triennio;
c) i  criteri di  quantificazione ed impiego delle risorse di cui
   all'art.4 comma 1 lettere b), c), d), e), e f);
d) i  criteri   di  riparto  delle  risorse  finanziarie  di  cui
   all'art.4,  comma   1,  lettera  a),  alle  Aziende  USL,  con
   particolare attenzione  alle zone  montane e  insulari,  e  di
   compensazione della mobilità sanitaria;
e) i  programmi   regionali  finalizzati  alla  valorizzazione  e
   qualificazione dell'assistenza sanitaria nelle zone insulari e
   montane;
f) le quote di anticipazione di cassa alle Aziende ospedaliere di
   cui all'art. 4, comma 7, lettera a) del decreto delegato;
g) eventuali  vincoli di  utilizzo delle  risorse da  parte delle
   Aziende sanitarie;
h) i  progetti obiettivo  da  realizzare  tramite  l'integrazione
   funzionale ed  operativa dei  servizi sanitari  e di quelli di
   assistenza sociale di competenza degli enti locali;
i) i  criteri per la definizione degli atti della concertazione e
   per la  disciplina della contrattazione con i soggetti privati
   accreditati;
l) le  azioni programmate  di rilievo regionale, anche articolate
   per poli;
m) gli  strumenti   per    l'integrazione    delle  medicine  non
   convenzionali negli interventi per la salute;
n) il  repertorio   delle  funzioni  operative  e  le  soglie  di
   costituzione  delle  corrispondenti  strutture  organizzative,
   nonché i  margini di flessibilità nel loro utilizzo ai sensi
   degli artt. 25 e 27;
o) i  criteri per  l'individuazione di  eventuali prestazioni  da
   erogare in  forma indiretta  e la misura del rimborso a carico
   del servizio  sanitario regionale  ai sensi dell'art. 25 della
   LR 1/95;
p) gli  strumenti  finalizzati  allo  sviluppo  delle  Aziende  a
   sistema e della rete dei servizi;
q) criteri  e modalità  di determinazione delle tariffe anche in
   relazione alle diverse tipologie dei soggetti erogatori;
r) i  criteri per  l'erogazione di  prestazioni alla  popolazione
   delle zone  di confine  attraverso la  previsione di  appositi
   accordi convenzionali  interaziendali con le Aziende sanitarie
   extraregionali interessate;
s) modalità   di  raccordo  funzionale  tra  i  dipartimenti  di
   prevenzione e  l'Istituto Zooprofilattico  Sperimentale  delle
   Regioni Lazio e Toscana ;
t) criteri  e modalità  di controllo  dell'attuazione del  piano
   medesimo.

2. I  contenuti del  piano sanitario  regionale hanno  valore  di
indirizzo,  direttiva,  prescrizione  e  vincolo  secondo  quanto
espressamente disposto dal piano medesimo.

ARTICOLO 10
(La relazione sanitaria regionale)

1. La  relazione sanitaria  regionale valuta ed interpreta, anche
sulla base  delle risultanze  delle relazioni sanitarie Aziendali
di cui  all'art.13, lo  stato di  salute della  popolazione ed  i
risultati raggiunti in rapporto agli obiettivi definiti dal piano
sanitario regionale.

2.  La  Giunta  regionale  provvede  alla  predisposizione  della
relazione sanitaria  regionale  e  la  trasmette  annualmente  al
Consiglio regionale  entro il  30 ottobre. La Giunta trasmette la
relazione alla  Conferenza sanitaria  regionale che  può inviare
proprie  valutazioni   in  merito,  al  Consiglio  regionale.  Il
Consiglio  regionale   prende  atto   della  relazione  sanitaria
regionale e formula indirizzi alla Giunta regionale anche al fine
dell'aggiornamento degli strumenti di programmazione.

ARTICOLO 11
(L'attuazione del piano sanitario regionale)

1. Il  piano sanitario  regionale trova  attuazione attraverso la
programmazione sanitaria  aziendale. L'atto  in cui si esprime la
programmazione sanitaria aziendale è il piano attuativo.

2. La Giunta regionale:

a) indirizza  la formazione dei piani attuativi e delle relazioni
   sanitarie aziendali,  anche attraverso  l'emanazione di  linee
   guida a  carattere tecnico  operativo e  di schemi tipo per la
   redazione degli elaborati;
b) controlla la conformità dei piani attuativi alle disposizioni
   del piano  sanitario regionale emanando eventuali prescrizioni
   di adeguamento;
c) controlla,  attraverso le  relazioni sanitarie  aziendali,  la
   corrispondenza dei  risultati raggiunti con i risultati attesi
   previsti dai piani attuativi.

ARTICOLO 12
(I piani attuativi)

1. Il  piano attuativo  è l'atto  di programmazione  tramite  il
quale l'Azienda sanitaria, nei limiti delle risorse disponibili e
dei vincoli  di pareggio  di bilancio regola le proprie attività
su  base  triennale  secondo  le  scadenze  del  piano  sanitario
regionale.

2. Il  piano attuativo  è articolato  in  programmi  annuali  di
attività ed è adottato ed approvato secondo le procedure di cui
ai successivi  comma.  Le  cadenze  temporali  indicate  sono  da
intendersi relative  al primo anno di vigenza del piano sanitario
regionale.

3. Il  piano attuativo,  in esecuzione  di quanto  previsto dagli
atti di  programmazione regionale  e, per  le Aziende  USL, anche
sulla base degli indirizzi formulati dalla Conferenza dei sindaci
tramite il suo esecutivo, definisce:

a) le  attività da  svolgere,    in    rapporto  agli  obiettivi
   determinati ed  ai livelli  di assistenza  da raggiungere, che
   attribuisce alle  proprie strutture,  specificando le  risorse
   finanziarie attribuite a ciascun livello di assistenza;
b) i  livelli di  qualità delle  prestazioni assistenziali  e le
   modalità di fruizione di servizi;
c) i livelli e le modalità di integrazione tra servizi sociali e
   sanitari e di attuazione dei progetti obiettivo;
d) le  modalità  ed    i  termini  di  attuazione  delle  azioni
   programmate anche  ai fini  della individuazione  dei relativi
   percorsi assistenziali;
e) gli  strumenti per lo sviluppo dei servizi ospedalieri in rete
   in ambito aziendale ed interaziendale;
f) le azioni conseguenti agli impegni assunti in sede di adozione
   e aggiornamento annuale della carta dei servizi;
g) i  livelli e  le forme  della partecipazione  dei cittadini  e
   delle organizzazioni rappresentative degli utenti.

4. Il piano attuativo indica altresì:

a) gli  obiettivi  e  i  risultati  di  gestione  da  raggiungere
   attraverso l'utilizzo del sistema di budget;
b) gli  strumenti ed  i sistemi  per il  controllo qualitativo  e
   gestionale dei risultati;
c) l'attribuzione  delle    risorse    alla    proprie  strutture
   organizzative ed  individua i  settori e le quote di attività
   per  le   quali  sono  previste  iniziative  di  concertazione
   interaziendale e  di contrattazione  con istituzioni  private,
   prevedendone gli esiti organizzativi, economici e finanziari;
d) le  necessità di  risorse materiali  e di personale e le loro
   modalità di reperimento;
e) i  piani   di  investimento    per    il    potenziamento    e
   l'ammodernamento   strutturale   e   per   l'acquisizione   di
   tecnologie sanitarie  sulla base  delle risorse assegnate e di
   quelle comunque disponibili a questo fine.

5. La Giunta regionale entro il 31 gennaio detta gli indirizzi di
cui all'art. 11, comma 2, lettera a).

6. La  Conferenza dei sindaci, tramite il suo esecutivo, entro il
28   febbraio   detta   gli   indirizzi   all'Azienda   USL   per
l'elaborazione del piano attuativo locale.

7. Il  direttore generale  dell'Azienda sanitaria  è  tenuto  ad
adottare il  piano attuativo  ed il  programma del  primo anno di
attività entro il 30 aprile, anche a seguito delle concertazioni
di area  vasta promosse  su iniziativa della Giunta regionale. Il
direttore generale  dell'Azienda USL  provvede a  trasmettere  il
piano  attuativo  locale  ed  il  programma  del  primo  anno  di
attività alla  Conferenza dei  sindaci entro  il 30  aprile.  Il
direttore generale  dell'Azienda  ospedaliera,  entro  lo  stesso
termine,  provvede   a  trasmettere  il  piano  attuativo  ed  il
programma del  primo anno  di attività  alla Giunta  regionale e
alla  Conferenza  dei  sindaci  del  bacino  di  riferimento  che
trasmette  le  proprie  eventuali  osservazioni,  entro  quindici
giorni,  alla   Giunta  regionale   e   al   direttore   generale
dell'Azienda ospedaliera per quanto di sua com petenza.

8. Entro  il 30 giugno la Conferenza dei sindaci approva il piano
attuativo locale  ed il  programma del  primo anno  di  attività
della Azienda  USL Entro  la stessa  data i  piani attuativi sono
trasmessi alla Giunta regionale.

9. La  Giunta regionale  entro i successivi 40 giorni, acquisendo
il parere  della Conferenza sanitaria regionale dei cui all'art.5
della LR  49/94, approva  i piani  attuativi ed  i programmi  del
primo anno  di attività  delle Aziende ospedaliere, e procede al
controllo della  conformità dei piani attuativi locali agli atti
della programmazione regionale.

10. Il  mancato rispetto  da parte  dei direttori  generali delle
Aziende sanitarie  dei termini  di cui  al comma  7,  nonché  di
quelli previsti  dalle disposizioni  vigenti per l'adozione degli
atti di  bilancio, comporta  l'applicazione delle disposizioni di
cui all'art. 18 della LR 49/94.

11. Ove  la Conferenza  dei sindaci non provveda all'approvazione
del piano  attuativo locale  nei termini  di cui  al comma  8, il
direttore generale  trasmette il  piano  attuativo,  adottato  ai
sensi del  comma 3,  alla Giunta  regionale. La  Giunta regionale
valuta la  conformità del  piano attuativo alle disposizioni del
piano sanitario  regionale e autorizza il direttore generale alla
prosecuzione delle attività.

12. Per  gli anni  successivi  al  primo  di  vigenza  del  piano
attuativo aziendale  i direttori generali delle Aziende sanitarie
provvedono annualmente  a predisporre  il programma di attuazione
del  piano  medesimo.  Il  direttore  generale  dell'Azienda  USL
provvede a  trasmettere il  programma alla Conferenza dei sindaci
entro  il   30  settembre   dell'anno  precedente   a  quello  di
riferimento.  Il  direttore  generale  dell'Azienda  ospedaliera,
entro lo  stesso termine,  provvede a  trasmettere  il  programma
annuale alla  Giunta regionale  e alla Conferenza dei sindaci del
bacino di riferimento.

13. Entro  il 30  ottobre la  Conferenza dei  sindaci approva  il
programma annuale  della Azienda  USL  Entro  la  stessa  data  i
programmi annuali sono trasmessi alla Giunta regionale che adotta
i provvedimenti  di propria  competenza  entro  i  successivi  40
giorni.

14. La  Giunta regionale  e la Conferenza dei sindaci, per quanto
di competenza, possono modificare gli indirizzi di cui ai comma 5
e 6  a fronte  di accertate  esigenze che  richiedano sostanziali
modifiche dei  piani attuativi.  I nuovi  indirizzi devono essere
tempestivamente formulati  al fine  di assicurare  che i medesimi
siano recepiti  nei termini  e attraverso gli strumenti di cui al
precedente comma 12.

ARTICOLO 13
(La relazione sanitaria aziendale)

1. La  relazione sanitaria  aziendale è lo strumento di verifica
dei risultati raggiunti in rapporto agli obiettivi definiti dalla
programmazione sanitaria  regionale e aziendale. Essa costituisce
pertanto atto rilevante per la programmazione sanitaria aziendale
e regionale.

2. La  relazione sanitaria  aziendale è  adottata dal  direttore
generale entro  il 30  aprile dell'anno  successivo a  quello  di
riferimento,  sviluppando   la  partecipazione   delle  strutture
organizzative e  dei relativi  responsabili, ed  è sottoposta al
parere del Consiglio dei sanitari.

3. La  relazione sanitaria  aziendale è  trasmessa dalle Aziende
sanitarie alla Giunta regionale e alla Conferenza dei sindaci del
bacino di riferimento.

ARTICOLO 14
(Il fondo sanitario regionale)

1.  Il   fondo  sanitario   regionale,  così   come  determinato
annualmente con  Legge Regionale  di bilancio,  è finalizzato  a
finanziare:

a) il  fondo di  gestione delle  Aziende USL  di  cui  all'art.4,
   lettera a),  con il  quale sono  coperti  gli  oneri  relativi
   all'attività  svolta   dall'Azienda  USL  nei  confronti  dei
   cittadini  in  essa  residenti,  nonché  l'attività  erogata
   nell'ambito del  territorio di riferimento dell'Azienda USL da
   altri produttori  pubblici e  privati accreditati remunerati a
   prestazione attraverso il sistema tariffario; il finanziamento
   della mobilità  sanitaria dei cittadini tra Aziende sanitarie
   è assicurato  attraverso  il  principio  delle  compensazioni
   finanziarie regionali  ed interregionali  e delle  convenzioni
   dirette interaziendali;
b) programmi    di    attività  per  funzioni  obbligatorie  non
   valutabili a  prestazione, previste dalla presente legge o per
   quelle ulteriori individuate dal piano sanitario regionale;
c) programmi   interaziendali    di    interesse    regionale  di
   razionalizzazione e qualificazione dell'offerta proposti dalle
   Aziende sanitarie;
d) programmi  di   interesse  generale  gestiti,  anche  in  modo
   diretto, dalla Regione;
e) specifici  progetti o  programmi  individuati  dagli  atti  di
   programmazione regionale;
f) un  fondo per sostenere i programmi regionali finalizzati alla
   valorizzazione  e   qualificazione  dell'assistenza  sanitaria
   nelle zone insulari e montane;
g) quota  parte dell'attività  dell'ARPAT ai  sensi  dell'art.25
   della LR n.66 del 18 aprile 1995;
h) il  funzionamento di  Enti e  organismi  pubblici  di  studio,
   ricerca e  consulenza in  campo sanitario  di cui  ad apposita
   Legge Regionale;
i) un  fondo di  riserva pari  all'1 per mille dell'intero fondo,
   trattenuto ai  sensi dell'art. 51 della Legge 23 dicembre 1978
   n.833;
l) programmi  di solidarietà  internazionale e  per  prestazioni
   sanitarie da  erogarsi presso  le Aziende sanitarie toscane in
   favore di cittadini extracomunitari ed apolidi da disciplinare
   con apposita Legge Regionale in attuazione della Legge 6 marzo
   1998  n.   40  "Disciplina  dell'immigrazione  e  norme  sulle
   condizioni dello straniero" e della LR 72/97.

ARTICOLO 15
(La determinazione del fabbisogno e relativi adempimenti)

1. Annualmente la Giunta regionale procede:

a) alla  determinazione del  fabbisogno finanziario  del servizio
   sanitario regionale in riferimento al piano triennale definito
   dal  piano   sanitario  regionale,   all'andamento  a  livello
   regionale dei  costi dei  fattori produttivi  ed ai  tassi  di
   inflazione programmati a livello nazionale;
b) alla stima delle risorse finanziarie disponibili;
c) alla  individuazione di  eventuali manovre  da porre in essere
   per assicurare  l'equilibrio tra  fabbisogno  e  risorse,  ivi
   compresa la  proposta di eventuali apporti aggiuntivi a carico
   del bilancio regionale;
d) alla  assegnazione finanziaria  delle risorse disponibili alle
   Aziende sanitarie;
e) ad  emanare direttive  per la  formazione dei bilanci da parte
   delle Aziende sanitarie;
f) alla  assegnazione finanziaria  delle risorse  di cui all'art.
   14, lettera i.

2. La  determinazione di  cui al  comma 1 è condotta altresì in
riferimento al  fabbisogno complessivo per gli investimenti sulla
base delle  effettive necessità  di mantenimento  e sviluppo del
patrimonio strumentale  e strutturale, tenuto conto delle risorse
in conto  capitale  disponibili  a  carico  del  fondo  sanitario
nazionale o di quelle comunque attribuite dallo stato.

ARTICOLO 16
(Il finanziamento delle unità sanitarie locali)

1. Annualmente  la Giunta  regionale provvede,  sulla base  delle
disposizioni del  piano sanitario  regionale,  alla  assegnazione
alle Aziende USL della quota del fondo sanitario regionale di cui
all'art. 14, comma 1, lettera a).

2. L'assegnazione  è disposta  per quota  capitaria secondo  gli
indici di accesso determinati dal piano sanitario regionale sulla
base dei bisogni espressi dalla popolazione e sulla distribuzione
territoriale degli stessi.

3. La Giunta regionale provvede inoltre ad assegnare alle Aziende
USL l'eventuale  quota dei  fondi di  cui  all'art.14,  comma  1,
lettere b),  c), d)  ed e) relativa al finanziamento di attività
svolte dalle Aziende USL medesime.

4. Gli  enti locali  possono provvedere annualmente ad attribuire
all'Azienda USL  competente per  territorio  risorse  finanziarie
volte a  coprire interamente  i costi  di specifici  programmi di
attività, relativi  a  servizi  sanitari  territoriali  di  zona
aggiuntivi o  integrativi rispetto  a quelli erogati a carico del
fondo sanitario regionale.

ARTICOLO 17
(Il finanziamento delle Aziende ospedaliere)

1.  Il   finanziamento  delle   Aziende  ospedaliere  avviene  in
relazione al  volume delle prestazioni erogate, valorizzate sulla
base delle  tariffe massime fissate dalla Regione, ai sensi della
normativa  vigente,   ovvero  sulla   base  delle  valorizzazioni
concordate tra le Aziende nell'ambito delle concertazioni di area
vasta.

2. La  Giunta regionale  provvede annualmente  ad anticipare alle
Aziende ospedaliere, nella misura determinata dal piano sanitario
regionale, ai  sensi dell'art.4,  comma 7, lettera a) del decreto
delegato, una quota del fondo assegnato alle Aziende USL ai sensi
dell'art. 16,  in proporzione alla mobilità sanitaria registrata
nell'esercizio precedente e valorizzata ai sensi del comma 1.

3. La  Giunta regionale  provvede, altresì,  ad  assegnare  alle
Aziende ospedaliere  sulla  base  delle  disposizioni  del  piano
sanitario regionale  la quota  di fondi di cui all'art. 14, comma
1, lett.  b), c),  d) e e) relativa al finanziamento di attività
svolte dalle Aziende ospedaliere medesime.

ARTICOLO 18
(Il finanziamento della mobilità sanitaria)

1. Le  prestazioni erogate  al cittadino  nell'ambito dei livelli
uniformi ed essenziali di assistenza definiti dal piano sanitario
regionale sono  finanziariamente a  carico  dell'Azienda  USL  di
residenza del  cittadino  e  l'istituzione  privata  o  pubblica,
diversa dall'Azienda  USL  di  residenza,  che  ha  eventualmente
provveduto alla erogazione è remunerata nella misura conseguente
all'applicazione del sistema tariffario definito dalla Regione.

2. Per  prestazioni residenziali di ricovero non ospedaliero, nel
caso di  cambiamento di residenza dell'utente in applicazione del
DPR  del   30  maggio   1989,  n.223  la  Giunta  regionale  può
disciplinare il  permanere della  titolarità dei  relativi oneri
alla Azienda  USL di  residenza al  momento del ricovero avendo a
riferimento la  durata del  ricovero e  la residenza  del  nucleo
familiare di appartenenza.

3. Gli  scambi finanziari  così determinati  possono avvenire in
forma diretta tra istituzioni, sulla base di apposite convenzioni
o rapporti,  ovvero su  base regionale,  attraverso procedure  di
compensazione regionali.

4. La  Giunta regionale provvede a disciplinare le modalità e le
procedure  per   regolare  il   sistema  degli   accordi  diretti
interaziendali e  quello delle  compensazioni regionali  in  base
allo sviluppo  dei  sistemi  informativi  e  delle  procedure  di
controllo, anche in relazione alle disposizioni emanate a livello
nazionale circa  le modalità  di compensazione  nazionale  della
mobilità sanitaria interregionale.

5. La valorizzazione delle prestazioni, ancorchè gestite tramite
compensazioni regionali,  è definita  dalle  convenzioni  e  dai
rapporti tra  Aziende sanitarie  e tra  queste e  le  Istituzioni
private, e  non  può  comunque  essere  superiore  alle  tariffe
massime  definite   dalla  Regione.   In   assenza   di   accordi
convenzionali, si applicano, le tariffe massime regionali.

6. La  Giunta regionale, in relazione alle risorse disponibili ed
alla attuazione  della programmazione  regionale, può sottoporre
il sistema di erogazione delle prestazioni da parte delle Aziende
sanitarie e  delle istituzioni  private  a  vincoli  quantitativi
circa il  volume delle  prestazioni  medesime  ammesse  ovvero  a
vincoli finanziari tramite la determinazione di tetti di spesa. I
suddetti vincoli possono interessare sia le prestazioni erogate a
cittadini direttamente  nel territorio  di propria  competenza da
parte delle  Aziende USL  e delle  Istituzioni  private,  sia  le
prestazioni erogate  in regime  di compensazione  della mobilità
sanitaria regionale.

ARTICOLO 19
(L'autofinanziamento aziendale tramite tariffe)

1.  Le   Aziende   sanitarie,   nell'ambito   dei   propri   fini
istituzionali  e   nell'interesse   pubblico,   possono   fornire
prestazioni aggiuntive  rispetto a  quelle previste  nei  livelli
uniformi ed  essenziali di  assistenza definendone in tal caso le
modalità di valorizzazione, a carico delle istituzioni pubbliche
o private  o dei  privati cittadini  nei confronti  dei quali  le
stesse  sono   erogate,  tramite   apposite  tariffe  determinate
dall'Azienda sulla base dei costi onnicomprensivi sostenuti.

2. Le  Aziende sanitarie  possono  altresì  erogare  prestazioni
previste dai  livelli uniformi  ed essenziali  di  assistenza  in
regime di  libera professione  dei  dipendenti,  prevedendone  la
valorizzazione  tariffaria  sulla  base  delle  direttive  e  dei
vincoli  appositamente   disposti  dalla   Giunta  regionale   in
conformità alla legislazione vigente.

ARTICOLO 20
(Approvazione degli atti fondamentali delle Aziende sanitarie)

1. Sono  soggetti al controllo della Giunta regionale gli atti di
cui all'art.  5 della  LR 49/94.  Tali atti  acquistano efficacia
dopo l'approvazione da parte della Giunta regionale.

2. Entro  40 giorni dal ricevimento degli atti di cui al comma 1,
la Giunta  regionale delibera l'approvazione dei medesimi oppure,
previa convocazione  del  direttore  generale,  la  richiesta  di
modifiche. Nel caso di richiesta di modifiche la Giunta regionale
assegna un  termine per gli adempimenti; decorso infruttuosamente
tale termine l'atto si intende decaduto.

3. Sugli  atti adottati  dalle Aziende  sanitarie  a  seguito  di
richiesta  di   modifiche,  la   Giunta  regionale  si  pronuncia
definitivamente entro 30 giorni dal ricevimento degli stessi.

TITOLO III
L'ORDINAMENTO

ARTICOLO 21
(Il regolamento generale delle Aziende sanitarie)

1. Sono contenuti del regolamento generale:

a) la sede legale dell'Azienda;
b) le strutture organizzative e le loro competenze;
c) le  modalità    di    costituzione  e  di  funzionamento  dei
   dipartimenti di coordinamento tecnico;
d) le  competenze specifiche  dei  responsabili  delle  strutture
   organizzative individuate  ed  i  rapporti  fra  le  strutture
   medesime;
e) le  procedure per  la  sostituzione,  in  caso  di  assenza  e
   impedimento, del  direttore amministrativo  e sanitario e, per
   le Aziende  USL, del  coordinatore dei  servizi sociali  e del
   responsabile di  zona,  anche  al  fine  dell'espressione  dei
   pareri di loro competenza;
f) la  disciplina  delle  modalità  per  il  conferimento  delle
   deleghe di  cui all'art.  16 della LR 49/94 e all'art.30 della
   presente legge, fatto salvo quanto previsto al comma 3;
g) gli  atti alla cui adozione sono competenti, in via ordinaria,
   il  responsabile   di  zona   ed  il  direttore  del  presidio
   ospedaliero.

2. Il regolamento delle Aziende USL definisce altresì:

a) i  rapporti tra  i responsabili  di zona, i responsabili delle
   unità funzionali  dei servizi sanitari territoriali di zona e
   i responsabili di distretto;
b) le  modalità e  le forme  di partecipazione  dei responsabili
   delle   strutture    organizzative   dei    servizi   sanitari
   territoriali  di   zona,  dei   presidi  ospedalieri   e   dei
   coordinatori dei  dipartimenti di coordinamento tecnico di cui
   all'art. 36 ai processi decisionali della direzione aziendale;
c) le  modalità di  partecipazione dei medici convenzionati alle
   attività di  gestione e  programmazione dei  servizi sanitari
   territoriali  di   zona  e   di  programmazione   dei  servizi
   ospedalieri in  rete, anche  al fine di consentire lo sviluppo
   dell'accesso ai  presidi delle Aziende sanitarie dei medici di
   fiducia,  e   di  garantire   la  continuità   del   percorso
   assistenziale.

3. Il  regolamento, ai  fini della  delega, disciplina  forme  di
pubblicità dei  provvedimenti con  cui la  stessa è conferita e
revocata, nonché l'esercizio dei poteri sostitutivi da parte del
direttore generale,  in caso  di inerzia  o di  adozione di  atti
ritenuti illegittimi  o inopportuni.  Per la  delega di  atti  al
responsabile di  zona il  regolamento  dell'Azienda  USL  prevede
altresì le  modalità di  vigilanza e  controllo  del  direttore
generale sugli atti delegati.

4. Il  regolamento generale  delle  Aziende  ospedaliere  di  cui
all'art.  6,   tiene  conto   della  presenza   delle   attività
assistenziali disciplinate  dai protocolli d'intesa fra Regione e
Università.

5. Il  direttore generale entro 120 giorni dall'entrata in vigore
della presente  legge approva  il regolamento aziendale, ai sensi
dell'art.  16   della  LR  1/95,  adeguandolo  alle  disposizioni
contenute nella presente legge.

TITOLO IV
L'ORGANIZZAZIONE

Capo I
PRINCIPI ORGANIZZATIVI

ARTICOLO 22
(Principi e finalità dell'organizzazione)

1. Le Aziende sanitarie, nel rispetto delle norme contenute nella
presente legge,  provvedono alla  determinazione della  specifica
organizzazione mediante  il regolamento  generale di cui all'art.
21.

2. In  applicazione dei  principi di cui al Decreto Legislativo 3
febbraio 1993,  n. 29 e successive modificazioni ed integrazioni,
ed in  particolare dell'articolo  5,  comma  1,  lettera  a)  del
decreto stesso,  le attività  di produzione  ed erogazione delle
prestazioni, sono  articolate in strutture organizzative, secondo
criteri di  omogeneità e  di funzionalità;  ad  ogni  struttura
organizzativa è preposto un responsabile.

3. L'organizzazione specifica delle Aziende sanitarie, al fine di
assicurare la  realizzazione  del  percorso  assistenziale,  deve
essere attuata in coerenza ai seguenti criteri:

a) flessibilità delle strutture organizzative e delle procedure,
b) responsabilità di budget,
c) integrazione ed interazione tra diverse professionalità,
d) umanizzazione e personalizzazione dell'assistenza,
e) previsione di strumenti organizzativi interaziendali,
f) sviluppo  della funzione  di pianificazione  strategica  e  di
   controllo direzionale,
g) raggiungimento   di  adeguati  livelli  di  qualificazione  ed
   economicità dell'attività.

4. Il  funzionamento delle  Aziende ospedaliere di cui all'art.6,
tiene conto, ai sensi dell'art. 10 della LR 49/94, della presenza
delle  attività   assistenziali  disciplinate   dai   protocolli
d'intesa fra Regione e Università.

ARTICOLO 23
(Funzioni gestionali)

1. Le  Aziende USL,  per il raggiungimento delle finalità di cui
all'art.22, organizzano  le proprie attività secondo le seguenti
funzioni:

a) pianificazione strategica
b) controllo direzionale
c) programmazione di zona
d) programmazione operativa.

2. Le Aziende ospedaliere articolano le proprie attività secondo
le funzioni di cui alle precedenti lettere a), b) e d).

3. La  pianificazione strategica  è la  funzione con la quale la
direzione aziendale, di cui al successivo art.24, avvalendosi dei
responsabili  delle  strutture  organizzative  competenti,  anche
attivando appositi  gruppi di  lavoro,  definisce  gli  obiettivi
generali dell'Azienda,  le strategie  per il loro raggiungimento,
lo  sviluppo   dei  servizi   ospedalieri  in  rete  e  l'assetto
organizzativo   dell'Azienda.   Sono   atti   di   pianificazione
strategica i  piani attuativi  di cui  all'art.12,  gli  atti  di
bilancio, il regolamento aziendale di cui all'art.21.

4. La  funzione di  controllo direzionale  è svolta a livello di
direzione aziendale  dal direttore  generale, che si avvale delle
strutture organizzative  di staff,  attraverso la  definizione di
apposite  procedure   di  controllo   del  raggiungimento   degli
obiettivi in termini di servizi erogati e di risorse utilizzate.

5. La  programmazione di  zona è  la funzione  con la  quale  la
pianificazione  si   attua  a   livello  zonale,   attraverso  la
predisposizione di  appositi  programmi,  la  negoziazione  e  il
controllo dei  budget delle  strutture organizzative. La funzione
è svolta  dal responsabile  di zona  che a  tal fine  si  avvale
dell'apporto dei  coordinatori di  cui all'art.32,  comma 2 e 3 e
dei responsabili di distretto di cui all'art. 31, comma 3.

6. La  funzione di  negoziazione e  controllo  dei  budget  delle
strutture organizzative nelle Aziende ospedaliere è svolta dalla
direzione aziendale.

7.  La   programmazione  operativa  è  la  funzione  che  ordina
l'attività e  viene svolta  al livello in cui vengono erogate le
prestazioni da parte delle strutture organizzative funzionali.

ARTICOLO 24
(La direzione aziendale)

1. La  direzione aziendale  è costituita dal direttore generale,
che ha  responsabilità esclusiva  della gestione  delle Aziende,
nonché dal direttore amministrativo e dal direttore sanitario ed
ha sede presso il centro direzionale dell'Azienda sanitaria.

2. Nelle  Aziende USL  la direzione  aziendale è  integrata  dal
coordinatore dei  servizi sociali disciplinato dall'art. 14 della
LR 42/92  come  sostituito  dall'art.2  della  LR  25/96  e,  per
l'Azienda USL articolate in zone, dai responsabili di zona.

3. Il  direttore generale  è tenuto  a motivare  i provvedimenti
assunti in  difformità dal parere reso dal direttore sanitario e
dal direttore amministrativo e, per i provvedimenti relativi alle
materie di  cui all'art.  5, comma  2, lettera  b) ed, in caso di
delega, anche a quelle di cui alla lettera c) dello stesso comma,
dal parere del coordinatore dei servizi sociali.

ARTICOLO 25
(Le funzioni operative)

1. Le  funzioni operative  delle Aziende  sanitarie  sono  quelle
indicate dal repertorio allegato al piano sanitario regionale.

2. Le  funzioni operative  sono attribuite  alla competenza delle
strutture   organizzative   professionali   e   sono   esercitate
all'interno di  strutture organizzative funzionali. A questo fine
il personale delle strutture organizzative professionali dipende,
sotto il  profilo tecnico-professionale,  dal responsabile  della
unità operativa  di appartenenza, sotto il profilo organizzativo
dal responsabile  della struttura organizzativa funzionale in cui
è collocato.

Capo II
L'ARTICOLAZIONE ORGANIZZATIVA PROFESSIONALE

ARTICOLO 26
(Strutture organizzative professionali e loro compiti)

1. Le  strutture organizzative  professionali di  cui all'art. 2,
comma 1,  lett. u),  svolgono, nell'ambito  delle  direttive  del
responsabile  della   struttura   organizzativa   funzionale   di
appartenenza, i seguenti compiti:

a) concorrono,  sotto il  profilo    tecnico-professionale,  alla
   formazione degli atti di programmazione;
b) partecipano alle procedure informative, a quelle contabili, di
   controllo di gestione e di verifica e revisione della qualità
   delle prestazioni, istituite dall'Azienda sanitaria;
c) concorrono  alla    definizione  dei  programmi  aziendali  di
   formazione  permanente,   di  miglioramento   continuo   della
   qualità,  di  educazione  sanitaria,  di  informazione  e  di
   relazione con i cittadini;
d) concorrono    alla  definizione  dei  programmi  aziendali  di
   incentivazione degli operatori e di sviluppo del livello delle
   dotazioni tecnologiche e strumentali;
e) definiscono,   nell'ambito  di  propria  competenza,  apposite
   procedure operative e protocolli d'intervento.

ARTICOLO 27
(Criteri  per   la  costituzione  delle  strutture  organizzative
professionali)

1.  Le  strutture  organizzative  professionali  sono  costituite
avendo a  riferimento livelli  ottimali di  attività individuati
dalle Aziende  sanitarie nel rispetto delle indicazioni di cui al
comma 2.

2. Le  strutture organizzative  professionali sono  costituite in
funzione dei percorsi assistenziali ed in previsione dei seguenti
risultati annualmente verificati:

a) miglioramento   degli  standard  qualitativi  delle  attività
   svolte;
b) tempestività ed adeguatezza di risposta ai problemi operativi
   e professionali tipici delle funzioni svolte;
c) costante   aggiornamento    professionale    e  corrispondente
   miglioramento della capacità operativa.

3. Il piano sanitario regionale individua le soglie operative o i
livelli di  operatività al  di sotto dei quali non è consentita
l'attivazione  delle  strutture  organizzative  professionali  in
relazione al raggiungimento dei risultati di cui al comma 2.

4.  Per   quanto  riguarda  i  servizi  ospedalieri  in  rete  la
costituzione delle  strutture  organizzative  professionali  deve
tenere conto dei seguenti criteri:

a) volumi  di attività corrispondenti al mantenimento di livelli
   qualitativamente validi  ed economicamente  adeguati, anche in
   relazione alle norme vigenti in materia di accreditamento;
b) obiettivi  di funzionamento  in rete dei servizi di assistenza
   ospedaliera definiti a livello di pianificazione regionale, di
   concertazione di area vasta e di pianificazione aziendale.

5. Il piano sanitario regionale definisce le funzioni operative e
le corrispondenti  strutture organizzative  professionali la  cui
attivazione  presso   le  Aziende  sanitarie  è  vincolata  alla
predisposizione  di   appositi  programmi   regionali   attinenti
l'organizzazione ottimale dei servizi a livello di sistema.

6. Il  piano sanitario  regionale individua altresì i margini di
flessibilità  nell'utilizzo   di  tali  soglie  in  relazione  a
particolari   condizioni    territoriali,    epidemiologiche    e
demografiche,  nonché   specifici  vincoli   e  criteri  per  la
costituzione delle  strutture organizzative  professionali a  cui
sono attribuite le funzioni operative.

7.  Per   le  Aziende  ospedaliere,  nell'ambito  dei  protocolli
d'intesa per  le attività assistenziali stipulati tra la Regione
e le università toscane sono determinati:

a) i  criteri generali  di riferimento  per l'individuazione  del
   numero  delle   unità  operative   ed  in   particolare   per
   l'applicazione delle soglie operative di cui alla lettera b);
b) le  soglie operative, rappresentate dal numero minimo dei casi
   necessario  a   garantire  l'adeguata   qualificazione   delle
   strutture organizzative professionali;
c) i  criteri di  applicazione delle  funzioni operative previste
   dal repertorio  di  cui  all'art.25,  comma  1,  alle  Aziende
   ospedaliere.

8. Le Aziende ospedaliere possono costituire in via sperimentale,
previa   autorizzazione   della   Giunta   regionale,   strutture
organizzative professionali  per funzioni  operative non previste
nel repertorio  di cui  all'art. 25, comma 1. Tali strutture sono
attribuite alle  dirette  dipendenze  di  un'area  funzionale.  A
seguito  di  verifica  positiva  della  attività  svolta  e  dei
risultati economici  conseguiti nell'arco di un triennio, possono
essere mantenute  in via definitiva dalle Aziende medesime, anche
previa trasformazione  in unità  operativa. La relativa funzione
operativa viene inserita nel repertorio con le procedure previste
per l'aggiornamento del piano sanitario regionale.

ARTICOLO 28
(Responsabilità delle strutture organizzative professionali)

1. La  responsabilità dell'unità  operativa è  attribuita  dal
direttore generale:

a) ad  un dirigente di secondo livello del ruolo sanitario per le
   unità operative  titolari di  funzioni  operative  sanitarie,
   salvo quanto previsto alla lettera b);
b) ad  un  operatore  professionale  dirigente  delle  rispettive
   categorie, per  le unità  operative relative alle professioni
   infermieristiche,  tecnico-sanitarie,  di  riabilitazione,  di
   vigilanza ed ispezione;
c) ad  un  dirigente    dei    ruoli  professionale,  tecnico  ed
   amministrativo, per  le unità  operative titolari di funzioni
   operative di carattere tecnico ed amministrativo.

2. La responsabilità alle unità operative di assistenza sociale
è attribuita  dal direttore  generale  secondo  quanto  previsto
dalle Leggi  Regionali 28  marzo 1996,  n.25 e 3 ottobre 1997, n.
72.

3.  Per   le  unità   operative  universitarie   delle   Aziende
ospedaliere, gli  incarichi sono conferiti dal direttore generale
su designazione del rettore.

4.  Il   responsabile  delle   unità  operative   è  denominato
direttore.

5. La responsabilità delle sezioni è attribuita ad un dirigente
dal direttore  generale su  proposta  del  direttore  dell'unità
operativa di riferimento.

6. Per  il coordinamento  aziendale delle strutture organizzative
professionali relative  alle  funzioni  operative  di  assistenza
infermieristica e  tecnico sanitarie  il direttore  generale,  su
proposta  del   direttore  sanitario,   nomina  un   coordinatore
infermieristico  ed  un  coordinatore  tecnico  sanitario  tra  i
direttori delle unità operative interessate.

Capo III
L'ARTICOLAZIONE ORGANIZZATIVA FUNZIONALE

ARTICOLO 29
(Strutture organizzative funzionali delle Aziende sanitarie)

1. Al  fine di  coordinare ed integrare le funzioni operative, le
attività delle  Aziende sanitarie  sono  organizzate  e  dirette
attraverso strutture funzionali.

2. Presso  il  centro  direzionale  delle  Aziende  sanitarie  le
strutture   organizzative   professionali   corrispondenti   alle
funzioni amministrative,  tecniche e  di supporto  alla direzione
aziendale sono organizzate nelle seguenti strutture funzionali:

a) area funzionale amministrativa;
b) area funzionale tecnica;
c) staff della direzione aziendale;
d) staff della direzione sanitaria.

3.  Le   strutture  organizzative  funzionati  di  produzione  ed
erogazione delle prestazioni assistenziali sono:

a) per le Aziende USL:
   - le  unità funzionali  per i  servizi territoriali di zona e
     della prevenzione;
   - le aree funzionali ospedaliere;
   - il   dipartimento  della  prevenzione  e  le  relative  aree
     funzionali di zona;
b) per le Aziende ospedaliere:
   - le  aree   funzionali  di    professionalità  omogenea  del
     presidio ospedaliero.
   
4. Il responsabile dell'area funzionale è nominato dal direttore
generale  tra   i  dirigenti   di  livello   apicale   dipendenti
dell'Azienda sanitaria e svolge le seguenti funzioni:

a) è  responsabile del  budget e  della programmazione operativa
   dell'area;
b) dirige  il    personale    delle    strutture    organizzative
   professionali   assegnato   direttamente   all'area   per   lo
   svolgimento delle proprie funzioni.

5.  Il   responsabile  dell'unità  funzionale  è  nominato  dal
direttore generale o dal responsabile di zona, se delegato, salvo
quanto previsto  dall'art.33,  comma  5,  e  svolge  le  seguenti
funzioni:

a) è  responsabile del  budget derivato dal budget di distretto,
   nel caso  in cui l'attività dell'unità funzionale sia svolta
   in ambito  distrettuale, o  dal  budget  di  zona  per  unità
   funzionali non operanti esclusivamente nel distretto;
b) è   responsabile    della    programmazione  operativa  della
   struttura;
c) dirige  il    personale    delle    strutture    organizzative
   professionali assegnato direttamente all'unità funzionale per
   lo svolgimento delle proprie funzioni.

ARTICOLO 30
(La Zona)

1. Nelle  Aziende USL,  il cui  territorio sia articolato in più
zone, a  ciascuna di esse è preposto, ai sensi dell'art. 3 della
LR 49/94,  un responsabile  incaricato  dal  direttore  generale.
L'incarico viene  attribuito, in forma esclusiva ed è revocabile
in ogni momento, con provvedimento motivato.

2. L'incarico può essere conferito a:

a) soggetto dipendente individuato all'interno, dell'Azienda USL;
b) esperto  esterno all'Azienda,  tramite  contratto  di  diritto
   privato di  durata non  superiore  a  cinque  anni,  ai  sensi
   dell'art. 7 del DLgs 3 febbraio 1993, n. 29 "Razionalizzazione
   dell'organizzazione   delle    amministrazioni   pubbliche   e
   revisione della  disciplina in  materia di pubblico impiego, a
   norma dell'articolo  2 della  legge 23 ottobre 1992, n. 421" e
   successive modificazioni e integrazioni.

3. I soggetti di cui al comma 2 lett. a) e b) devono avere svolto
per almeno  tre anni  una qualificata  attività di  direzione in
enti e strutture pubbliche o private.

4. Il  direttore generale  determina il compenso dell'incarico in
misura  non   superiore  al   trattamento  massimo  previsto  dal
contratto vigente per la direzione del ruolo amministrativo. Sono
fatti  salvi  il  trattamento  economico  di  maggior  favore  in
godimento, nonché  le norme  che  regolano  il  trattamento  del
pubblico dipendente  in merito  alla conservazione  del posto  di
lavoro.

5. In  sede di  prima applicazione  i  direttori  generali  delle
Aziende UUSSLL  provvedono alla  nomina dei  responsabili di zona
entro novanta  giorni dall'approvazione  da  parte  della  Giunta
regionale del regolamento generale aziendale.

6. Il  direttore generale,  ai sensi dell'art. 16, comma 2, della
LR 49/94, delega al responsabile di zona le seguenti funzioni:

a) assicurare  l'attuazione del  piano attuativo  locale mediante
   specifici programmi  operativi di  zona, in  raccordo  con  il
   piano di  zona di  cui all'art. 11 della LR 72/97; a tale fine
   si avvale anche dei responsabili delle strutture organizzative
   presenti nella zona;
b) assicurare  l'operatività coordinata  tra i  distretti ed  il
   presidio ospedaliero,  anche attraverso  momenti collegiali ai
   quali partecipano  i responsabili  delle rispettive  strutture
   funzionali;
c) assicurare  l'operatività integrata  tra i  servizi  sanitari
   territoriali di zona ed i servizi socio assistenziali;
d) assicurare   rapporti    permanenti    di    informazione    e
   collaborazione con l'articolazione zonale della Conferenza dei
   sindaci;
e) assicurare  il coordinamento  tra le  attività ospedaliere, i
   servizi sanitari  territoriali  di  zona  e  le  attività  di
   prevenzione.

7. Il  responsabile di zona, sulla base e nei limiti della delega
conferita dal direttore generale, esercita, altresì, le seguenti
funzioni:

a) dirige  le attività  zonali  provvedendo  alla  gestione  del
   budget attribuito  alla zona  nell'ambito del  piano attuativo
   locale  e   concertando  con   i  responsabili  delle  diverse
   strutture organizzative  la  allocazione  delle  risorse  alle
   strutture  medesime   avendo  in   particolare  a  riferimento
   l'obiettivo   dell'organizzazione    in   rete   dei   presidi
   ospedalieri;
b) esercita  le funzioni  di coordinamento amministrativo zonale,
   ivi comprese  quelle di  cui all'art.  4, comma 9, del decreto
   delegato, avvalendosi  della apposita struttura amministrativa
   individuata dal repertorio di cui all'art. 25, comma 1;
c) svolge le attività previste dal regolamento aziendale secondo
   il  contenuto   dell'art.  21,   avvalendosi  della  struttura
   amministrativa di cui alla lettera b);
d) assicura  il supporto  alle attività  svolte  in  zona  anche
   mettendo  a  disposizione  dei  responsabili  delle  strutture
   funzionali personale della struttura di cui alla lettera b);
e) nomina  i responsabili  delle unità  funzionali  dei  servizi
   sanitari territoriali di zona.

8. Il  responsabile di  zona partecipa  alla direzione  aziendale
formulando in  tale  sede  proposte  programmatiche  generali  in
merito allo sviluppo dei servizi sanitari territoriali di zona ed
all'integrazione socio-sanitaria.

9. L'Azienda  USL disciplina  le competenze  dei responsabili  di
zona attraverso il proprio regolamento generale prevedendo:

a) le  modalità per  la partecipazione  dei responsabili di zona
   alle funzioni  della  direzione  aziendale  per  le  attività
   direzionali  e   gestionali  da   esercitare  nelle   zone  di
   competenza;
b) le  modalità di  partecipazione dei responsabili di zona alla
   formazione  del   piano  attuativo   locale,   attraverso   la
   formulazione di apposite proposte;
c) le  modalità secondo  le  quali  viene  riservata  alle  zone
   autonomia nell'uso  delle risorse  attraverso la  gestione  di
   apposito budget di zona.

10. Al fine di regolare le funzioni di cui al comma 6 lettere a),
b), c)  e e)  e al  comma 7, il regolamento generale dell'Azienda
USL  disciplina   altresì  le   modalità  di  rapporto  tra  il
responsabile  di   zona  ed   i  responsabili   delle   strutture
organizzative  funzionali  presenti  nella  zona  nonché  con  i
direttori dei  presidi ospedalieri ed i responsabili di distretto
dì cui all'art. 31.

11. Nelle Aziende USL monozonali le funzioni di cui ai comma 6, 7
e 8  sono assicurate  dalla direzione aziendale ed il regolamento
generale disciplina  le forme  di  rapporto  e  di  coordinamento
previste al comma 10.

12. Ciascuna zona è articolata in uno o più distretti.

ARTICOLO 31
(Il distretto)

1. Il  distretto,  come  definito  all'art.  2,  lettera  h),  è
costituito al fine di:

a) assicurare il governo unitario globale della domanda di salute
   espressa dalla comunità locale;
b) assicurare  la presa  in carico  del  bisogno  del  cittadino,
   individuando i  livelli appropriati di erogazione dell'offerta
   dei servizi necessari;
c) assicurare  la gestione  integrata, sanitaria  e sociale,  dei
   servizi, accedendo  alle diverse fonti di risorse del Servizio
   sanitario nazionale, dei comuni e della solidarietà locale;
d) assicurare  con   i    servizi  e  le  prestazioni  proprie  e
   convenzionate   l'appropriato    svolgimento   dei    percorsi
   assistenziali attivati  dai medici  di medicina generale e dai
   pediatri di  libera scelta  nonché dai  servizi  direttamente
   gestiti,   per    le   competenze    loro   attribuite   dalla
   programmazione regionale e locale;
e) sviluppare    iniziative    di    educazione  sanitaria  e  di
   informazione  agli  utenti  sulle  attività  complessivamente
   assicurate dal servizio sanitario regionale;
f) garantire  la  fruizione  dei  servizi  prodotti  dai  presidi
   distrettuali e  l'accesso programmato  a quelli  forniti dagli
   altri presidi,  assicurando in  particolare l'integrazione tra
   servizi territoriali ed ospedalieri;
g) favorire   l'attivazione    e    l'attuazione  dei  protocolli
   diagnostico-terapeutici e riabilitativi adottati dall'Azienda.

2. Il  distretto articola  l'organizzazione  dei  propri  servizi
tenendo conto della realtà del territorio.

3. Per  ciascun distretto è individuato un responsabile nominato
dal direttore  generale, su  proposta del  responsabile di  zona,
sentiti il  direttore sanitario  ed il  coordinatore dei  servizi
sociali.  Il   responsabile  assicura   il  raggiungimento  degli
obiettivi e l'uso razionale del complesso delle risorse assegnate
al distretto.  In  ogni  distretto  è  costituito  l'ufficio  di
coordinamento distrettuale  di cui all'art. 20, comma 5, della LR
72/97, composto  da un coordinatore sanitario, da un coordinatore
sociale, da  un medico  di medicina  generale e da un pediatra di
libera scelta  designati  dai  medici  e  pediatri  convenzionati
operanti nel  distretto, da  un  rappresentante  designato  dalle
associazioni  di  volontariato  operanti  nel  distretto,  da  un
infermiere, da  un operatore  della riabilitazione,  nominati dal
responsabile di  distretto, sentiti  i rispettivi coordinatori di
zona di cui all'art. 32, comma 3. All'ufficio di coordinamento è
preposto il  responsabile di distretto. A far data dall'1 gennaio
2000 i  medici di medicina generale e i pediatri di libera scelta
parteciperanno all'ufficio  di  coordinamento,  tramite  il  loro
rappresentante, soltanto se operanti in forma associata.

4. Il  responsabile  di  distretto,  coadiuvato  dall'ufficio  di
coordinamento, svolge le seguenti funzioni:

a) predispone  gli strumenti attuativi dei programmi operativi di
   zona per le attività a valenza distrettuale;
b) garantisce   l'integrazione    tra    le  attività  sanitarie
   distrettuali e le attività di assistenza sociale;
c) partecipa alla attività di programmazione zonale;
d) è  responsabile del  budget  di  distretto  che  gestisce  in
   conformità alle disposizioni del responsabile di zona ovvero,
   per le  Aziende  USL  monozonali,  a  quelle  impartite  dalla
   direzione aziendale.

5. Entro  90 giorni  dall'entrata in vigore della presente legge,
anche  attraverso  l'adeguamento  delle  disposizioni  del  piano
attuativo  locale,   il  direttore   generale  sulla  base  degli
indirizzi   della    Conferenza   dei   sindaci   provvede   alla
individuazione dei  nuovi distretti  nel  rispetto  dei  seguenti
criteri:

a) fatta  salva la  previsione di cui alla successiva lettera b),
   l'ambito   territoriale   del   distretto   deve   comprendere
   interamente il territorio di uno o più comuni;
b) l'ampiezza  di un  distretto  infracomunale  non  deve  essere
   inferiore  a   quella  di  una  delle  circoscrizioni  di  cui
   all'articolo 13 della legge 8 giugno 1990, n. 142 "Ordinamento
   delle autonomie locali";
c) la soglia minima di popolazione del distretto è pari a 45.000
   abitanti; per ogni zona è previsto almeno un distretto. Nelle
   zone con  popolazione superiore a 45.000 abitanti ed inferiore
   a  90.000   abitanti  è   data  facoltà  di  costituire  due
   distretti.

ARTICOLO 32
(Organizzazione dei servizi sanitari territoriali di zona)

1. Le  attività di  erogazione delle  prestazioni presenti nella
zona  sono  svolte  dai  distretti,  salvo  quanto  espressamente
disciplinato da  atti di programmazione regionale, ed organizzate
in unità  funzionali multiprofessionali  orientate a  specifiche
funzioni assistenziali ed all'erogazione degli interventi in modo
globale ed integrato.

2. Il regolamento aziendale disciplina le modalità, le forme e i
criteri per  la costituzione delle unità funzionali, nonché gli
strumenti opportuni  per garantire  l'integrazione  zonale  delle
attività  attribuite  alle  unità  funzionali,  assicurando  il
coordinamento tecnico in materia di:

a) assistenza sanitaria di comunità;
b) salute mentale;
c) assistenza ai tossicodipendenti ed alcolisti;
d) assistenza sociale.

3. Per  le attività di assistenza infermieristica, di assistenza
riabilitativa professionale,  di medicina  generale e pediatrica,
sono individuati specifici coordinatori di zona.

4. I  coordinatori di  cui al comma 2 e 3 coadiuvano negli ambiti
dì rispettiva  competenza il responsabile di zona nell'esercizio
delle  proprie   funzioni.  A  tal  fine  provvedono  anche  alla
predisposizione di  protocolli di  accesso ed  assistenziali e di
apposite linee  guida relative  a procedure e modelli operativi a
valenza zonale.

5.  I  coordinatori  sono  nominati  dal  direttore  generale  su
proposta del  responsabile di zona sentito il direttore sanitario
tra i  responsabili delle  unita funzionali di riferimento; nelle
Aziende USL  monozonali la  proposta  è  formulata,  secondo  le
rispettive competenze, dal direttore sanitario o dal coordinatore
dei servizi  sociali. Il  coordinamento delle attività di cui al
comma 2,  lettera d),  è attribuita,  di norma, ad un assistente
sociale   coordinatore.    Il   coordinamento   delle   attività
infermieristiche e  di assistenza  riabilitativa professionale di
cui  al   comma  3   è  attribuito   ad  un  responsabile  delle
corrispondenti unità  operative professionali.  Il  coordinatore
dell'attività di  medicina generale e pediatrica di cui al comma
3 è  designato dai  medici convenzionati operanti nella zona. Il
coordinamento dell'attività  di medicina  generale e  pediatrica
non è  costituito nel  caso in  cui  la  zona  coincida  con  il
distretto.

6. I  rapporti con  i medici convenzionati impegnati nell'ufficio
di coordinamento  del distretto di cui all'art. 31, comma 3 e con
i coordinatori  di zona  di cui  al comma  3, sono  regolati  con
deliberazione della  Giunta regionale,  sentiti  i  sindacati  di
categoria maggiormente rappresentativi.

7. Le unità funzionali operanti a livello di zona possono essere
articolate per moduli operativi multiprofessionali in conformità
a quanto previsto dagli atti della programmazione regionale.

ARTICOLO 33
(Il dipartimento della prevenzione)

1. Per  ciascuna Azienda  USL viene  costituito  il  dipartimento
della prevenzione che si articola in aree funzionali di zona.

2. A  livello  zonale  l'area  funzionale  organizza  la  propria
attività, in  relazione alla  dimensione  operativa,  in  unità
funzionali multiprofessionali  avendo a  riferimento i  gruppi di
attività di seguito indicati:

a) igiene e sanità pubblica;
b) prevenzione, igiene e sicurezza nei luoghi di lavoro;
c) sanità pubblica veterinaria;
d) igiene degli alimenti e della nutrizione;
e) medicina legale.

3. L'articolazione in unità funzionali delle attività di cui al
comma 2,  così come  il loro eventuale accorpamento, è definita
nel  regolamento   generale  dell'Azienda   in   relazione   alla
dimensione operativa della zona.

4. L'operatività  zonale  viene  altresì  garantita  attraverso
l'organizzazione  di   appositi  gruppi  di  lavoro  orientati  a
progetti specifici,  che interessano  competenze presenti in più
strutture organizzative di zona.

5.  A  ciascuna  area  funzionale  è  preposto  un  responsabile
nominato  dal   direttore  generale  su  proposta  del  direttore
sanitario. Presso il centro direzionale è costituito un comitato
direttivo dei  responsabili delle  aree funzionali che assiste la
direzione aziendale  nella funzione di pianificazione strategica.
Allo   scopo    di   garantire    il   contributo   delle   varie
professionalità  presenti   nel   dipartimento,   il   direttore
generale, su proposta del direttore sanitario, può
individuare ulteriori  componenti del  comitato tra  i  direttori
delle strutture  organizzative professionali. Il responsabile del
comitato  direttivo,   nominato  dal  direttore  generale  tra  i
responsabili  delle  aree  funzionali,  è  il  responsabile  del
dipartimento.

6. A  ciascuna struttura  organizzativa è  preposto un dirigente
nominato dal  direttore generale  su  proposta  del  responsabile
dell'area funzionale.

7. L' organizzazione zonale del dipartimento per gruppi di lavoro
orientati a  progetti specifici compete al responsabile dell'area
funzionale della  prevenzione; per  le Aziende  USL monozonali la
competenza è attribuita al responsabile del comitato direttivo.

8.  Per   le  Aziende   USL  monozonali,  al  comitato  direttivo
partecipano i  responsabili delle  unità funzionali  di  cui  al
comma 2,  tra i  quali il  direttore generale procede alla nomina
del responsabile  del comitato direttivo. Allo scopo di garantire
il  contributo   delle  varie   professionalità   presenti   nel
dipartimento, il  direttore generale,  su proposta  del direttore
sanitario, può individuare ulteriori componenti del comitato tra
i direttori delle strutture organizzative professionali.

9.  Il   responsabile  del  dipartimento  coadiuva  la  direzione
aziendale nella  programmazione  delle  attività,  svolgendo  in
particolare i seguenti compiti:

a) concorre  per quanto  di  competenza  alla  definizione  degli
   obiettivi   di    pianificazione   strategica    dell'azienda,
   formulando   in   particolare   proposte   per   l'allocazione
   territoriale delle risorse;
b) promuove  lo sviluppo  di progetti di collaborazione in ambito
   regionale con  i dipartimenti  delle altre  Aziende USL con la
   finalità di  creare una  rete regionale  delle  attività  di
   prevenzione;
c) promuove  la definizione  dei programmi  di  formazione  e  di
   aggiornamento professionale degli operatori;
d) individua  strumenti specifici  di controllo  di gestione e di
   verifica della  qualità delle  prestazioni  in  coerenza  con
   quelli generali definiti dalla direzione aziendale;
e) coordina le attività al fine di assicurare che ogni struttura
   operi attraverso  programmi di  lavoro, protocolli e procedure
   omogenee sul territorio dell'unità sanitaria locale;
f) assicura l'omogenea realizzazione sul territorio dei programmi
   dipartimentali previsti nel piano attuativo locale;
g) opera  in  forme  coordinate  con  le  strutture  territoriali
   dell'Agenzia regionale  per la  protezione ambientale  di  cui
   alla LR 18 aprile 1995, n. 66;
h) il   responsabile  del    dipartimento  assicura  altresì  la
   programmazione  e   l'impiego  delle   risorse  attribuite  ad
   eventuali strutture a valenza sovrazonale o interaziendale per
   lo svolgimento di funzioni di prevenzione.

10.  Il   responsabile  dell'area  funzionale  della  prevenzione
partecipa al comitato direttivo ed esercita le proprie competenze
per quanto concerne:

a) l'impiego  delle risorse  attribuite  alla  zona  nel  settore
   specifico attraverso  la gestione  di apposito budget di area,
   garantendo  l'utilizzo   integrato  delle  stesse  nonché  la
   fruizione unitaria degli spazi e delle attrezzature comuni, al
   fine di  migliorare i  livelli  qualitativi,  quantitativi  ed
   economici del sistema;
b) la promozione dell'integrazione tra le attività complementari
   ai fini dell'erogazione delle prestazioni, anche attraverso lo
   sviluppo dei gruppi di lavoro orientati a progetti specifici;
c) l'applicazione  di metodologie  e  protocolli  comuni  per  la
   realizzazione dei compiti affidati.

11. Per  l'esercizio delle  proprie  competenze  il  responsabile
dell'area funzionale  si avvale  dei  responsabili  delle  unità
funzionali di cui al comma 2 assicurando comunque l'apporto delle
altre figure professionali operanti nell'area funzionale.

12. Le  Aziende USL,  in materia di sanità pubblica veterinaria,
si avvolgono  delle prestazioni  e della  collaborazione  tecnico
scientifica  dell'Istituto   Zooprofilattico  Sperimentale  delle
Regioni Lazio e Toscana.

13. Ai  fini di  favorire lo  sviluppo  a  rete  dei  servizi  di
prevenzione  collettiva   e  di   elaborare  piani  di  rilevanza
interaziendale e  regionale, è  istituito presso  il  competente
dipartimento della  Giunta regionale un comitato tecnico nominato
dalla Giunta  regionale. Al  comitato partecipano  di  diritto  i
responsabili dei dipartimenti della prevenzione delle Aziende USL
Il comitato  può operare  anche in  sezioni corrispondenti  alle
materie di  cui al  comma 2  con la  partecipazione di esperti di
settore  ed   è  presieduto  dal  responsabile  della  struttura
operativa  competente   del  centro   direzionale  della   Giunta
regionale.

ARTICOLO 34
(Il presidio ospedaliero di zona)

1.  Gli   ospedali  presenti  nello  stesso  ambito  zonale  sono
accorpati nel  presidio ospedaliero  di zona,  che costituisce la
struttura     funzionale     dell'Azienda     USL     finalizzata
all'organizzazione   ed    all'erogazione    delle    prestazioni
specialistiche  di   ricovero,   ad   esclusione   del   servizio
psichiatrico  di   diagnosi   e   cura,   e   delle   prestazioni
specialistiche ambulatoriali,  intra ed extra ospedaliere erogate
al di  fuori delle  unità funzionali  di cui  all'art.  32.  Per
l'organizzazione  delle  attività  specialistiche  ambulatoriali
erogate  nel   presidio  ospedaliero   e  negli   altri   presidi
territoriali, il  responsabile di  zona garantisce l'integrazione
delle stesse  con le  altre  attività  di  assistenza  sanitaria
territoriale presenti  nella zona, in base a quanto stabilito nel
regolamento aziendale ai sensi dell'art. 30, comma 10.

2. Le  strutture organizzative professionali presenti nei presidi
ospedalieri di zona sono accorpate, secondo settori specialistici
omogenei, nelle seguenti aree funzionali:

a) area funzionale medica;
b) area funzionale chirurgica;
c) area funzionale delle terapie intensive;
d) area funzionale materno infantile;
e) area funzionale delle attività di laboratorio;
f) area funzionale della diagnostica per immagini.

3. L'Azienda  USL procede alla costituzione delle aree funzionali
in relazione  alla rilevanza  e complessità  dei singoli presidi
ospedalieri, individuando,  tra i responsabili di aree funzionali
omologhe, un  coordinatore delle  stesse a  livello aziendale  al
fine di  assicurare, per  i settori  specialistici di  rispettiva
competenza, il  funzionamento in  rete  dei  presidi  ospedalieri
dell'Azienda USL.

4.  A  ciascuna  area  funzionale  sono  assegnate  le  strutture
organizzative professionali il cui personale opera esclusivamente
nell'area stessa. Per le unità operative il cui personale presta
servizio in più aree funzionali, la attribuzione del personale a
ciascuna area  avviene in  sede di  predisposizione  dei  budget,
attraverso la  concertazione tra  il  responsabile  della  unità
operativa, i  responsabili di  area e  il direttore sanitario del
presidio  di   cui  al   comma  5.   Le  strutture  organizzative
professionali e  le proiezioni  presenti nel presidio ospedaliero
di zona, non attribuite ad aree funzionali, sono poste in diretto
riferimento al direttore del presidio ospedaliero di cui al comma
5.

5.  Per  ciascun  presidio  ospedaliero  di  zona,  il  direttore
generale nomina, su proposta del direttore sanitario e sentito il
responsabile  di   zona,  un   dirigente   medico   in   possesso
dell'idoneità di cui all'articolo 17 del decreto delegato e fino
all'espletamento degli  esami  di  cui  al  comma  6  del  citato
articolo, in  possesso dei  requisiti di  cui  al  comma  11  del
medesimo articolo;  in via  subordinata può  essere nominato  un
dirigente  medico   con  esperienza  di  coordinamento  sanitario
maturata  ai   sensi  dell'ordinamento   del  servizio  sanitario
nazionale antecedente all'applicazione del decreto delegato.

6. Tale dirigente, denominato direttore del presidio ospedaliero,
opera  in   conformità  alle   disposizioni  di  competenza  del
responsabile di  zona ed in coerenza, con il raggiungimento degli
obiettivi Aziendali di funzionamento della rete ospedaliera.

7. Il direttore del presidio ospedaliero svolge le funzioni di:

a) direttore  sanitario    del  presidio  ospedaliero,  ai  sensi
   dell'articolo  4,   comma  9   del  decreto   delegato,  anche
   avvalendosi di apposite professionalità esistenti nel settore
   dell'igiene e dell'organizzazione ospedaliera;
b) coordinamento  ed indirizzo  gestionale delle  aree funzionali
   ospedaliere, anche attraverso l'utilizzo di apposito personale
   tecnico, sanitario ed amministrativo;
c) controllo e valutazione dell'attività svolta nel presidio dal
   punto   di    vista   dell'accessibilità,   della   qualità,
   dell'appropriatezza, anche in riferimento alla responsabilità
   di assicurare il percorso assistenziale;
d) controllo    dell'ottimizzazione  nell'impiego  delle  risorse
   nell'ambito della gestione dell'apposito budget di presidio;
e) direzione  delle strutture  organizzative non  attribuite alle
   aree funzionali.

8. Per  l'esercizio  delle  proprie  funzioni,  il  direttore  si
avvale, anche  attraverso la  costituzione di  apposito comitato,
dei  responsabili   delle  aree   funzionali   ospedaliere,   ove
costituite, e dei direttori delle unità operative non attribuite
a specifiche  aree funzionali  nonché di  un coordinatore  delle
attività infermieristiche  ed  uno  per  le  attività  tecnico-
sanitarie scelti  tra i  responsabili delle corrispondenti unità
operative professionali.

9.  Per   ciascuna  area   funzionale  costituita   nel  presidio
ospedaliero di  zona viene  individuato, tra  i  direttori  delle
unità operative afferenti all'area, un responsabile nominato dal
direttore  generale   su  proposta  del  direttore  del  presidio
ospedaliero. Il responsabile dell'area funzionale esercita per le
attività di  propria competenza  svolte sia  in sede ospedaliera
che territoriale, le proprie funzioni per quanto concerne:

a) la  gestione delle  risorse attribuite,  garantendo l'utilizzo
   integrato delle  stesse nonché  la fruizione  unitaria  degli
   spazi e  delle attrezzature  comuni, al  fine di  migliorare i
   livelli qualitativi, quantitativi ed economici del sistema;
b) la promozione dell'integrazione tra le attività complementari
   ai fini dell'erogazione delle prestazioni, anche attraverso lo
   sviluppo dei gruppi di lavoro orientati a progetti specifici;
c) l'applicazione  di metodologie  e  protocolli  comuni  per  la
   realizzazione dei compiti affidati.

10. Nei  presidi ospedalieri  in cui  non siano  costituite  aree
funzionali le suddette funzioni sono esercitate dal direttore del
presidio ospedaliero.

11. Per  ciascuna Azienda USL è costituito il comitato direttivo
dei presidi  ospedalieri,  composto  dai  direttori  dei  presidi
ospedalieri e dai responsabili coordinatori delle aree funzionali
ospedaliere individuati  ai sensi del comma 2. La responsabilità
del comitato  direttivo  è  attribuita  al  direttore  sanitario
dell'Azienda  USL   In  relazione   alla  complessità   ed  alle
dimensioni dell'Azienda  sanitaria, il  direttore sanitario  può
delegare  a  uno  o  più  membri  del  comitato  l'esercizio  di
specifiche funzioni  di competenza. Per le Aziende USL monozonali
il comitato  direttivo è  costituito dai responsabili delle aree
funzionali ospedaliere e dal direttore del presidio ospedaliero.

12. Il  comitato direttivo  coadiuva il direttore sanitario nella
programmazione  delle   attività,  svolgendo  in  particolare  i
seguenti compiti:

a) formulazione  di proposte per l'allocazione territoriale delle
   risorse nei presidi e per la pianificazione attuativa locale;
b) promozione  di progetti di collaborazione con le altre Aziende
   sanitarie con  la finalità  di creare  una  rete  ospedaliera
   regionale;
c) promozione  della definizione dei programmi di formazione e di
   aggiornamento professionale degli operatori;
d) individuazione di strumenti specifici di controllo di gestione
   e di verifica della qualità delle prestazioni in coerenza con
   quelli generali definiti dalla direzione Aziendale;
e) coordinamento  delle attività  al fine di assicurare che ogni
   presidio ospedaliero  operi attraverso  programmi  di  lavoro,
   protocolli e  procedure omogenee  sul territorio  dell'Azienda
   USL;
f) indirizzo    delle    attività    per  sviluppare  l'omogenea
   realizzazione    sul     territorio    dei     programmi    di
   deospedalizzazione previsti nel piano attuativo locale.

ARTICOLO 35
(Le aree funzionali delle Aziende ospedaliere)

1.  Ogni   Azienda  ospedaliera   definisce  con  il  regolamento
l'articolazione    delle    proprie    strutture    organizzative
professionali in  aree funzionali  di  professionalità  omogenea
tenuto conto di quelle individuate nell'art. 34, comma 2.

2. Per ciascuna area funzionale viene individuato un responsabile
tra  i  direttori  delle  unità  operative  afferenti  all'area,
nominato  dal   direttore  generale  su  proposta  del  direttore
sanitario. I  responsabili delle  aree  funzionali  assistono  il
direttore sanitario  dell'Azienda medesima  nell'esercizio  delle
proprie competenze  direzionali ed  esercitano, nell'ambito delle
disposizioni della direzione aziendale, le proprie competenze per
quanto concerne:

a) la  gestione delle  risorse attribuite,  garantendo l'utilizzo
   integrato delle  stesse nonché  la fruizione  unitaria  degli
   spazi e  delle attrezzature  comuni, al  fine di  migliorare i
   livelli qualitativi, quantitativi ed economici del sistema;
b) la promozione dell'integrazione tra le attività complementari
   ai fini dell'erogazione delle prestazioni, anche attraverso lo
   sviluppo dei gruppi di lavoro orientati a progetti specifici;
c) l'applicazione  di metodologie  e  protocolli  comuni  per  la
   realizzazione dei compiti affidati.

3. La  responsabilità generale  delle strutture  funzionali  del
presidio  ospedaliero   è  competenza  del  direttore  sanitario
dell'Azienda ospedaliera  il quale  può avvalersi  di  specifici
referenti  nel   caso  di  articolazione  in  più  ospedali.  Le
strutture organizzative  professionali non  attribuite a  nessuna
area funzionale  sono poste  in diretto  riferimento al direttore
sanitario. Per  l'esercizio delle  proprie funzioni, il direttore
si avvale, anche attraverso la costituzione di apposito comitato,
dei  responsabili   delle  aree   funzionali  ospedaliere  e  dei
direttori delle unità operative non attribuite a specifiche aree
funzionali.

ARTICOLO 36
(I Dipartimenti di coordinamento tecnico e Dipartimenti operativi
interaziendali)

1. Le  Aziende sanitarie,  al fine di assicurare l'ottimizzazione
delle  risorse   disponibili  e   la  continuità   del  percorso
assistenziale nonché per garantire l'omogeneità delle procedure
operative e  l'integrazione tra  le prestazioni erogate in regimi
diversi,   possono    costituire   appositi    dipartimenti    di
coordinamento   tecnico,    sia   a    livello   aziendale    che
interaziendale, cui  è preposto  un  coordinatore  nominato  dal
direttore generale.  I coordinatori  di detti  dipartimenti,  ove
costituiti, partecipano  nelle forme e con le modalità stabilite
dal Regolamento  generale delle  Aziende  sanitarie  ai  processi
decisionali della direzione aziendale.

2. Per  le finalità  di cui  al precedente  comma 1  i direttori
generali determinano:

a) i  protocolli che  devono essere  elaborati per  consentire lo
   svolgimento delle attività programmate;
b) le  strutture  organizzative  impegnate  nelle  attività  del
   dipartimento.

3. Per  l'esercizio delle proprie competenze il coordinatore può
avvalersi di  un gruppo  di lavoro  appositamente costituito.  Ai
fini  della  concreta  attuazione  dei  protocolli,  le  proposte
elaborate dal  coordinatore  del  dipartimento  sono  oggetto  di
apposite determinazioni  delle direzioni  aziendali delle Aziende
sanitarie.  Nel   caso  di   dipartimenti  interaziendali,   agli
adempimenti di  cui al  presente comma  provvedono di  concerto i
direttori generali delle Aziende sanitarie interessate.

4.  Al   fine  di   ottimizzare  l'impiego  delle  risorse  e  di
qualificare prestazioni  svolte in  più presidi  nei campi della
prevenzione e  dell'attività ospedaliera,  su  iniziativa  della
Giunta regionale  le Aziende sanitarie costituiscono dipartimenti
operativi a  livello  interaziendale.  A  tal  fine  i  direttori
generali individuano di concerto:

a) il responsabile del budget;
b) gli  apporti di  ciascuna Azienda ai fini della determinazione
   del budget complessivo;
c) il regolamento del dipartimento.

5. La  Giunta regionale può altresì autorizzare la costituzione
di  dipartimenti  operativi  interaziendali  tra  Aziende  USL  e
Aziende   ospedaliere    insistenti   sul   medesimo   territorio
finalizzati   alla    gestione   comune    delle   attività   di
pianificazione strategica e controllo di gestione.

6.  Gli   atti  della   programmazione  regionale  individuano  i
dipartimenti   di    coordinamento    tecnico    da    costituire
obbligatoriamente.

ARTICOLO 37
(II dipartimento dell'emergenza urgenza)

1. In  ogni Azienda USL è costituito, previa identificazione del
presidio   ospedaliero    di   riferimento,    il    dipartimento
dell'emergenza urgenza.

2.  Tale   dipartimento  per   il  raggiungimento  delle  proprie
finalità organizza  le  funzioni,  le  attività  ed  i  presidi
presenti sul territorio dell'Azienda USL.

3. Al  dipartimento è  preposto un comitato direttivo costituito
dai responsabili  delle aree funzionali ospedaliere delle terapie
intensive, da  direttori di  unità operativa  per ciascuna delle
funzioni   operative   che   partecipano   alle   attività   del
dipartimento e dal responsabile della centrale operativa 118.

4. Il responsabile del dipartimento è nominato, tra i membri del
comitato,  dal  direttore  generale  su  proposta  del  direttore
sanitario.

5. Le  attività del  dipartimento sono disciplinate con apposito
regolamento  adottato  dal  direttore  generale.  Il  regolamento
disciplina  in  particolare  le  modalità  di  raccordo  tra  il
dipartimento e  gli organismi  di volontariato che assolvono alle
funzioni di trasporto di emergenza.

6. Nelle  Aziende USL  sul cui  territorio  insiste  una  Azienda
ospedaliera,   quest'ultima    partecipa   obbligatoriamente   al
dipartimento dell'emergenza  urgenza al quale fornisce, di norma,
il presidio  ospedaliero di  riferimento. La specifica disciplina
dei  rapporti,   ivi  comprese  le  modalità  di  istituzione  e
funzionamento del  comitato direttivo  unificato e l'attribuzione
della  responsabilità   del  dipartimento,   è  determinata  da
apposita convenzione tra le Aziende interessate.

7.  In   relazione  alle   strutture  organizzative  dell'Azienda
ospedaliera, tale convenzione stabilisce:

a) la  consistenza dell'area  funzionale delle  terapie intensive
   impegnata nelle attività del dipartimento;
b) la  consistenza organizzativa che assumono le funzioni mediche
   e chirurgiche  che partecipano in modo stabile al dipartimento
   per le attività ospedaliere di pronto soccorso;
c) le  modalità e  le dotazioni  con le quali funzioni operative
   collocate nelle  aree  funzionali  ospedaliere,  ivi  comprese
   quelle  relative   alle  attività   di  laboratorio  ed  alla
   diagnostica  per  immagini,  partecipano  alle  attività  del
   dipartimento assicurando  continuativamente le  prestazioni di
   propria competenza.

8. Le caratteristiche ed i requisiti operativi dei presidi, ed in
particolare dei  centri per  l'emergenza territoriale,  di quelli
per il  primo soccorso e del pronto soccorso ospedaliero, nonché
le  modalità   di  partecipazione   al  sistema   regionale  per
l'emergenza ospedaliera  dei  dipartimenti  di  cui  al  presente
articolo,  sono   stabiliti  nell'ambito   del  piano   sanitario
regionale con apposita azione programmata.

TITOLO V
NORME FINALI

ARTICOLO 38
(Relazioni sindacali)

1. La  Giunta regionale,  i direttori delle Aziende sanitarie, le
conferenze dei  Sindaci, in  relazione  alle  proprie  competenze
assicurano l'attuazione  della presente  legge nel  rispetto  dei
diritti di informazione, consultazione e contrattazione sindacale
previsti dalle  vigenti norme  statali e regionale, dai contratti
nazionali e dagli accordi decentrati.

ARTICOLO 39
(Disposizioni per l'area fiorentina)

1. Entro  il 31 dicembre 1999 il Consiglio regionale, su proposta
della  Giunta   regionale,  sentita  la  Conferenza  dei  sindaci
dell'area fiorentina,  può provvedere  con atto amministrativo a
rettificare gli  ambiti zonali  dell'Azienda USL  n.  10  di  cui
all'allegato 1.  Per l'Azienda  USL  n.  10,  i  termini  di  cui
all'art. 31,  comma 5, decorrono dalla data di adozione dell'atto
di cui al presente comma.

2. Entro sei mesi dall'entrata in vigore della presente legge, la
Giunta  regionale   è  impegnata   ad  assumere   le  iniziative
necessarie perché  l'Azienda USL  10 e le Aziende ospedaliere di
Careggi e  Meyer, oltre  quanto previsto  dall'art. 36,  comma 4,
costituiscano,  sentita   la  Conferenza  dei  sindaci  dell'area
fiorentina, dipartimenti  operativi interaziendali finalizzati ad
un'efficace  integrazione   delle  attività  sanitarie  e  delle
funzioni amministrative  ed in  particolare le  attività materno
infantili e quelle di emergenza-urgenza.

ARTICOLO 40
(Norme per le zone della Valdinievole, della Val di Cornia-Elba e
del Valdarno)

1. Nei  regolamenti generali delle Aziende USL n. 3, n. 6 e n. 8,
in sede  di attribuzione  da parte  del direttore  generale delle
deleghe alle  zone della Valdinievole, della Val di Cornia-Elba e
del Valdarno,  sono fatte  salve le  deleghe e le responsabilità
direzionali in  essere alla  data  di  entrata  in  vigore  della
presente   legge.   Sono   altresì   assicurate   le   strutture
organizzative finalizzate all'esercizio delle funzioni oggetto di
delega.

2. Per  l'arco di  validità del  piano sanitario regionale 1999-
2001 le  risorse finanziarie  attribuite in  forma di  budget  al
responsabile delle  zone di  cui al  comma 1  non potranno essere
percentualmente  inferiori   a  quelle   riservate  sul  bilancio
dell'Azienda USL  di riferimento  per l'anno  1998. Tali  risorse
saranno programmate nei rispettivi piani attuativi locali.

3. Fermo  restando le  competenze delle Conferenze dei sindaci in
ciascuna delle  zone di  cui al comma 1 è costituito, ai fini di
verificare lo  stato e  la qualità dei servizi assistenziali, un
comitato composto da un rappresentante della Giunta regionale, il
direttore  generale   dell'Azienda  USL   di  riferimento   e  il
responsabile  di   zona.  Il  comitato  riferisce  periodicamente
all'articolazione zonale  della Conferenza  dei sindaci in merito
agli esiti della verifica.

4. Per  l'arco di  validità del  piano sanitario regionale 1999-
2001, il  responsabile delle  zone di  cui al punto 1 è nominato
dalla  Giunta   regionale  su  proposta  del  direttore  generale
dell'Azienda unità  sanitaria locale  di riferimento. Nelle zone
della Val di Cornia e dell'Elba è nominato un unico responsabile
di entrambe le zone.

ARTICOLO 41
(Modifica LR 22/2/1996, n. 14)

1. Il comma 5 dell'art. 4 viene sostituito dal seguente:

   "Le  Aziende  sanitarie  possono  accettare  la  donazione  di
   attrezzature  complete  soltanto  qualora  esista  un  mercato
   concorrenziale  per   l'acquisto  dei   materiali  di  consumo
   connessi alla loro utilizzazione o, comunque, qualora, il loro
   acquisto sia stato previsto nel piano attuativo e nel bilancio
   pluriennale già  adottati. Le disposizioni del presente comma
   si applicano  anche alle  donazioni aventi ad oggetto somme di
   denaro  destinate   all'acquisto   di   determinati   beni   o
   attrezzature".
   
2. Il  comma 5  dell'art. 19  della LR 22 febbraio 1996, n. 14 è
così modificato:

   "Le Aziende  sanitarie  possono  ricorrere  all'accensione  di
   anticipazioni con il loro tesoriere nella misura massima di un
   dodicesimo dell'ammontare  annuo dei  valori della  produzione
   previsti  nel   bilancio  preventivo   al  netto   dei   costi
   capitalizzati e  detratti  i  costi  per  mobilità  sanitaria
   passiva".
   
3. Al  comma 5,  dell'art.  25,  le  parole  "alla  articolazione
organizzativa preposta  alla tenuta  dell'albo fornitori  di  cui
all'art. 37"  sono  sostituite  con  le  seguenti:  "alla  Giunta
regionale".

4. Al comma 1 dell'art. 37 sono soppresse le seguenti parole: "ed
è approvata  con deliberazione  della Giunta  regionale,  previo
accertamento dei requisiti di idoneità".

5. Dopo il comma 4 dell'art. 37 è inserito il seguente:

   "4bis. La  tenuta dell'albo  può essere affidata dalla Giunta
   regionale  ad   un  soggetto   esterno,  con   la  conseguente
   attribuzione   delle    relative   funzioni   di   iscrizione,
   aggiornamento e cancellazione delle ditte. In questo caso agli
   oneri relativi alla gestione dell'albo la Regione provvede con
   apposito finanziamento  annuale, determinato  sulla  base  dei
   costi sostenuti, a carico del fondo sanitario regionale".
   
6. Al  comma 2  dell'art. 38,  sono soppresse le seguenti parole:
"della Giunta regionale".

7. Dopo il comma 2, dell'art. 40, è inserito il seguente:

   "2bis. L'inserzione  nel catalogo  e la  sua gestione  possono
   essere affidati dalla Giunta regionale ad un soggetto esterno.
   In questo  caso agli  oneri relativi  è fatto  fronte  con  i
   proventi derivanti  dagli introiti  tariffari come fissati dal
   primo comma".
   
8. L'art. 42 è sostituito dal seguente:

   "Art. 42
   Funzioni del collegio dei revisori
   
   1. Il  collegio  dei  revisori  esercita  il  controllo  sulla
   regolarità amministrativa  e contabile dell'Azienda sanitaria
   mediante  verifiche   infrannuali.   In   particolare   vigila
   sull'osservanza delle leggi, verifica la regolare tenuta della
   contabilità e  la corrispondenza del bilancio alle risultanze
   dei libri  e delle  scritture contabili,  accerta almeno  ogni
   trimestre la  consistenza di  cassa e l'esistenza dei valori e
   dei titoli  in proprietà,  deposito, cauzione  o custodia. Il
   collegio dei  revisori delle  Aziende  sanitarie  esercita  il
   controllo anche sulle attività svolte dalle Aziende stesse in
   materia  di   assistenza   sociale   e   di   servizi   socio-
   assistenziali.
   
   2. Il  direttore generale,  o suo  delegato,  trasmette  entro
   dieci giorni  dalla loro adozione, tutti gli atti adottati dal
   direttore generale o su delega del medesimo. Non sono soggetti
   a  controllo   i  provvedimenti   conseguenti  ad   atti  già
   esecutivi.
   
   3. Il collegio, entro quindici giorni dal ricevimento, formula
   e trasmette  gli  eventuali  rilievi  sull'atto  ricevuto;  la
   mancata trasmissione degli eventuali rilievi formulati entro i
   predetti termini equivale a riscontro positivo. Nei successivi
   quindici  giorni   dal  ricevimento   dei  rilievi,  l'Azienda
   sanitaria può  adeguarsi ai  medesimi assumendo gli opportuni
   provvedimenti e  comunicandoli al  collegio; in caso contrario
   è tenuta a motivare al collegio il persistere della decisione
   originaria.
   
   4. Gli  atti che,  ai sensi  della presente  legge,  non  sono
   sottoposti  al  controllo  della  Giunta  regionale  diventano
   esecutivi, salva  la immediata  eseguibilità  dichiarata  per
   motivi di  urgenza, con la pubblicazione all'albo dell'Azienda
   per dieci giorni consecutivi.
   
   5.  Nell'ambito   delle  proprie  funzioni  di  controllo,  il
   collegio  può  eseguire  indagini  campionarie.  A  tal  fine
   all'inizio di  ogni seduta  definisce, dandone  atto nel libro
   delle adunanze  e nel  verbale, i criteri di campionamento che
   intende utilizzare  nell'esame degli  atti. Il  collegio  deve
   indicare  le  indagini  eseguite,  i  criteri  applicati  e  i
   risultati conseguiti  anche nella relazione trimestrale di cui
   al successivo comma 7.
   
   6. Le  indagini campionarie  non sono  applicabili ai seguenti
   atti per  i quali  è comunque richiesto un esame da parte del
   collegio:
   
   a) atti di bilancio;
   b) delibera   di  programmazione  dell'attività  contrattuale
      annuale di cui all'art. 22, comma 3, della LR 14/1996;
   c) relazione    annuale  sull'attività  contrattuale  di  cui
      all'art. 29, comma 1, della LR 14/1996;
   d) regolamento Aziendale.
   
   7.  Su   tutti  i   controlli  eseguiti  ai  sensi  dei  comma
   precedenti, il  collegio redige  una relazione trimestrale, in
   cui esprime  una  valutazione  complessiva  circa  l'andamento
   contabile nonché  la gestione amministrativa dell'Azienda. La
   relazione deve  essere inviata  al direttore  generale e  alla
   Giunta regionale. In merito ai contenuti di tale relazione, la
   Giunta regionale  può esprimere indirizzi anche attraverso la
   predisposizione di appositi schemi-tipo.
   
   8.  Il  collegio  esamina  il  bilancio  preventivo  economico
   annuale, il bilancio pluriennale e il bilancio di esercizio ed
   esprime le proprie osservazioni in una relazione che trasmette
   al direttore  generale. Copia  di tale  relazione deve  essere
   allegata  agli   atti  dì  bilancio  al  momento  della  loro
   trasmissione alla  Giunta regionale  per l'approvazione di cui
   all'art.  20   (Approvazione  degli  atti  fondamentali  delle
   Aziende sanitarie)".
   
9. L'art. 43 è sostituito dal seguente:

   "Art. 43
   Espletamento delle funzioni del collegio dei revisori
   
   1. Il  direttore generale  nomina  i  revisori  con  specifico
   provvedimento e  li convoca  entro il termine massimo di dieci
   giorni. Nella  prima seduta  il collegio procede alla elezione
   tra i  propri componenti  del  presidente  che  provvede  alle
   successive convocazioni. Nel caso di cessazione del presidente
   dalle proprie  funzioni, le  convocazioni sono  effettuate dal
   membro più  anziano  di  età  fino  alla  nomina  del  nuovo
   presidente.
   
   2. Entro dieci giorni dalla data in cui è venuto a conoscenza
   della  mancanza   di  uno  o  più  componenti  a  seguito  di
   dimissioni, vacanza  o qualunque  altra  causa,  il  direttore
   generale  provvede   a   chiedere   una   nuova   designazione
   all'amministrazione  competente  ed  alla  ricostituzione  del
   collegio  nel   termine  di   trenta  giorni   dalla  data  di
   designazione. In  caso di  mancanza di  più di due componenti
   deve  procedersi  alla  ricostituzione  dell'intero  collegio.
   Qualora il  direttore generale non proceda alla ricostituzione
   del collegio  entro il  termine dei  trenta giorni,  la Giunta
   regionale provvede  a costituirlo  in via straordinaria con un
   dirigente  della   Regione  e  due  funzionari  designati  dal
   Ministro  del  Tesoro.  Il  collegio  straordinario  cessa  le
   proprie  funzioni   all'atto  dell'insediamento  del  collegio
   ordinario.
   3. Le  adunanze del collegio sono valide quando è presente la
   maggioranza dei componenti. Il Revisore che senza giustificato
   motivo non  partecipa a  due sedute  consecutive del  collegio
   decade dall'ufficio.
   
   4.  Il   collegio  tiene  un  libro  delle  adunanze  e  delle
   deliberazioni in cui verbalizza lo svolgimento di ogni seduta,
   annotando i controlli eseguiti e registrando i risultati delle
   verifiche e  degli accertamenti  compiuti. I  verbali di  ogni
   seduta sono  sottoscritti dai  componenti del  collegio e sono
   conservati  negli   atti  del   medesimo  senza   obbligo   di
   trasmissione alla  Giunta regionale. Nell'ambito delle proprie
   funzioni di  vigilanza, la  Giunta può comunque richiedere al
   collegio la trasmissione dei verbali.
   
   5. I  revisori possono  in qualsiasi  momento procedere, anche
   individualmente, ad atti di ispezione e controllo.
   
   6.  Il   collegio  può   richiedere  al   direttore  generale
   informazioni sull'andamento  della gestione  e su  determinati
   atti.
   
   7.  Qualora   nell'ambito  dell'espletamento   delle   proprie
   funzioni,  il   collegio   venga   a   conoscenza   di   gravi
   irregolarità nella  gestione, è  tenuto  a  darne  immediata
   comunicazione al direttore generale e alla Giunta regionale.
   
   8. L'Azienda  sanitaria pone  a disposizione  del collegio una
   sede idonea  per  lo  svolgimento  dei  propri  compiti  e  la
   custodia della documentazione inerente le funzioni svolte."
   
ARTICOLO 42
(Abrogazioni)

1. A  far data  dall'entrata in  vigore della presente legge sono
abrogate le seguenti disposizioni e leggi regionali:

a) la  LR 6  giugno 1983, n. 40 "Modifiche alla LR 19.12.1979, n.
   63 e  norme per  il funzionamento  del Collegio  dei  Revisori
   delle Unità Sanitarie locali.";
b) gli  artt. 8  e 9 della LR 3 settembre 1992, n. 48 "Disciplina
   transitoria del controllo sugli atti delle UUSSLL";
c) la LR 23.3.1995, n. 28 Integrazione alla LR 29 giugno 1994, n.
   49 "Norme  per il riordino del Servizio Sanitario Regionale" e
   alla LR 2 gennaio 1995, n. 1 "Disciplina sull'organizzazione e
   funzionamento delle  Unità Sanitarie  Locali e  delle Aziende
   ospedaliere ai  sensi degli  artt. 3 e 4 del DL 30/12/1992, n.
   502 e successive modificazioni" - Norme transitorie;
d) gli  artt. 42  e 43  della LR  22 febbraio  1996, n. 14 "Norme
   sull'utilizzazione del  patrimonio, della  contabilità e  sui
   contratti delle aziende sanitarie";
e) la  LR 9  aprile  1996,  n.  27  "Controllo  dei  Collegi  dei
   revisori, sulle  attività socio-assistenziali  delle  Aziende
   sanitarie".

2. Sono,  altresì, abrogate  le disposizioni  della LR 29 giugno
1994, n.  49  "Norme  per  il  riordino  del  servizio  sanitario
regionale"  e   della  LR  2  gennaio  1995,  n.  1  "Disciplina,
sull'organizzazione e funzionamento delle Unità Sanitarie Locali
e delle  Aziende ospedaliere  ai sensi  degli artt.  3 e 4 del DL
30.12.1992, n.  502 e  successive modificazioni" in contrasto con
le disposizioni della presente legge.

ARTICOLO 43
(Norma finale)

1. La  Giunta regionale,  entro dodici mesi dalla data di entrata
in vigore  della presente  legge, presenta al Consiglio regionale
una proposta  di legge  al fine  di  coordinare,  modificando  ed
integrando, il complesso delle vigenti norme regionali in materia
sanitaria, anche  in recepimento  di norme  statali eventualmente
emanate   in   attuazione   delle   iniziative   legislative   di
razionalizzazione del servizio sanitario nazionale.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 30 settembre 1998

Chiti

La presente  legge è  stata approvata dal Consiglio Regionale il
15.09.1998 ed è stata vistata dal Commissario del Governo il 25-
9-1998.

ALLEGATO 1
GLI AMBITI  TERRITORIALI DEL  S.S.R. -  AMBITI AZIENDALI  E  ZONE
SOCIO-SANITARIE

<seguono tabelle, pp. 31-34>

ALLEGATO 2
LE AZIENDE REGIONALI OSPEDALIERE E GLI OSPEDALI GESTITI

<segue tabella, p. 34>

ASSISTENZA SANITARIA
USL

