Disciplina tariffaria  di trasporto  pubblico locale in favore di
particolari categorie.

Il Consiglio Regionale ha approvato il 24.11.1998
Il Commissario del Governo ha apposto il visto il 18.12.1998
Il Presidente  della Giunta  Regionale promulga la seguente legge
regionale:

ARTICOLO 1
(Titoli di viaggio a tariffa agevolata)

1. Alle  categorie di  cittadini residenti  nel territorio  della
Regione  Toscana   indicate  al   successivo  articolo   2  viene
rilasciato  uno   dei  seguenti   titoli  di  viaggio  a  tariffa
agevolata:

a) abbonamento  annuale senza limitazione del numero delle corse,
   valido per la rete urbana della città di residenza;
b) abbonamento  annuale senza limitazione del numero delle corse,
   valido  per   un  percorso   effettuato  su   linee  ordinarie
   extraurbane;
c) abbonamento  annuale senza limitazione del numero delle corse,
   cumulativo dei  titoli di cui alle precedenti lettere a) e b),
   riferibile alla  rete urbana  della città  di residenza  o di
   destinazione;

2. Alle  categorie medesime vengono inoltre rilasciati i seguenti
titoli:

a) biglietto  di corsa  semplice o  a tempo,  adottato nei centri
   dotati di  servizi urbani  che,  alla  tariffa  aziendale  dei
   biglietti medesimi,  dà diritto  alla libera circolazione per
   giorni uno sulla rete a cui il biglietto si riferisce;
b) biglietto di corsa semplice per percorsi extraurbani che, alla
   tariffa relativa  al percorso  di  andata,  dà  diritto  alla
   effettuazione del percorso in andata e ritorno.

ARTICOLO 2
(Soggetti beneficiari)

1. I  titoli di  viaggio di  cui al  precedente articolo  1  sono
rilasciati:

a) agli  invalidi civili e del lavoro con invalidità superiore o
   uguale al 67%;
b) agli  invalidi di  servizio con  menomazione ascritta  dalla I
   alla VIII categoria;
c) ai soggetti privi della vista e sordomuti di cui agli articoli
   6 e 7 della Legge 2 aprile 1968, n. 482;
d) alle  persone disabili riconosciute in situazione di gravità,
   ai sensi  degli articoli 3 e 4 della Legge 3 febbraio 1992, n.
   104;
e) agli  invalidi    minori  di    18    anni    che  beneficiano
   dell'indennità di  accompagnamento di cui alle Leggi 28 marzo
   1968, n.  406, 11  febbraio 1980, n. 18 e 21 novembre 1988, n.
   508 oppure  dell'indennità di  frequenza di cui alla Legge 11
   ottobre 1990, n. 289;
f) ai mutilati e invalidi di guerra;
g) ai  Cavalieri di  Vittorio Veneto  o ai  perseguitati politici
   antifascisti o razziali riconosciuti;
h) ai cittadini di età superiore ai 65 anni:
   1) se  celibi, vedovi,  liberi  di  stato  o    giudizialmente
      separati,  percettori   di  un   reddito  annuo   personale
      imponibile ai  fini IRPEF  non superiore  all'importo della
      pensione minima  INPS maggiorata  ai sensi  della Legge  15
      aprile 1985, n. 140 e successive modificazioni.
   2) se  coniugati, qualora il reddito personale del richiedente
      non superi  quello indicato  al  punto  1)  ed  il  reddito
      annuale di  coppia non superi 2,5 volte il medesimo limite,
      ovvero se il reddito del richiedente superi quello indicato
      al punto  1) ma  il reddito  di coppia non superi il doppio
      del medesimo limite.
   
2.  Ai  fini  della  presente  Legge  gli  ultrasessantacinquenni
dichiarati invalidi ai sensi dell'articolo 6 del DLgs 509/88 sono
assimilati agli  invalidi con  percentuale superiore  o uguale  a
67%.

3. La  validità dei  titoli di  cui all'articolo 1 rilasciati ad
invalidi che  abbiano diritto  di accompagnamento  ai sensi della
vigente normativa estesa senza sovraprezzo all'accompagnatore.

ARTICOLO 3
(Tariffe)

1. La  Giunta regionale  stabilisce con  propria deliberazione le
tariffe di  vendita all'utenza  dei titoli  di cui al primo comma
dell'articolo  1,   applicando,  in   relazione  alle  condizioni
economiche degli  aventi diritto,  adeguate riduzioni in rapporto
ai limiti  di  reddito  previsti  per  l'erogazione  dell'assegno
sociale e  corrispondenti alla  pensione minima  INPS; stabilisce
altresì con  propria deliberazione  i  criteri  e  le  modalità
relative al  rilascio dei  titoli di cui al primo e secondo comma
dell'articolo 1  ed al  rimborso delle  relative  minori  entrate
aziendali.

2. Fermo  restando il  regime tariffario agevolato previsto dalla
presente legge,  nell'ambito del  programma regionale dei servizi
di trasporto pubblico di cui all'articolo 6 della Legge regionale
31 luglio 1998, n. 42, possono essere ridefinite le tipologie dei
titoli di viaggio previste al precedente articolo 1.

3. La  Giunta regionale  nei limiti  di stanziamento  annuale  di
bilancio determina,  previa  contrattazione  con  le  Aziende  di
trasporto interessate, le tariffe di vendita dei titoli agevolati
anche in  correlazione con  le discipline tariffarie definite dal
programma provinciale  dei servizi  di trasporto  pubblico di cui
all'articolo 8 della sopracitata legge regionale.

4. Gli enti locali possono estendere, provvedendo alla necessaria
copertura finanziaria, le agevolazioni di cui alla presente legge
a categorie  a rischio e a particolari soggetti svantaggiati, ivi
compresi soggetti  non appartenenti alla Unione Europea secondo i
criteri e  le modalità previsti dalla presente legge, sulla base
di specifici accordi con le aziende di trasporto pubblico locale.

ARTICOLO 4
(Criteri per la determinazione del reddito)

1. Ai  fini della  determinazione dei limiti di reddito previsti,
rispettivamente, quali  condizione per  il rilascio dei titoli di
viaggio in  favore dei  cittadini di età superiore ai 65 anni ai
sensi dell'art. 2, lett. h, e quali condizione per l'accesso alla
fruizione delle  riduzioni di tariffa, deliberate dalla Giunta in
favore di  tutti gli aventi diritto ai titoli agevolati, ai sensi
dell'art. 3:

a) non si computa il reddito derivante dall'unità immobiliare di
   proprietà sempre  che la  stessa sia  adibita ad abitazione e
   costituisca l'unica immobiliare posseduta
b) si  considera incrementato  del 25% il rilimite di reddito per
   coloro che  vivono soli  o in  un nucleo  familiare in cui non
   sono previsti altri redditi.

ARTICOLO 5
(Decorrenza)

1. Le  disposizioni di  cui agli  articoli 1  e 2  della presente
Legge si  applicano a  decorrere dal trentesimo giorno successivo
alla pubblicazione  sul BURT  della deliberazione di cui al primo
comma del  precedente articolo 3. è fatta salva la validità dei
titoli di  viaggio a  tariffa agevolata  già rilasciati ai sensi
dell'art. 16  della legge  regionale 18  maggio 1983  n. 33, come
modificato dall'art. 5, comma 2, della legge regionale 23 gennaio
1998 n. 4, fino alla loro naturale scadenza.

ARTICOLO 6
(Abrogazioni)

1. è  abrogato l'articolo  16 della  Legge regionale  18  maggio
1983, n. 33.

ARTICOLO 7
(Norma finanziaria)

1. Agli oneri derivanti dall'approvazione della presente Legge si
provvede per  l'anno 1998  con le  disponibilità di  cui al cap.
31110 e  per gli  anni successivi  si farà  fronte con  legge di
bilancio.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

La presente legge, dichiarata urgente ai sensi dell'art. 28 dello
Statuto e  dell'art. 127  della Costituzione,  entra in vigore il
giorno stesso della sua pubblicazione.

Firenze, 23 dicembre 1998

Chiti

La presente  legge è  stata approvata dal Consiglio Regionale il
24.11.1998 ed  è stata  vistata dal  Commissario del  Governo il
18.12.1998.



TRASPORTI


