Norme per  la  gestione  dei  rifiuti  e  la  bonifica  dei  siti
inquinati.

Il Consiglio Regionale ha approvato il 7-4-1998
Il Commissario del Governo ha apposto il visto l'8-5-1998
Il Presidente  della Giunta  Regionale promulga la seguente legge
regionale:

TITOLO I
PRINCIPI GENERALI

ARTICOLO 1
(Finalità ed oggetto della legge)

1. La  Regione, con  la presente  legge, in attuazione del DLgs 5
Febbraio 1997,  n. 22  "Attuazione delle direttive 91/156/CEE sui
rifiuti, 91/689/CEE  sui  rifiuti  pericolosi  e  94/62/CE  sugli
imballaggi e  rifiuti di  imballaggi", detta  norme in materia di
gestione dei  rifiuti e  per la messa in sicurezza, la bonifica e
il ripristino ambientale dei siti inquinati e sostiene, anche con
risorse finanziarie, tutte le iniziative volte alla realizzazione
di un  sistema di  gestione dei  rifiuti che promuova la raccolta
differenziata, la  selezione, il  recupero  e  la  produzione  di
energia nonché  interventi per  la bonifica  ed  il  conseguente
ripristino ambientale dei siti inquinati.

2.  La  Regione  definisce  indirizzi  affinché  gli  interventi
rispondano a  criteri di  economia, di  efficienza e di efficacia
nella esecuzione  e nella  gestione, assicurando anche attraverso
efficaci azioni  di controllo  le massime  garanzie di protezione
ambientale.

3. La Regione persegue inoltre l'articolazione territoriale degli
atti di  programmazione, di  quelli di  gestione e dell'esercizio
delle funzioni  amministrative in  attuazione degli  art. 3  e 14
della L.  8 Giugno  1990, n.  142, "Ordinamento  delle  autonomie
locali" e dell'articolo 4, comma 3, della legge 15 marzo 1997, n.
59 "Delega  al Governo  per il conferimento di funzioni e compiti
alle regioni  ed enti  locali,  per  la  riforma  della  Pubblica
Amministrazione e  per la  semplificazione amministrativa". A tal
fine ripartisce le competenze, disciplina gli atti e le procedure
di programmazione,  di gestione,  di controllo  e di sostituzione
oltre a prevedere interventi speciali in caso di necessità.

4.  La   Regione  favorisce  la  più  ampia  partecipazione  dei
cittadini singoli  e associati alla formazione dei piani previsti
dalla presente  legge e  al controllo della gestione dei rifiuti.
Quota parte  delle risorse  finanziarie stanziate  dalla Regione,
dagli Enti  locali e  dalle Comunità  d'ambito per  i fini della
presente legge,  è destinata  alla creazione  di opportunità di
partecipazione dei  cittadini singoli  o associati ai processi di
pianificazione e  di realizzazione  della gestione  dei  rifiuti,
attraverso la  messa a disposizione di strumenti di comunicazione
e d'informazione.

ARTICOLO 2
(Definizioni)

1. Ferme  restando le  definizioni di  cui all'art.  6  del  DLgs
22/97, ai fini della presente legge si intende per:

a) Decreto:  il decreto  legislativo 5  febbraio 1997, n. 22 e le
   successive modifiche.
b) ATO: Ambito Territoriale Ottimale.
c) Comunità  di Ambito Territoriale Ottimale per la gestione dei
   rifiuti urbani,  di seguito indicata come Comunità di Ambito:
   l'aggregazione dei  comuni ricadenti nel territorio delimitato
   dall'ATO associati  nei modi  e nelle forme disciplinati dalla
   presente legge.
d) Sistema di ATO: l'aggregazione tramite convenzione, accordo di
   programma o altro atto d'intesa fra Comunità d'Ambito al fine
   del  raggiungimento   dell'autosufficienza  e  degli  standard
   ottimali previsti nel piano regionale.
e) Aree  di raccolta:  la parte  funzionale di un ATO, di norma a
   dimensione   subprovinciale,    individuata    a    fini    di
   predisposizione e  realizzazione di  soluzioni  comuni  per  i
   servizi di raccolta e trasporto dei rifiuti.
f) Piano  industriale: il  piano tramite  il quale  la  Comunità
   d'Ambito attua la gestione dei rifiuti.
g) Gestore:  il soggetto cui è affidata dalla Comunità d'Ambito
   la  gestione   di  servizi   o  impianti  previsti  nel  piano
   industriale.
h) Soggetti  attuatori: le  organizzazioni del  volontariato,  le
   cooperative sociali  di cui  all'art. 1, primo comma, lett. b)
   della  legge  18  novembre  1991,  n.  381  "Disciplina  delle
   cooperative sociali",  le  associazioni  ambientalistiche,  le
   associazioni dei  consumatori, cui  può essere  affidata  dal
   gestore, in  conformità  alle  previsioni  del  contratto  di
   servizio, l'attuazione di parti del piano industriale.
i) Garante  dell'informazione: il  pubblico dipendente incaricato
   di  avviare   tutte  le   azioni  necessarie   per  assicurare
   l'informazione ai  cittadini e  alle formazioni sociali, così
   da favorirne  la partecipazione, e in particolare di fornire a
   chiunque, a richiesta, copia dei piani previsti dagli articoli
   10, 12  e  27  e  dei  relativi  supporti  conoscitivi,  anche
   utilizzando  le   reti  telematiche.   Il  garante  è  scelto
   nell'ambito dell'Ufficio  relazioni con  il pubblico  previsto
   dall'art. 12  del Decreto  legislativo 3  febbraio 1993, n. 29
   "Razionalizzazione dell'organizzazione  delle  amministrazioni
   pubbliche e  revisione della disciplina in materia di pubblico
   impiego", o  nell'ambito delle  strutture individuate  ai fini
   dell'informazione  ambientale  ai  sensi  dell'art.  5,  terzo
   comma,  del  decreto  legislativo  24  febbraio  1997,  n.  39
   "Attuazione  della   direttiva  90/313/CEE,   concernente   la
   libertà di  accesso alle informazioni in materia ambientale",
   o comunque all'interno della struttura dell'ente.

ARTICOLO 3
(Incentivi  per  la  valorizzazione  ambientale  del  sistema  di
gestione dei rifiuti)

1.  Al   fine  di   incentivare  lo   sviluppo  dei  servizi,  la
realizzazione di strutture per la raccolta differenziata, nonché
di impianti  per la  valorizzazione dei  materiali  separati  dai
rifiuti urbani,  la Giunta  regionale  eroga  contributi  per  la
realizzazione di specifici progetti.

2. I  contributi di  cui al comma 1 sono destinati alle Comunità
di  Ambito.  Essi  debbono  essere  considerati  fra  le  risorse
disponibili all'interno  del piano industriale. Fino alla data di
costituzione delle Comunità di Ambito i soggetti destinatari dei
contributi sono individuati negli enti pubblici, nelle società e
nei consorzi a partecipazione pubblica che gestiscono i servizi.

3. Le  modalità per l'assegnazione dei contributi ai soggetti di
cui  al   comma  2   sono  definite  dalla  Giunta  regionale  in
conformità ai  contenuti del  piano regionale  di  gestione  dei
rifiuti. La  priorità per  l'assegnazione  dei  contributi  sono
stabilite in funzione della qualità ed efficacia dei progetti di
incremento della  raccolta differenziata  e della  valorizzazione
territoriale dei materiali recuperati.

4. La  verifica dei  parametri concernenti le priorità di cui al
comma  3   può  essere   effettuata,  oltre   che   direttamente
dall'amministrazione regionale,  dall'Agenzia Regionale  Recupero
Risorse S.p.A.  di cui  all'art. 15,  alla quale,  ai sensi della
presente legge,  possono essere  affidati anche il controllo e la
certificazione dei  risultati raggiunti  con la realizzazione dei
progetti finanziati ai sensi del presente articolo. All'eventuale
affidamento si  provvede con  atto  della  Giunta  regionale  che
regola le modalità relative e determina l'onere massimo che può
essere posto  a carico  dei  soggetti  interessati  a  titolo  di
concorso alle spese.

ARTICOLO 4
(Riduzione  della  produzione  dei  rifiuti.  Condizioni  per  il
rilascio delle  autorizzazioni per le medie e le grandi strutture
di vendita. Condizioni per i capitolati di appalti pubblici.)

1. Al  fine di attivare interventi volti a limitare la produzione
di rifiuti,  la Regione favorisce e definisce le opportune intese
con Province,  Comuni  e  operatori  singoli  e  associati  della
produzione e  della distribuzione;  le  modalità  delle  intese,
nelle  quali   possono  essere   previsti   anche   incentivi   e
disincentivi finalizzati  al sostegno  di detti  interventi, sono
definite dal  Piano Regionale  di Gestione dei Rifiuti. Specifici
incentivi possono  essere destinati  a favorire l'introduzione di
tecnologie produttive  idonee  a  minimizzare  la  produzione  di
rifiuti. Altresì  possono  essere  riconosciuti  incentivi  agli
esercizi di  vicinato e  alle  medie  strutture  di  vendita  che
organizzino forme  comuni di  raccolta e  di autosmaltimento  dei
rifiuti.

2. Alla  Regione, alle Province ed ai Comuni, nonché a tutti gli
enti, istituti,  aziende o  amministrazioni soggette  a vigilanza
della regione,  delle province  o dei  comuni, è fatto obbligo a
fare uso,  per le proprie necessità, di carta e cartoni prodotti
utilizzando integralmente o prevalentemente residui recuperabili,
in misura comunque non inferiore al 40%.

3. Ai  soggetti di  cui al comma 2 è fatto divieto di utilizzare
nelle proprie  mense, per  la somministrazione  degli alimenti  o
delle bevande,  contenitori e  stoviglie a  perdere.  I  medesimi
soggetti hanno  altresì l'obbligo  di provvedere  alla  raccolta
differenziata di  carta e cartone, cartucce di inchiostro e toner
per  fotocopiatrici   e  stampanti,  o  nastri  per  macchine  da
scrivere.

4. Le  disposizioni di  cui ai  commi 2  e 3 si applicano decorsi
dodici mesi dall'entrata in vigore della presente legge.

5. La  Giunta regionale  promuove intese  e  convenzioni  con  le
Amministrazioni dello  Stato e  gli Enti  pubblici nazionali  per
incentivare l'uso  di carta  e cartoni  prodotti integralmente  o
prevalentemente con  materie prime  secondarie, per promuovere la
raccolta differenziata  di carta e cartone, cartucce d'inchiostro
per fotocopiatrice e stampanti, nastri per macchine da scrivere o
quant'altro   stabilito   dal   piano   regionale   nonché   per
disincentivare l'utilizzo di contenitori e stoviglie a perdere.

6.  Ai  fini  del  rilascio  dell'autorizzazione  prevista  dalla
legislazione vigente  per le  medie  e  le  grandi  strutture  di
vendita, è  richiesta la  presentazione del bilancio dei rifiuti
prodotti e autosmaltiti da parte delle strutture da insediare. Il
bilancio è elemento indispensabile al fine della valutazione del
raggiungimento  degli   standard  minimi   stabiliti  dal   piano
regionale dei  rifiuti. La  priorità fra  domande concorrenti in
regola con  gli standard  urbanistici e  commerciali, è  data, a
parità  delle   altre  condizioni,   a   quella   che   presenta
comparativamente il miglior bilancio rifiuti.

7. Nei  capitolati per  appalti pubblici di opere, di forniture e
di servizi sono inserite specifiche condizioni per favorire l'uso
di residui  recuperabili, secondo le modalità indicate nel piano
regionale.

8. Nell'ambito  degli atti di pianificazione dei comuni, ai sensi
dell'art. 32 della legge regionale 5/1995, devono essere indicate
le aree  di servizio  per la raccolta differenziata dei rifiuti e
degli  inerti,   proporzionalmente  alla  quantità  dei  rifiuti
prodotti e ai nuovi insediamenti previsti.

TITOLO II
COMPETENZE

ARTICOLO 5
(Competenze della Regione)

1. Sono di competenza della Regione:

a) l'approvazione  del Piano Regionale di Gestione dei Rifiuti di
   cui all' art. 9;
b) l'approvazione  dei progetti e l'autorizzazione degli impianti
   interessati  dalle  procedure  di  cui  all'art.  21  e  delle
   attività sperimentali di cui all'art. 18;
c) l'emanazione  di atti  straordinari per sopperire a situazioni
   di necessità  o di  urgenza di cui all'art. 21 della presente
   legge e all'art. 13 del Decreto;
d) l'esercizio  dei poteri  sostitutivi nei  casi previsti  dalla
   presente legge e dal Decreto;
e) l'adozione di direttive procedurali e tecniche per l'esercizio
   delle funzioni  attribuite agli  Enti Locali e per l'attività
   di controllo;
f) l'erogazione di contributi per mandare ad effetto il programma
   di finanziamento di cui all'art. 9, comma 1, lettera m);
g) l'erogazione   di   contributi  per   mandare  ad  effetto  il
   programma di finanziamento di cui all'art. 9, comma 2, lettera
   d);
h) la  concessione di  finanziamento per  la redazione  di studi,
   ricerche,  piani,   progetti,  mostre,   convegni,  programmi,
   indagini tecniche, iniziative didattiche e di divulgazione.

2. Tutti  gli atti di cui al primo comma sono di competenza della
Giunta regionale,  semprechè non  appartenenti alle categorie di
atti attribuiti  dallo  Statuto  Regionale  alla  competenza  del
Consiglio Regionale  o esplicitamente  ad esso  attribuiti  dalla
presente legge.

ARTICOLO 6
(Competenze  delle   Province   Attribuzione   di   funzioni   ai
circondari)

1. Sono di competenza delle Province:

a) l'approvazione  dei piani  provinciali di gestione dei rifiuti
   di cui all'art. 11;
b) tutte  le funzioni  amministrative attribuite  in  materia  di
   gestione dei  rifiuti, bonifica  e messa in sicurezza dei siti
   inquinati, di  spandimento fanghi  in agricoltura, di raccolta
   degli olii  usati e  di  protezione  delle  acque  sotterranee
   dall'inquinamento  proveniente  da  sostanze  pericolose,  non
   espressamente attribuite  ai  comuni  dalle  leggi  statali  e
   regionali e non riservate dalla presente legge alla competenza
   della Regione;
c) le  funzioni di  vigilanza e  controllo  che  sono  esercitate
   avvalendosi dell'ARPAT;
d) l'emanazione  di atti  straordinari per sopperire a situazioni
   di necessità  o di  urgenza ai sensi dell'art. 13 del Decreto
   secondo le norme di cui al successivo art. 16;
e) le funzioni sostitutive di cui all'art. 22;
f) l'effettuazione  di  adeguati    controlli    periodici  delle
   attività sottoposte  alle procedure  semplificate di cui agli
   artt. 31,  32 e  33 del  Decreto, con  particolare riguardo ai
   controlli concernenti  il luogo,  l'origine e  la destinazione
   inerenti la raccolta e il trasporto dei rifiuti pericolosi.

2. La  provincia di  Firenze attribuisce  le funzioni  di cui  al
primo  comma,   lett.  b),   c),  d),   e),  f)   al  circondario
dell'Empolese Val d'Elsa, istituito con LR 29 maggio 1997, n. 38.

3. Le  province attribuiscono le funzioni indicate nel comma 2 ai
circondari se istituiti con legge regionale.

ARTICOLO 7
(Competenze dei Comuni)

1. I  Comuni provvedono  alla gestione  dei rifiuti  urbani e dei
rifiuti  assimilati   avviati  allo   smaltimento  in  regime  di
privativa nelle forme di cooperazione disciplinate dalla presente
legge.

ARTICOLO 8
(Organi istruttori della Regione e della Provincia)

1. La  Giunta  regionale,  anche  ai  sensi  e  per  gli  effetti
dell'art. 27,  comma 2,  del Decreto,  determina la  composizione
della Conferenza Regionale per la gestione dei rifiuti.

2. Le  Province, anche  ai sensi  e per gli effetti dell'art. 27,
comma  2,   del  Decreto,   determinano  la   composizione  delle
Conferenze provinciali  per la gestione dei rifiuti, individuando
gli uffici  regionali territoriali,  gli uffici  provinciali,  le
agenzie regionali  e le  aziende sanitarie  competenti chiamati a
farne parte.

TITOLO III
PIANO DI GESTIONE DEI RIFIUTI

ARTICOLO 9
(Contenuti del Piano regionale)

1. Il piano regionale contiene:

a) i tipi, le quantità e l'origine dei rifiuti da smaltire;
b) l'indicazione  degli interventi  più  idonei  ai  fini  della
   riduzione della  quantità, dei  volumi e  della pericolosità
   dei rifiuti,  ai fini  della  semplificazione  dei  flussi  di
   rifiuti da  inviare a impianti di smaltimento finale nonché a
   promuovere la  razionalizzazione della raccolta, della cernita
   e dello  smaltimento  dei  rifiuti  urbani  anche  tramite  la
   riorganizzazione dei servizi;
c) i  criteri per  l'organizzazione delle  attività di  raccolta
   differenziata dei rifiuti urbani;
d) i  fabbisogni, la  tipologia e  il complesso  degli impianti e
   delle attività  per lo  smaltimento e il recupero dei rifiuti
   urbani   da    realizzare   nella   regione,   tenendo   conto
   dell'obiettivo di  assicurare la  gestione dei  rifiuti urbani
   all'interno degli  ATO, nonché  dell'offerta di smaltimento e
   di recupero  da parte  dei sistema  industriale e dei relativi
   processi di commercializzazione;
e) i criteri per l'individuazione, da parte delle Province, delle
   aree idonee  alla localizzazione degli impianti di smaltimento
   e di  recupero dei rifiuti, nonché delle zone non idonee alla
   localizzazione di  impianti di  smaltimento e  di recupero  di
   rifiuti. Le  condizioni ed i criteri tecnici in base ai quali,
   nel  rispetto  delle  disposizioni  vigenti  in  materia,  gli
   impianti  di   gestione  dei   rifiuti,  ad   eccezione  delle
   discariche, possono essere localizzati nelle aree destinate ad
   insediamenti produttivi;
f) la  individuazione  della  tipologia  e  del  complesso  degli
   impianti di  smaltimento e  di recupero  dei rifiuti  speciali
   anche  pericolosi   da  realizzare   nella  regione   tali  da
   assicurare lo  smaltimento dei  medesimi in  luoghi prossimi a
   quelli di  produzione al  fine di  favorire la riduzione della
   movimentazione dei  rifiuti nonché  la caratterizzazione  dei
   prodotti   recuperati    ed    i    relativi    processi    di
   commercializzazione;
g) la  stima   dei  costi  delle  operazioni  di  recupero  e  di
   smaltimento e la definizione di standard tecnici economici;
h) la  definizione di  sistemi di  controllo della  gestione  dei
   servizi in relazione agli standard;
i) l'indicazione  delle fonti  per il  reperimento delle  risorse
   finanziarie necessarie alla realizzazione degli impianti;
l) i  criteri per l'individuazione degli interventi prioritari da
   ammettere a finanziamento;
m) il  programma   pluriennale    dei    finanziamenti    per  la
   realizzazione di interventi finalizzati al sistema di gestione
   dei rifiuti;
n) il programma per la gestione degli imballaggi e dei rifiuti da
   imballaggi, coordinato  con  gli  altri  piani  di  competenza
   regionale previsti dalla normativa vigente;
o) la  determinazione  di  disposizioni    speciali  per  rifiuti
   particolari, nel rispetto delle norme tecniche di cui all'art.
   18, comma 2, lett. a), del Decreto.

2. Il  Piano Regionale  contiene inoltre  la programmazione degli
interventi  per   la  bonifica,  la  messa  in  sicurezza  ed  il
ripristino  ambientale   delle  aree   inquinate.  Il   Piano  in
particolare contiene:

a) gli  obiettivi generali  del piano  ed i  principi per  la sua
   attuazione;
b) l'individuazione    degli    ambiti  di    bonifica    con  le
   caratteristiche generali degli inquinanti presenti, secondo il
   seguente ordine di priorità:
   b1. intervento  a   Breve    Termine  relativo  alle  aree  da
       bonificare per  le quali  è  stato  constatato  un  danno
       ambientale in  atto con  necessità di  messa in sicurezza
       e/o bonifica urgente;
   b2. intervento  a   Medio    Termine  relativo  alle  aree  da
       bonificare per  le quali esiste un potenziale inquinamento
       ma in  cui non  è stato  accertato un danno ambientale in
       atto;
c) le  prescrizioni   per  le  definizioni  degli  interventi  di
   bonifica    e     risanamento     ambientale     privilegiando
   prioritariamente  l'impiego   del  materiale   proveniente  da
   attività di recupero dei rifiuti urbani;
d) il  programma   pluriennale    dei    finanziamenti    per  la
   realizzazione di interventi di messa in sicurezza e/o bonifica
   di aree inquinate.

3. L'individuazione  degli ambiti  di bonifica di cui al comma 2,
lettera b),  è fatta  mediante i  censimenti di  cui al  DM  del
Ministro dell'Ambiente  16.5.1989, estesi  alle aree  interne  ai
luoghi  di  produzione,  raccolta,  smaltimento  e  recupero  dei
rifiuti, in  particolare  agli  impianti  a  rischio  d'incidente
rilevante di  cui al  DPR 17.5.1988,  n.  175  "Attuazione  della
direttiva  CEE   n.  82/501,  relativa  ai  rischi  di  incidenti
rilevanti connessi  con  determinate  attività  industriali",  e
succ. mod.,  e mediante  la predisposizione  dell'anagrafe di cui
all'art. 17, comma 12, del Decreto, istruiti dall'ARPAT

ARTICOLO 10
(Procedure per l'approvazione del piano regionale. Partecipazione
- Garante dell'informazione)

1. Il  piano regionale  di gestione  dei rifiuti è approvato dal
Consiglio  regionale,   su  proposta  della  Giunta,  sentite  le
Province ed  i Comuni,  assicurando  adeguata  pubblicità  e  la
massima partecipazione  ai sensi  della L.  7 agosto  1990, n.241
"Nuove norme  in materia  di  procedimento  amministrativo  e  di
diritto di  accesso agli  atti  amministrativi".  Il  piano  può
essere approvato  anche  per  i  seguenti  stralci  funzionali  e
tematici: rifiuti  urbani,  rifiuti  speciali  anche  pericolosi,
bonifiche delle aree inquinate.

2. La Giunta regionale, adottata la proposta:

a) la  trasmette  alle  Province,  ai  Comuni  e  alle  Comunità
   d'ambito;
b) nomina il garante dell'informazione;
c) comunica,  con avviso  pubblicato sul  BURT e  su  almeno  due
   quotidiani  a   diffusione  regionale,  il  nome  del  garante
   dell'informazione e  l'avvenuto deposito  del piano per trenta
   giorni, durante i quali chiunque può presentare osservazioni,
   presso le segreterie delle Province.

3. La  Provincia provvede, entro sette giorni dal ricevimento del
piano, alla  nomina del  garante dell'informazione,  dando avviso
della procedura,  del nome del garante, della consultabilità del
piano presso  la provincia  e presso  ogni comune,  nonché della
data di  svolgimento della conferenza di programmazione di cui al
comma 4  e delle modalità di partecipazione, attraverso adeguata
informazione sui  mezzi di  comunicazione di  massa  maggiormente
diffusi nella provincia. L'avviso è comunicato anche alla Giunta
regionale. I  cittadini o  le formazioni sociali che si rivolgono
al garante  dell'informazione e al comune, oltre ad acquisire una
copia   del   piano   regionale,   accedono   ai   materiali   di
accompagnamento  del   piano  medesimo,   depositati  presso   la
provincia.

4. Entro  i dieci giorni successivi alla scadenza del termine per
la  presentazione   delle  osservazioni,  le  Province  convocano
apposita conferenza di programmazione ai sensi dell'art. 16 della
LR 9  giugno 1992,  n. 26  "Prima attuazione  dell'art. 48  dello
Statuto", cui  partecipano i  soggetti pubblici  e le  formazioni
sociali.

5. Le  Province esprimono  il proprio parere sul piano e lo fanno
pervenire alla  Giunta regionale entro i trenta giorni successivi
alla  scadenza   del   termine   per   la   presentazione   delle
osservazioni, unitamente  alle determinazioni delle conferenze di
programmazione e  a tutte le osservazioni pervenute. Decorso tale
termine, la  Giunta regionale  presenta la  proposta di  piano al
Consiglio, dando  atto delle  modifiche apportate  e motivando in
ordine alle  osservazioni non  accolte. Il  Consiglio approva  il
piano accogliendo o respingendo le osservazioni presentate.

6. Il  piano è pubblicato nel Bollettino Ufficiale della Regione
Toscana ed acquista efficacia dalla data di pubblicazione.

7.  Modifiche   e  aggiornamenti  al  piano  sono  approvati  dal
Consiglio Regionale  sentite le province, i comuni e le Comunità
d'ambito.

8. L'approvazione  di un  nuovo piano regionale o di suoi stralci
funzionali e  tematici è soggetta alle procedure di cui ai commi
da 1 a 6.

9. Ogni  due anni  la giunta  regionale presenta una relazione al
consiglio sullo  stato di  attuazione del piano e sulle eventuali
modifiche da apportare.

ARTICOLO 11
(Contenuti dei piani provinciali)

1. Il piano provinciale contiene:

a) la  determinazione  delle  caratteristiche,  dei  tipi,  delle
   quantità e  dell'origine  dei  rifiuti  da  recuperare  e  da
   smaltire;
b) il  rilevamento e  la  descrizione  dei  servizi  di  raccolta
   differenziata e  degli impianti  esistenti di  trattamento, di
   rigenerazione, di  recupero,  di  riciclo  di  innocuizzazione
   finalizzata allo smaltimento dei rifiuti non pericolosi;
c) la  delimitazione degli  ATO con  le eventuali  proposte  alla
   Regione di  perimetrazioni di  ATO diverse  da quelle definite
   all'art. 24;
d) l'eventuale  individuazione,    all'interno  degli  ATO  e  su
   proposta delle  Comunità d'Ambito,  di aree  di raccolta  che
   ottimizzino  il  sistema  delle  raccolte  in  relazione  alle
   tipologie ed  alle quantità di rifiuti prodotti, all'economia
   dei  trasporti,  alle  soluzioni  tecniche  adottate  ed  alle
   dimensioni  e   caratteristiche  territoriali   degli  ATO  di
   riferimento;
   d1. l'eventuale  individuazione, su  proposta delle  Comunità
       d'Ambito quando istituite, delle gestioni subprovinciali;
e) l'individuazione  dei metodi e delle tecnologie di smaltimento
   più idonei, in relazione alle quantità, alle caratteristiche
   dei rifiuti,  agli impianti esistenti ed alle prescrizioni del
   piano  regionale  finalizzati  ad  ottenere  l'autosufficienza
   degli ATO per la gestione dei rifiuti urbani;
f) l'individuazione del sistema integrato dei servizi di raccolta
   differenziata e relative attività di recupero;
g) l'individuazione delle frazioni di rifiuto oggetto di raccolta
   differenziata in relazione agli obiettivi e relative modalità
   di recupero;
h) l'individuazione  di tutte  le zone idonee alla localizzazione
   degli impianti  di smaltimento  e recupero  dei rifiuti, sulla
   base del P.T.C. e del piano regionale;
i) le modalità per l'attuazione del piano;
l) i  criteri per  la localizzazione  ed il dimensionamento delle
   aree da  adibire a  centri di  raccolta di  veicoli a  motore,
   rimorchi e  simili, nonché  alla definizione  delle modalità
   per la loro gestione;
m) la   valutazione   degli   oneri    finanziari  connessi  alla
   realizzazione degli interventi;
n) i  termini entro i quali devono essere presentati i progetti e
   realizzati gli  interventi di  adeguamento o costruzione degli
   impianti di smaltimento e di raccolta differenziata;
o) la  tipologia ed  il complesso degli impianti di smaltimento e
   di  recupero   dei  rifiuti   speciali  anche   pericolosi  da
   realizzare  nelle   Province  sulla  base  delle  prescrizioni
   generali contenute nel piano regionale;
p) la   previsione  e    programmazione  temporale,  in  caso  di
   variazioni, dei  flussi interni  alla provincia e le eventuali
   intese con  altre province  per i  flussi interprovinciali  di
   rifiuti o residui;
q) la  localizzazione degli  impianti di  smaltimento e  recupero
   secondo le procedure previste dall'art. 12.

2. I piani provinciali contengono inoltre piani per la bonifica e
messa in sicurezza delle aree inquinate comprensivi:

a) della perimetrazione dei singoli ambiti di bonifica;
b) della  stima degli oneri finanziari per la realizzazione degli
   interventi di  messa in sicurezza e/o di bonifica degli ambiti
   di bonifica definiti dal piano regionale;
c) della  quantità e della qualità dei materiali da rimuovere e
   smaltire nonché le modalità per il loro smaltimento;
d) dell'elenco  delle aree già messe in sicurezza e/o bonificate
   con i rispettivi vincoli di destinazione d'uso;
e) della definizione delle priorità degli interventi di bonifica
   e/o messa  in sicurezza  delle aree inquinate definite a medio
   termine dal  piano regionale,  con l'indicazione  dei  termini
   entro i quali devono essere presentati i progetti.

ARTICOLO 12
(Procedure per l'approvazione dei piani provinciali)

1. I  piani provinciali  di gestione  dei rifiuti sono approvati,
anche per  stralci funzionali e tematici in correlazione a quelli
nei quali  si articola  il  piano  regionale,  entro  centottanta
giorni dall'esecutività del piano regionale.

2. La  provincia  adotta  il  piano  previo  parere  dei  comuni,
acquisito  anche   in  apposita   conferenza.  Contemporaneamente
all'adozione del  piano, il  presidente della Provincia nomina il
garante  dell'informazione.   Con  lo  stesso  atto  può  essere
nominato il  comitato per  l'inchiesta pubblica,  composto da non
meno di  tre esperti, di cui un dirigente della provincia, che lo
presiede.

3. Il  piano adottato  è inviato  alla Regione e ai Comuni ed è
depositato nella  Segreteria della  Provincia e  dei  Comuni  per
sessanta giorni,  durante i quali chiunque può prenderne visione
e presentare  osservazioni, che  sono  immediatamente  comunicate
alla  provincia   e  al  comitato  per  l'inchiesta  pubblica  se
nominato.

4.  Dell'adozione   del   piano,   della   nomina   del   garante
dell'informazione e  eventualmente del  comitato per  l'inchiesta
pubblica, nonché  dell'avvenuto deposito,  è data  notizia  con
avviso pubblicato  nel BURT  e  adeguatamente  pubblicizzato  sui
mezzi  di  comunicazione  di  massa  maggiormente  diffusi  nella
provincia.

5. La  provincia promuove  inchieste pubbliche nelle diverse aree
del proprio  territorio, tramite  la convocazione  di  conferenze
pubbliche,  cui   sono  invitati,   tramite  avvisi  pubblici,  i
cittadini e  le formazioni  sociali, i  quali possono  presentare
osservazioni e memorie.

6. Oltre  che dal  garante dell'informazione,  copia del piano è
fornita, a richiesta, da ogni comune.

7. La  Giunta regionale  si pronuncia sulla conformità del piano
adottato ai  contenuti  del  piano  regionale  e  alla  normativa
vigente in materia di rifiuti e tutela ambientale, raccomandando,
o prescrivendo ove occorra, le modifiche da apportare a tal fine.

8. Nei  trenta giorni successivi alla scadenza dei termini per la
presentazione delle  osservazioni di  cui al  comma 3,  dopo aver
sentito tutti  i  comuni  convocati  in  apposita  conferenza  ed
acquisito i  verbali delle  conferenze di cui al quinto comma, le
memorie  ivi   presentate  e   la  relazione   del  comitato  per
l'inchiesta pubblica  se nominato, la provincia approva il piano,
motivando l'eventuale  difformità rispetto al parere o ai pareri
dissenzienti emersi nella Conferenza dei comuni o della Comunità
d'Ambito quando  istituita, dando  atto inoltre  delle  modifiche
apportate e motivando in ordine alle osservazioni non accolte.

9. Il  Piano provinciale  è inviato  alla Giunta  regionale che,
verificatane la  rispondenza alle prescrizioni di cui al comma 7,
ne dispone la pubblicazione per intero nel BURT Il piano acquista
efficacia dalla data di pubblicazione.

10. Se la Giunta regionale ritiene che il piano non risponda alle
prescrizioni di  cui al  comma 7,  può disporne  il  rinvio  per
riesame alla  provincia, su conforme parere espresso entra trenta
giorni della  Conferenza prevista  dall'art. 8,  primo comma.  La
provincia provvede ad adeguare il piano entro trenta giorni.

11. Le  modifiche al  piano provinciale  sono  approvate  con  le
stesse  procedure  di  cui  ai  commi  precedenti.  La  Comunità
d'ambito, quando  costituita, partecipa alla conferenza di cui ai
commi 2 e 8.

12. Le  modifiche  al  piano  provinciale  sono  apportate  dalla
provincia, di  propria iniziativa  o su  proposta della Comunità
d'ambito, ogni  volta che  si renda  necessario per  adeguarsi  a
nuove normative in materia o per individuare nuovi localizzazioni
di impianti  di trattamento  o  smaltimento,  sempre  secondo  le
procedure previste dai commi da 1 a 11.

ARTICOLO 13
(Effetti del Piano Regionale)

1.  Le  prescrizioni  normative  contenute  nel  Piano  regionale
assumono efficacia  vincolante per  tutti i  soggetti pubblici  e
privati che  esercitano funzioni  e attività  disciplinati dalla
presente legge.

2. Gli effetti del piano regionale sono i seguenti:

a) i  criteri e l'individuazione di cui alle lettere b), d) ed e)
   di cui  all'art. 9, comma 1, e le prescrizioni di cui all'art.
   9, comma  2, lettera  c), costituiscono contenuto del piano di
   indirizzo territoriale (P.I.T.) regionale a norma dell'art. 6,
   comma 2,  lettera a), della LR 16 gennaio 1995, n 5 "Norme per
   il governo del territorio" e successive modificazioni, ai fini
   e per  gli effetti  dell'art. 16, comma 2, della stessa legge,
   relativamente alle prescrizioni localizzative;
b) gli  elementi costituenti  il piano  regionale di gestione dei
   rifiuti fanno parte del quadro conoscitivo del P.T.C.;
c) tali  elementi concorrono  a definire le condizioni necessarie
   per la  previsione di  nuovi insediamenti  e di  interventi in
   sostituzione   di   tessuti   insediativi   ove   quest'ultimi
   comportino aumento  della produzione  dei  rifiuti,  ai  sensi
   della LR 5/95, art. 5, comma 5;
d) l'inserimento  di   un'area  nel  piano  regionale,  ai  sensi
   dell'art. 9,  comma 2,  ai fini  della bonifica  e/o messa  in
   sicurezza, comporta:
   d1. un  vincolo all'utilizzazione dell'area che impedisce ogni
       destinazione d'uso futura fino all'avvenuta bonifica;
   d2. l'obbligo  di eseguire  l'intervento di messa in sicurezza
       e/o di bonifica sulla base di specifici progetti redatti a
       cura del soggetto cui compete l'intervento;
   d3. per  effetto del  vincolo di  cui al punto d2., l'utilizzo
       dell'area è  consentito  solo  in  conformità  a  quanto
       previsto nell'atto  di certificazione di avvenuta messa in
       sicurezza  e/o   bonifica   rilasciato   dalla   Provincia
       competente per territorio.
   
3. Il  vincolo di  cui alla  lett. d) costituisce salvaguardia ai
sensi dell'art. 11 della LR 5/95.

4. L'  individuazione degli  ambiti da bonificare di cui all'art.
9, comma  2  lettera  b),  costituisce  contenuto  del  piano  di
indirizzo  territoriale   quale  elemento   conoscitivo  a  norma
dell'art. 6, comma 2, lettera b), della LR 5/95 ai fini e per gli
effetti  della   definizione  delle  prescrizioni  del  piano  di
coordinamento provinciale ai sensi dell'art. 16, comma 4, lettera
d) della citata legge.

ARTICOLO 14
(Effetti del Piano provinciale)

1. Gli  effetti dei  Piani Provinciali  di cui all'art. 11 sono i
seguenti:

a) nell'ambito delle rispettive competenze, i Comuni conformano i
   propri atti ai contenuti dei piani provinciali;
b) le  Comunità d'Ambito  sono vincolate  alla elaborazione  dei
   piani industriali  d'ambito di cui all'art. 27 nell'osservanza
   del piano  provinciale e  hanno l'obbligo di realizzarne tutti
   gli interventi;
c) le individuazioni di cui all'art. 11, comma 1, lettere e), f),
   l) e  o) costituiscono  contenuto del P.T.C. a norma dell'art.
   16, comma  4, lettera  c), della  LR 5/95  ai fini  e per  gli
   effetti della  definizione del  quadro conoscitivo  del  piano
   strutturale comunale  ai sensi  dell'art. 24, comma 2, lettera
   a), della citata legge;
d) le  localizzazioni di cui alle lettere h), l) e o) del comma 1
   dell'art.  11  costituiscono  contenuto  del  P.T.C.  a  norma
   dell'art. 16,  comma 4, lettera e), della LR 5/95 ed hanno gli
   effetti di  cui all'art.  27, comma 2, della citata legge, ove
   tali localizzazioni  siano state  effettuate in conformità al
   piano  regionale   di  gestione   dei  rifiuti  e  tramite  la
   valutazione degli  effetti ambientali di cui all'art. 32 della
   LR 5/95  e, in presenza di P.T.C. sentito il parere del nucleo
   tecnico di cui all'art. 17 comma 9 della LR 5/95;
e) il  vincolo di  cui all'art.  13, comma  2, lett. d), relativo
   agli ambiti  di bonifica,  come definiti dal piano provinciale
   ai sensi  dell'art. 11,  comma 2,  costituisce salvaguardia ai
   sensi dell'art.  21 della LR 5/95 ed i Comuni vi conformano il
   proprio piano  regolatore applicando quanto previsto dall'art.
   13, comma 2, lettera d) della presente legge;
f) fanno  inoltre   parte  del    quadro  conoscitivo  del  piano
   strutturale comunale  di cui  all'art. 25,  comma 1, lett. b),
   della LR  5/95 gli  elementi dei piani provinciali di gestione
   dei rifiuti  ed i  rapporti delle  Comunità di  Ambito  sullo
   stato  di  attuazione  dei  programmi  e  sulla  capacità  di
   smaltimento dell'ATO di riferimento.

TITOLO IV
NORME PER L'ESERCIZIO DELLE FUNZIONI

ARTICOLO 15
(Agenzia Regionale Recupero Risorse)

1. Allo  scopo di  certificare il  conseguimento degli  obiettivi
minimi di raccolta differenziata di cui all'art. 24 del Decreto e
per la  determinazione del  coefficiente  di  correzione  di  cui
all'art. 3,  comma 29,  della legge  28  dicembre  1995,  n.  549
"Misure di  razionalizzazione della  finanza pubblica", la Giunta
regionale definisce un metodo standard, con il quale certifica le
percentuali  di   raccolte  differenziate   dei  rifiuti   urbani
raggiunte  in  ogni  comune  e  in  ogni  ATO.  Gli  accertamenti
necessari possono essere svolti direttamente dall'amministrazione
regionale,  ovvero   possono  essere   attribuiti  dalla   Giunta
regionale,  previa   apposita  convenzione,  all'Agenzia  Regione
Recupero Risorse o ad altri soggetti.

2. Allo  scopo di  favorire le attività di sostegno e promozione
alla limitazione,  recupero e  riutilizzo dei rifiuti, così come
previsto dall'art.  4 del  Decreto, la  Regione Toscana  provvede
alla istituzione,  presso  l'Agenzia  Regione  Recupero  Risorse,
dello Sportello  Informambiente per  la raccolta, l'elaborazione,
la gestione  e la  divulgazione di  dati ed informazione, nonché
per la  documentazione e formazione in favore degli Enti locali e
della società  toscana relativamente  al settore dei rifiuti, ai
sensi dell'art. 3, quarto comma.

ARTICOLO 16
(Competenze in ordine alle ordinanze contingibili ed urgenti)

1. Per  l'adozione delle Ordinanze contingibili ed urgenti di cui
all'art. 13 del Decreto sono competenti:

a) il  Presidente della  Giunta Regionale  quando  il  ricorso  a
   speciali forme di gestione dei rifiuti interessi il territorio
   di più Province;
b) il  Presidente della  Provincia quando  il ricorso  a speciali
   forme di  gestione dei rifiuti interessi il territorio di più
   Comuni all'interno della Provincia;
c) il  Sindaco quando il ricorso a speciali forme di gestione dei
   rifiuti interessi l'ambito del territorio comunale.

2. Le  competenze di  cui all'art.  13, comma 2, del Decreto sono
attribuite  al   Presidente  della  Provincia  nel  caso  che  le
Ordinanze di  cui al  comma 1  del suddetto  articolo siano state
emesse dal Presidente della Provincia o dai Sindaci.

ARTICOLO 17
(Smaltimento  interregionale   dei  rifiuti  e  impianti  per  la
produzione di energia)

1.  Negli   impianti  localizzati  nel  territorio  regionale  lo
smaltimento dei  rifiuti urbani  e di  materiali di risulta della
lavorazione degli  stessi, prodotti in altre regioni, può essere
consentito  esclusivamente   previa  definizione   di  specifiche
intese, convenzioni o accordi di programma tra la Regione Toscana
e le  altre Regioni  interessate. Con  le stesse  modalità  può
essere  richiesto   e  consentito   lo  smaltimento  in  impianti
localizzati in altre Regioni dei rifiuti urbani e di materiali di
risulta delle  lavorazioni degli  stessi prodotti  nel territorio
regionale.

2. Tutti  gli impianti  di produzione  di energia che utilizzano,
come  alimentazione,   combustibili  da   rifiuti,  compresi  gli
impianti di  cui all'art.  22 della  L. 9/1/91,  n. 9  "Norme per
l'attuazione  del  nuovo  Piano  energetico  nazionale",  possono
essere previsti  nei piani  provinciali di  gestione dei rifiuti,
fermo il  rispetto delle  norme vigenti  in materia urbanistica e
ambientale. Qualora  ricorrano le condizioni di cui agli artt. 31
e 33 del Decreto, possono essere siglati gli accordi di programma
ai sensi  del comma  11 dell'art.  22 del  Decreto stesso, previo
quanto previsto dal successivo comma 3. La pubblicazione nel BURT
dell'accordo  di   programma  determina  la  modifica  dei  Piani
Provinciali.

3. Quando  ricorrono le  condizioni indicate  dall'art. 22, comma
11, del  Decreto,  agli  accordi  di  programma  stipulati  dalla
Regione partecipano la provincia e il comune interessati.

ARTICOLO 18
(Attività sperimentali)

1. È  competenza della  Giunta regionale  autorizzare  attività
sperimentali, non  interferenti con  i piani di cui alla presente
legge,  volte   alla  verifica   della  fattibilità  ambientale,
tecnica, ed  economica di  tecnologie e sistemi innovativi per la
gestione dei  rifiuti alle  condizioni di cui ai commi successivi
oltre a quelle definite all'art. 29 del Decreto.

2.  Le   attività  sperimentali   autorizzate   possono   essere
interrotte in  ogni momento, anche prima della scadenza prevista,
qualora  i  controlli  rilevino  rischi  di  danno  ambientale  e
territoriale.

3. La Giunta regionale definisce:

a) la procedura di rilascio delle autorizzazioni;
b) i  casi in  cui le autorizzazioni sono subordinate al deposito
   di una garanzia finanziaria;
c) i  criteri e  le modalità  di controllo da parte dell'Agenzia
   regionale per  la protezione ambientale della Toscana - ARPAT,
   fermo restando  che i  costi dei  controlli ambientali  sono a
   carico  del   soggetto   richiedente   l'autorizzazione   alla
   sperimentazione;
d) le  attività di  monitoraggio da  effettuarsi  da  parte  del
   soggetto richiedente.

ARTICOLO 19
(Garanzie finanziarie  per le  operazioni  di  smaltimento  e  di
recupero)

1. Le autorizzazioni all'esercizio degli impianti di smaltimento,
di recupero  e di  stoccaggio sono  condizionate al  rilascio  di
idonea garanzia  finanziaria a  favore  dell'Ente  competente  al
rilascio dell'autorizzazione medesima.

2. L'importo  della fideiussione,  da depositare  all'atto  della
concessione, è  proporzionato al  progetto di  ripristino di cui
all'art. 28, comma 1, lettera g), del Decreto, ed ai costi per la
gestione di post-chiusura delle discariche. In caso di variazione
delle autorizzazioni  per modifiche  od ampliamenti,  deve essere
adeguato il progetto di ripristino e la fideiussione.

3. Le  direttive procedurali  e tecniche di cui all'art. 5, comma
1, lettera e), indicano:

a) le    modalità  ed  i    tempi  per  la  presentazione  delle
   fideiussioni, anche  per le attività di discarica autorizzata
   all'esercizio in  data antecedente all'entrata in vigore della
   presente legge;
b) le  prescrizioni in  merito alle  garanzie finanziarie  di cui
   all'art. 28, comma 1, lett. h), del Decreto.

ARTICOLO 20
(Interventi di bonifica)

1.  L'inserimento   di  un'area  nell'elenco  a  "Breve  termine"
contenuto nel  Piano Regionale  comporta, oltre a quanto indicato
all'art. 13,  l'obbligo di  presentare entro  sessanta giorni  il
progetto  di   bonifica  e/o   di  messa   in   sicurezza   nelle
articolazioni tecniche  e sequenziali  stabilite con le direttive
di cui all'art. 5, comma 1, lettera e).

2. La  bonifica e/o  la messa  in sicurezza competono al soggetto
che ha  provocato l'inquinamento  in solido con il proprietario e
con  i  titolari  di  diritti  reali  o  personali  di  godimento
dell'area.

3. Ove il soggetto obbligato non provveda agli obblighi di cui al
comma 1,  il Comune,  previa verifica  da parte  dell'ARPAT della
permanenza delle  condizioni di  inquinamento, provvede d'ufficio
con  addebito   delle  relative   spese  all'inadempiente  e  con
applicazione di  quanto disposto dall'art. 17, commi 10 e 11, del
Decreto.

4.  L'inserimento   di  un'area  nell'elenco  a  "Medio  termine"
contenuto nel  Piano regionale  comporta, oltre a quanto indicato
all'art. 13,  il rispetto  del programma  di priorità  approvato
dalla Provincia competente per territorio, ai sensi dell'art. 11,
comma 2, lettera e).

5. La  fideiussione di  cui all'art.  17, comma 4, del Decreto è
prestata a  favore dell'Ente  che approva  il  progetto  per  una
capienza pari al costo dell'intervento progettato.

6.  Ove   il  soggetto   obbligato  non  provveda  all'esecuzione
dell'intervento di bonifica secondo i tempi e le modalità di cui
all'art. 11,  comma 2,  lettera e),  si applicano le procedure di
cui al precedente comma 3.

7. Le funzioni di cui all'art. 17, commi 4 e 5, del Decreto, sono
conferite alle province.

8.  Per   l'esercizio  delle   funzioni   di   autorizzazione   e
approvazione di interventi di bonifica e di messa in sicurezza di
aree ricadenti  in più comuni, per la formulazione di modifiche,
integrazioni o  prescrizioni ai progetti di bonifica, nonché per
il controllo  e la  verifica degli  interventi di  bonifica e del
monitoraggio ad  essi conseguenti, in riferimento rispettivamente
all'articolo 17, comma 4 e 5, e all'art. 20, comma 1, lettera b),
del  Decreto,   le  Province   si  avvalgono   delle   Conferenze
provinciali previste dall'art. 8, comma 2, della presente legge.

9. Le  funzioni di autorizzazione e approvazione di interventi di
bonifica e di messa in sicurezza di aree ricadenti in più comuni
appartenenti a  province diverse  sono esercitate d'intesa fra le
province interessate.

10. Per  l'espletamento delle  funzioni di cui all'art. 17, comma
4, del Decreto, i comuni si avvalgono dell'ARPAT

11. Qualora  sulla base  del progetto  di bonifica  sia possibile
l'utilizzazione  dell'area   per  lotti  successivi  e  ricorrano
particolari condizioni  d'interesse pubblico,  con riguardo  allo
sviluppo economico  ed occupazionale  della zona  interessata  il
Comune può,  previa  certificazione  di  avvenuta  bonifica  dei
singoli lotti da parte della Provincia, rilasciare la concessione
edilizia ed  il  certificato  di  agibilità  e  di  abitabilità
relativo alle  opere realizzate nei singoli lotti, fermo restando
lo  svincolo   della  fidejussione   ad  avvenuto   completamento
dell'intero progetto  di bonifica.  Qualora il soggetto obbligato
non completi il progetto di bonifica approvato, il Comune, previa
diffida ad  adempiere, provvede  d'ufficio ai sensi del comma 3 e
incamera inoltre la fideiussione a titolo di penale, destinandola
al finanziamento di interventi di cui alla presente legge.

12. La certificazione può essere rilasciata anche in presenza di
processi di  depurazione a  lungo termine  della falda acquifera,
qualora l'area soprastante sia stata bonificata in conformità al
progetto. La  depurazione  della  falda  dovrà  comunque  essere
garantita fino  al raggiungimento  degli standard  prescritti nel
certificato stesso, fermo restando lo svincolo della fideiussione
ad avvenuta attuazione di tutto il progetto di bonifica.

13. Per  la bonifica  di  discariche  o  aree  inquinate  la  cui
responsabilità è  riconducibile esclusivamente  ad un  soggetto
pubblico, il  Comune, sulla  base di un progetto generale e di un
piano  economico-finanziario  che  dimostri  la  possibilità  di
coprire l'intero  importo dell'intervento  nel termine massimo di
tre anni,  può approvare  anche singoli  stralci funzionali  del
progetto  generale,   qualora  sia  dimostrato  che  lo  stralcio
medesimo è efficace a ridurre l'inquinamento.

14. Gli  Enti pubblici e i loro consorzi ed aziende a maggioranza
di partecipazione  pubblica rilasciano  la fidejussione di cui al
comma  5   solo  per   gli  importi   che  nel  provvedimento  di
approvazione del  progetto non risultino, dalla certificazione di
cui all'art.  53  della  L.  142/90,  finanziati  ed  imputati  a
specifico capitolo di bilancio dell'Ente.

15. Per  l'esecuzione dei  progetti di  messa in sicurezza e/o di
bonifica, la  Giunta regionale,  sulla base  delle proposte delle
Province,  può  erogare  contributi,  limitatamente  a  soggetti
pubblici  e   privati  che  procedano  alla  realizzazione  degli
interventi in  conformità alle  disposizioni di  legge,  facendo
fronte con  i fondi  di  cui  all'art.  29  secondo  modalità  e
priorità definite  con deliberazione  della Giunta regionale, in
conformità all'art. 17, comma 6bis, del Decreto.

16. In  caso di  segnalazione di  siti inquinati, in attesa delle
certificazioni che  attestino o meno la necessità di inserimento
nell'elenco delle  aree da  bonificare, la  Giunta regionale, con
propria deliberazione,  può adottare  misure di salvaguardia che
vincolino l'area  segnalata per  un periodo  massimo di  un  anno
durante il  quale viene  interdetto ogni  intervento modificativo
sull'area stessa.

TITOLO V
CONTROLLI E POTERI SOSTITUTIVI E STRAORDINARI

ARTICOLO 21
(Provvedimenti straordinari)

1. Il  Presidente della Giunta Regionale, anche indipendentemente
dalle  previsioni  dei  piani  vigenti,  può  emanare  atti  per
sopperire a situazioni di necessità o urgenza. In tali casi può
altresì individuare  impianti di  smaltimento esistenti, o nuovi
siti, in  cui disporre  anche la  diretta realizzazione, da parte
della Regione, di interventi per lo smaltimento dei rifiuti anche
in sostituzione  di quanto contenuto nei piani vigenti. Tali atti
costituiscono  automatica   e  immediata  modifica  dei  piani  e
sostituiscono ogni  concessione, autorizzazione  o nullaosta  ove
occorrenti.

2. La  Giunta regionale può approvare, per i siti o gli impianti
di smaltimento  di cui  al primo comma, nuovi progetti o progetti
di ampliamento  ed  eventualmente  disporne  la  realizzazione  e
gestione tramite Commissario "ad acta".

3. Gli  atti di  occupazione e  di espropriazione e comunque ogni
atto di competenza degli Enti locali per delega o attribuzione da
parte  della   Regione,  nonché   tutte  le  attività  ad  essi
preordinate, che  si  rendessero  necessari  per  i  siti  o  gli
impianti di smaltimento di cui al primo comma, sono di competenza
della Giunta regionale.

4. I  flussi di  conferimento di rifiuti negli impianti di cui al
primo comma  sono autorizzati dalla Giunta Regionale, qualora non
siano previsti  dai piani provinciali e non siano disciplinati da
atti di intesa fra le Comunità d'Ambito ai sensi dell'art. 25.

5. Le  Comunità di  Ambito autorizzate  dalla Giunta regionale a
conferire i  rifiuti nei  casi di  cui al  comma 4, corrispondono
alla Regione un contributo fino a L. 200 per Kg. di rifiuto.

6. Il  contributo di  cui al  comma 5  è  versato  alla  Regione
Toscana entro  il mese  successivo alla  scadenza del bimestre di
riferimento,   sulla   base   di   rendiconti   certificati   dal
Dipartimento competente.

7. In  caso di  ritardo si  applicano le  seguenti indennità  di
mora:

a) 2% per un ritardo non superiore a 15 giorni;
b) 4% per un ritardo da 16 a 30 giorni;
c) 6% per un ritardo da 31 a 60 giorni;
d) 10% per un ritardo superiore a 60 giorni.

8. In caso di mancato pagamento entro 90 giorni dalla scadenza di
cui al comma 1 o di tre ritardati pagamenti ai sensi del comma 7,
l'autorizzazione al conferimento decade.

9. L'autorizzazione al conferimento dei rifiuti decade egualmente
ove il  soggetto conferente  effettui tre pagamenti bimestrali di
importo  inferiore  a  quello  dovuto  in  base  ai  quantitativi
effettivamente conferiti  negli impianti  quali  risultano  dalla
documentazione dei gestori degli impianti di smaltimento.

ARTICOLO 22
(Vigilanza e attività sostitutiva)

1. La Regione vigila:

a) che i piani provinciali di cui all'art. 11 siano approvati nei
   tempi  e   con  le  procedure  previste  dall'art.  12  ed  in
   conformità al piano regionale di gestione dei rifiuti;
b) che  le Comunità di Ambito si costituiscano nelle forme e nei
   modi di  cui alla presente legge e nei tempi di cui al comma 2
   dell'art. 23.

2. Le Province vigilano:

a) che  i piani  industriali di  cui all'art.  27 siano approvati
   dalle Comunità  di Ambito  nei tempi  e con  le procedure ivi
   previste e  in conformità  al piano  regionale  ed  al  piano
   provinciale;
b) che  gli interventi  contenuti  nei  piani  provinciali  siano
   eseguiti nei tempi e nei modi contenuti nei piani stessi e nei
   piani industriali;
c) che  le   gestioni  siano    condotte  in    conformità  alla
   pianificazione nel suo complesso e nel rispetto degli standard
   tecnici-economici.

3.  La   Provincia  esercita   le  funzioni   di  vigilanza   per
l'attuazione del  Piano provinciale  di gestione  dei rifiuti  ed
informa la  Regione delle  inadempienze e  degli atti  assunti in
violazione  delle   prescrizioni   recate   dal   Piano   per   i
provvedimenti di  competenza. La  Provincia, entro il 31 Marzo di
ogni anno, invia alla Giunta regionale una relazione, nella quale
è indicato  lo stato  di attuazione  del Piano  provinciale,  le
autorizzazioni rilasciate  per  gli  interventi  contenuti  nello
stesso,  ed   i  controlli   effettuati,  pena   la  decadenza  o
interruzione di  ogni contributo  previsto per gli interventi nel
territorio provinciale.

4. Le Comunità di Ambito assicurano:

a) che  i gestori  realizzino gli  interventi in  conformità  al
   piano industriale;
b) che  i  gestori  gestiscano  gli  impianti  ed  i  servizi  in
   conformità ai piani industriali.

5. La  Regione e  le Province  adottano i  provvedimenti  per  la
sostituzione  dei   soggetti  inadempienti   previa  diffida   ad
adempiere entro  un termine  fissato nell'atto di diffida stesso.
Decorso inutilmente  il termine,  la Giunta regionale e le Giunte
Provinciali nominano  un commissario  "ad  acta"  che  svolge  le
funzioni oggetto dell'inadempienza.

6. I  provvedimenti di  sostituzione di  cui  al  comma  5,  sono
adottati, in base ai controlli di cui al comma 1, dalla Regione e
in base ai controlli di cui ai commi 2 e 4, dalle Province.

7. La Regione provvede direttamente:

a) fino all'approvazione dei piani provinciali;
b) in  caso di  mancata  sostituzione  da  parte  delle  province
   decorsi 60 giorni dall'accertamento dell'inadempienza.

TITOLO VI
AMBITI TERRITORIALI OTTIMALI (ATO)

ARTICOLO 23
(Comunità d'Ambito)

1. Per  superare la frammentazione delle gestioni, per conseguire
economicità gestionale  e per garantire che la gestione risponda
a criteri  di efficienza ed efficacia, la gestione dei rifiuti è
affidata ai  Comuni che  la esercitano attraverso la Comunità di
Ambito.

2.  La   Comunità  di  Ambito  si  costituisce  entro  sei  mesi
dall'entrata in  vigore della  presente legge, ai sensi dei commi
seguenti. La  Comunità di  Ambito opera  per  il  raggiungimento
degli obiettivi  di cui al comma 1 e consegue, ai sensi dell'art.
5, comma  3, lettera  a) del  Decreto, l'autosufficienza  per  la
gestione  dei  rifiuti  urbani  non  pericolosi  all'interno  del
territorio di riferimento.

3. La  Comunità di  Ambito si  costituisce in una delle seguenti
forme:

a) attraverso  la convenzione prevista dall'art. 24 della legge 8
   giugno 1990, n. 142 e succ. mod.;
b) attraverso  un consorzio istituito ai sensi dell'art. 25 della
   stessa legge.

4. A tal fine la provincia convoca, entro un mese dall'entrata in
vigore  della   presente  legge,   una  conferenza   dei   comuni
appartenenti all'Ambito  Territoriale di  riferimento. In caso di
ATO compreso nel territorio di più province, provvedono d'intesa
le province interessate. Con atto del Presidente della Provincia,
adottato  d'intesa   con  il   presidente  delle  altre  province
interessate in  caso di  ATO  compreso  nel  territorio  di  più
province, è  scelta la  forma di  collaborazione sulla  base del
pronunciamento favorevole  per il  consorzio o per la convenzione
di tanti  comuni che rappresentino almeno la metà più uno degli
abitanti  del   territorio  interessato,   calcolati  sulla  base
dell'ultimo censimento.

5. Se  la forma  scelta è  il  consorzio,  la  provincia,  o  le
province d'intesa  in caso di ATO compreso nel territorio di più
province, provvede:

a) a  predisporre lo Statuto-tipo della Comunità di Ambito sulla
   base dello  schema, completo  del contratto  di servizio-tipo,
   con  allegata  carta  dei  servizi,  approvato  dal  Consiglio
   regionale entro  un mese dall'entrata in vigore della presente
   legge;
b) a  inviare lo  Statuto  per    l'approvazione  agli  Enti  che
   costituiscono la  Comunità  di  Ambito  ed  a  esercitare  il
   controllo sostitutivo, in caso di inadempimento nel termine di
   centocinquanta giorni  dall'entrata in  vigore della  presente
   legge;
c) a  convocare l'assemblea  di insediamento per l'elezione degli
   organi della Comunità di Ambito;
d) ad  assicurare, con  la propria  struttura  organizzativa,  il
   primo funzionamento della Comunità di Ambito.

6. Se  la forma  scelta è  la convenzione,  la provincia,  o  le
province d'intesa  in caso di ATO compreso nel territorio di più
province, individuano  il comune  responsabile del coordinamento,
il quale  convoca la  conferenza dei servizi per la stipula della
convenzione,  da   adottarsi  nel   rispetto  dello  schema-tipo,
completo del  contratto di  servizio-tipo con  allegata carta dei
servizi, approvato  dal Consiglio  Regionale entro  trenta giorni
dall'entrata  in   vigore  della  presente  legge.  La  provincia
provvede in via sostitutiva nel caso di inadempimento nel termine
di centocinquanta  giorni dall'entrata  in vigore  della presente
legge.

7. Il  peso dei  Comuni all'interno  della Comunità di Ambito è
determinato dallo Statuto o dalla Convenzione in base ai seguenti
fattori fondamentali riferiti ai rispettivi territori comunali:

a) quantità di rifiuti prodotti;
b) quantità  di rifiuti  raccolti  in  maniera  differenziata  e
   avviati al recupero;
c) quantità di rifiuti smaltiti sul territorio comunale.

ARTICOLO 24
(Delimitazione degli ATO)

1. Sono  istituiti, al  fine della  gestione dei  rifiuti urbani,
così come  stabilito dall'art. 23 del Decreto, i seguenti Ambiti
Territoriali Ottimali (ATO):

ATO 1.  Costituito dai comuni compresi nella provincia di Massa e
       Carrara;
ATO 2. Costituito dai comuni compresi nella Provincia di Lucca;
ATO 3. Costituito dai comuni compresi nella Provincia di Pisa;
ATO 4. Costituito dai comuni compresi nella Provincia di Livorno;
ATO 5. Costituito dai comuni compresi nelle Province di Prato, di
       Pistoia  e   di   Firenze   ricompresi   nel   circondario
       dell'Empolese Val  d'Elsa, così come definiti dalla LR 29
       maggio 1997, n. 38;
ATO 6.  Costituito dai comuni compresi nella Provincia di Firenze
       ad esclusione di quelli del circondario Empolese;
ATO 7. Costituito dai comuni compresi nella Provincia di Arezzo;
ATO 8. Costituito dai comuni compresi nella Provincia di Siena;
ATO 9.  Costituito dai  comuni   compresi   nella   Provincia  di
       Grosseto.

2. Alla  modifica delle  delimitazioni degli  ATO si provvede con
atto del  Consiglio regionale,  sentite le  province e  i  comuni
interessati.

3. Le  Comunità d'Ambito  possono individuare,  all'interno  del
proprio territorio, aree di raccolta cui riferire le gestioni del
sistema  delle   raccolte  per  un  miglior  conseguimento  degli
obiettivi del piano regionale.

ARTICOLO 25
(Autosufficienza - Atti di indirizzo regionali Sistemi d'ATO)
Poteri regionali

1. Qualora  al momento dell'adozione dei piani provinciali di cui
all'art.  12,   secondo   comma,   l'obiettivo   della   completa
autosufficienza nella  gestione dei  rifiuti a livello di ATO non
risulti interamente  perseguibile, in  conseguenza del deficit di
capacità di  smaltimento per  le varie tipologie di impianti, la
provincia ne  indica  nel  piano  la  dimensione  quantitativa  e
formula  la   propria  proposta   relativamente  alla   possibile
convenzione  con   altra  Comunità   d'Ambito,  ai   fini  dello
smaltimento.

2. La Regione provvede al coordinamento di tali esigenze, al fine
della loro  soluzione più  razionale, attraverso  specifici atti
d'indirizzo. Tali  atti hanno  natura  d'integrazione  dei  piani
provinciali di gestione dei rifiuti.

3. Al  momento dell'approvazione del piano ai sensi dell'art. 12,
ottavo comma,  entrambe le province interessate alla convenzione,
danno conto  di tale  intesa ed  integrano i flussi di rifiuti da
esso derivanti nei rispettivi piani.

4. La  stipula delle convenzioni è di competenza delle Comunità
d'ambito interessate,  che  vi  provvedono  in  coerenza  con  le
indicazioni del  piano provinciale  e ne  danno conto  nei  piani
industriali di cui all'art. 27.

5. Indipendentemente dal procedimento di cui ai commi precedenti,
l'autosufficienza può  essere raggiunta  all'interno dei sistemi
d'ATO  come  definiti  dall'art.  2.  In  tal  caso  le  province
interessate autorizzano  i flussi di rifiuti e integrano il piano
provinciale.

6.   Qualora    non    sia    comunque    possibile    assicurare
l'autosufficienza ai  sensi  dei  commi  precedenti,  la  Regione
provvede:

a) ad adeguare in via sostitutiva, ai sensi dell'art. 22, i piani
   provinciali ai fini del raggiungimento dell'autosufficienza;
b) ovvero  a  modificare  la  delimitazione  degli  ATO  a  norma
   dell'art. 24,  comma 2, qualora non sia possibile procedere ai
   sensi della lettera a);
c) ovvero  ad autorizzare il conferimento dei rifiuti eccedentari
   nelle  discariche   di  cui  all'art.  21,  primo  comma,  con
   applicazione del  tributo  previsto  dal  quinto  comma  dello
   stesso articolo,  qualora non  risulti possibile  procedere ai
   sensi delle lettere a) e b).

ARTICOLO 26
(Competenze della Comunità di Ambito)

1. Le Comunità di Ambito attuano i piani provinciali di gestione
dei rifiuti attraverso i piani industriali.

2. Le  funzioni di competenza della Comunità di Ambito attengono
in particolare:

a) all'elaborazione,  all'approvazione  e  all'aggiornamento  del
   piano industriale;
b) alla  realizzazione  degli  interventi  previsti  nei    piani
   provinciali e  nei piani  industriali individuando  i soggetti
   cui affidarne  la realizzazione e la gestione degli impianti e
   del complesso  delle operazioni  di raccolta  e di  trasporto;
   queste ultime  sono  riferite  alle  eventuali  perimetrazioni
   delle aree  di raccolta  indicate nei  piani  industriali;  il
   contratto di servizio esplicita l'obbligo di rispetto da parte
   del gestore  dei contratti  collettivi di lavoro e delle norme
   sulla sicurezza  nei posti di lavoro; il contratto di servizio
   indica inoltre  le modalità  con le  quali  il  gestore  può
   affidare la raccolta differenziata ai soggetti di cui all'art.
   2, lett. g);
d) alla  redazione dei  rapporti sulla  realizzazione  del  piano
   industriale sulla capacità di smaltimento dell'ATO;
e) alla  determinazione della    tariffa    secondo  i  contenuti
   dell'art. 49  del Decreto  nonché delle  modalità per la sua
   introitazione. La  tariffa è applicata in forma differenziata
   in relazione alla produzione di rifiuti, alla separazione alla
   fonte ed alle raccolte differenziate raggiunte;
f) all'assegnazione  ai soggetti  gestori dei  contributi di  cui
   all'art. 3, comma 2.

3. Le  attività  di  cui  al  comma  2  sono  organizzate  dalle
Comunità di  Ambito per il raggiungimento degli standard tecnici
economici di  cui al  piano regionale.  A tal  fine le  Comunità
d'Ambito  e   le  Province   istituiscono  forme   di   controllo
dell'applicazione e  dell'efficacia dei  servizi di  gestione dei
rifiuti.

4. La Comunità di Ambito rendiconta alla Provincia, alla Regione
ed ai  Comuni interessati  sullo stato  di attuazione  del  piano
industriale nelle  forme e  nei tempi  stabiliti con  atto  della
Giunta regionale  entro sei  mesi dalla data di entrata in vigore
della presente legge.

ARTICOLO 27
(Piani industriali)

1. Il  piano industriale  si basa  sull'analisi della  situazione
esistente contenuta  nel piano  provinciale. Il piano industriale
contiene:

a) l'individuazione delle aree di raccolta;
b) i  progetti preliminari, completi dei relativi piani economici
   e finanziari, degli interventi previsti nei piani provinciali;
c) gli  interventi di  bonifica e/o messa in sicurezza delle aree
   inquinate riferibili  a precedenti  attività di  gestione dei
   rifiuti a cura del pubblico servizio;
d) i  progetti preliminari  dei servizi di raccolta e del sistema
   dei  trasporti   completi  dei   relativi  piani  economici  e
   finanziari;
e) la definizione dei tempi per la realizzazione degli interventi
   di cui alle lettere b) e c);
f) lo  schema di  assetto gestionale,  che espliciti le eventuali
   gestioni subprovinciali  previste nel  piano  provinciale,  le
   aree di  raccolta, i  servizi e  gli impianti di smaltimento e
   recupero da affidare in gestione;
g) il  piano degli  investimenti necessari  per  raggiungere  gli
   obiettivi, articolato  su base  decennale  per  i  servizi  di
   smaltimento e su base quinquennale per i servizi di raccolta e
   spazzamento;
h) la  previsione dell'importo    delle  tariffe  articolate  per
   singole voci  di costo,  da effettuarsi  su base  pluriennale,
   nonché le  modalità progressive  di attuazione garantendo la
   gradualità degli adeguamenti tariffari;
i) gli  obiettivi e  gli standard  dei servizi  di  gestione  dei
   rifiuti, eventualmente articolati per aree.

2. Entro  i sei  mesi successivi  alla data  di pubblicazione dei
Piani provinciali,  le comunità di ambito adottano e trasmettono
alle province e alla Regione i piani industriali. Contestualmente
le comunità d'ambito nominano il garante dell'informazione.

3. Il piano adottato è depositato per trenta giorni consecutivi,
presso la  sede dalla  Comunità d'ambito,  i comuni  dell'ambito
ottimale e la Provincia, durante i quali chiunque può presentare
osservazioni. Dell'avvenuta  adozione e  del nome  del garante è
data comunicazione  su almeno due quotidiani a diffusione locale.
Entro lo  stesso termine,  la  provincia  può  prescrivere  alla
comunità d'ambito  le modifiche  necessarie a  rendere il  piano
industriale conforme al piano provinciale. Le province e i comuni
trasmettono   tempestivamente    alla   comunità   d'ambito   le
osservazioni ricevute.

4. La  Comunità d'Ambito  approva  il  piano  industriale  entro
sessanta  giorni   dall'adozione.  Il   Piano  dà   conto  delle
osservazioni non  accolte. Il  piano è trasmesso alla provincia,
che lo  adegua alle  eventuali prescrizioni  di cui  al comma  3,
qualora la  Comunità d'Ambito non abbia provveduto, e ne dispone
la pubblicazione  nel BURT Il piano industriale è efficace dalla
data di pubblicazione.

5. Le modifiche al piano industriale sono approvate con le stesse
procedure di cui ai commi precedenti.

6. Con  l'atto  di  approvazione  di  cui  al  quarto  comma,  la
Comunità d'ambito  nomina un  Comitato di garanzia, che verifica
l'attuazione del  piano industriale e l'attività dei gestori. La
Comunità d'Ambito provvede a disciplinarne i criteri di nomina e
di funzionamento,  la durata in carica e quant'altro necessario e
opportuno, fermo quanto previsto nel comma 7.

7. In ogni caso il Comitato è composto da almeno due membri, uno
dei quali  è designato  dalla provincia.  Il comitato  riferisce
alla Comunità  d'ambito e ai comuni che ne fanno richiesta sullo
stato di realizzazione del Piano; almeno due volte l'anno elabora
relazioni sullo  stato del  Piano  e  le  trasmette  ai  consigli
comunali  e  provinciali  interessati.  Le  relazioni  sono  rese
pubbliche a  cura del  comitato, trascorsi trenta giorni dal loro
invio ai comuni e alla Provincia. Chiunque può prenderne visione
o chiederne  copia al  garante  dell'informazione  dell'autorità
d'ambito.

TITOLO VII
NORME FINANZIARIE,  SISTEMA SANZIONATORIO E DISPOSIZIONI FINALI E
TRANSITORIE

ARTICOLO 28
(Fondi di rotazione)

1. Gestione dei Rifiuti.
a) Per  il finanziamento  e gli  interventi di  cui agli  art. 5,
   comma 1, lettera f, all'art. 21, comma 2, e all'art. 22, comma
   4, per  la parte  di competenza  della regione e relativa alla
   gestione dei  rifiuti, è  istituito  un  fondo  di  rotazione
   alimentato con i contributi previsti del comma 5 dell'art. 21,
   con gli  eventuali proventi  delle convenzioni e degli accordi
   di programma  stipulati ai sensi dell'art. 17, comma 1 e con i
   rimborsi di  cui alla  successiva lettera  b), compresi quelli
   dovuti in  restituzione di finanziamenti già erogati ai sensi
   dell'art.  16   della  legge  12/1/95,  n.  4  "Norme  per  lo
   smaltimento dei rifiuti".
b) I  soggetti   beneficiari   degli interventi  sono  tenuti  al
   rimborso dei finanziamenti, senza alcun onere di interesse, in
   un  periodo   massimo  di   tre  anni,   con   versamenti   in
   semestralità posticipate  con  decorrenza  dall'inizio  della
   messa in servizio dell'impianto. La determinazione del periodo
   ammesso per  il rimborso è fissato dalla Giunta con l'atto di
   concessione del finanziamento.

2. Interventi di bonifica.
a) Per il finanziamento degli interventi di cui all'art. 5, comma
   1, lettera  g) e  all'art.  22,  comma  4,  per  la  parte  di
   competenza  della   regione  e  relativa  agli  interventi  di
   bonifica, è  istituito un  fondo di  rotazione alimentato con
   risorse provenienti  dal bilancio  regionale e  con i rimborsi
   alla  successiva   lettera  b),   compresi  quelli  dovuti  in
   restituzione di  finanziamenti già erogati ai sensi dell'art.
   6 della  LR 12/5/93,  n. 29,  "Criteri  di  utilizzo  di  aree
   inquinate soggette a bonifica".
b) Le  spese degli interventi di bonifica sono a carico in solido
   del soggetto di cui all'art. 20, comma 2.
c) Le  somme  anticipate  tramite  il  fondo  di  rotazione  sono
   recuperate con  le procedure previste dal RD 14/4/1910, n. 639
   "Approvazione del  T.U. delle  disposizioni di  legge relative
   alla riscossione  delle entrate  patrimoniali dello  stato"  e
   riservate al bilancio regionale per il reintegro del fondo.
d) Per  gli interventi  urgenti finanziati  tramite il  fondo  di
   rotazione di  cui alla precedente lettera a) e per i quali non
   sia oggettivamente possibile rivalersi sui soggetti obbligati,
   la legge di bilancio provvede al reintegro del fondo.
e) Qualora  i soggetti  obbligati siano Enti pubblici il rimborso
   delle somme anticipate tramite il fondo di rotazione è dovuto
   senza alcun  onere di  interesse in  un periodo massimo di tre
   anni,  con   versamenti  in   semestralità  posticipate   con
   decorrenza dalla certificazione dell'avvenuta bonifica.

ARTICOLO 29
(Norma finanziaria)

1. Al finanziamento degli interventi di cui all'art. 3 e all'art.
5, lettera  f) e  g), decorrenti  dal 1998,  è fatto  fronte con
legge di bilancio con imputazione delle spese ai capitoli 29440 e
28190 del bilancio 1998.

2. Al  finanziamento dei  fondi di rotazione di cui all'art. 28 e
decorrenti dal  1998, si  fa fronte  con legge  di  bilancio  con
imputazione della  spesa ai  capitoli 28200  e 28490 del bilancio
1998 con le declaratorie modificate come segue:

- cap.  28200 fondo  di rotazione per la gestione dei rifiuti (LR
  18.05.1998, n. 25);
- cap.  28490 fondo  di rotazione per interventi urgenti bonifica
  (LR 18.05.1998, n. 25).

I rientri  ai fondi  di rotazione  saranno allocati  sul bilancio
1998 rispettivamente sui capitoli 24984 e 24245 del bilancio 1998
con le declaratorie modificate come segue:

- cap.  24984 contributo  previsto dal comma 5 dell'art. 21 della
  LR 18.05.1998, n. 25 e rimborsi di cui al comma 1 dell'art. 28;
- cap.  24245 fondo  di rotazione di cui al comma 2 art. 28 della
  LR 18.05.1998, n. 25 e rimborsi di cui al comma 2 dell'art. 28;

3. Al  finanziamento delle  attività di cui all'art. 5, comma 1,
lettera g),  decorrente dal  1998, è  fatto fronte  con legge di
bilancio con  imputazione  della  spesa  al  capitolo  28210  del
bilancio 1998 la cui declaratoria viene così modificata:

- cap.  28210 spese  per interventi previsti all'art. 5, comma 1,
  lettera h) ed all'art. 15 della LR 18.05.1998, n. 25.

4. È autorizzata fin dall'anno 1998 la restituzione degli sgravi
retributivi introdotti  dall'art. 2,  comma 6, del regolamento 22
marzo 1995,  n. 8  per gli  anni  1995,  1996,  1997,  1998  fino
all'importo complessivo di 5 miliardi con imputazione della spesa
al capitolo 28200 del bilancio 1998.

5. La  Giunta è  autorizzata, al seguito dell'accertamento delle
entrate derivanti  da contributi  di cui  all'art. 21,  comma  5,
della presente  legge,  sul  capitolo  24984,  a  provvedere  con
proprio atto  alle  necessarie  variazioni  di  bilancio  per  la
quantificazione delle entrate medesime e la destinazione al fondo
di rotazione.
Le entrate  acquisite siano  ridestante  al  finanziamento  degli
interventi di cui al capitolo 28200.

3. Agli  oneri di  spesa derivanti  dalla presente  legge per gli
anni successivi si fa fronte con la legge di bilancio.

ARTICOLO 30
(Sanzioni e  tributo speciale  per il  deposito in  discarica dei
rifiuti)

1. Chiunque  viola divieti  e obblighi  contenuti nella  presente
legge, è  soggetto ad  una sanzione pecuniaria da L. 1.000.000 a
L. 5.000.000.

2. Chiunque  viola un  divieto espressamente  indicato nel  piano
regionale vigente  è soggetto  ad una  sanzione pecuniaria da L.
5.000.000 a L. 15.000.000.

3. Alla  irrogazione delle  sanzioni amministrative  provvede  la
provincia nel cui territorio è stata commessa la violazione.

4. I  tributi di  cui alla LR 29 luglio 1996, n. 60 "Disposizioni
per l'applicazione  del  tributo  speciale  per  il  deposito  in
discarica dei  rifiuti solidi  di cui  all'art.  3  della  L.  28
dicembre 1995,  n.  549"  sono  aumentati  nella  misura  massima
prevista dalla legge 549/95 qualora:

a) non  vengano raggiunti gli obiettivi di raccolta differenziata
   di cui all'art. 24 del Decreto;
b) vengano    conferiti    rifiuti    tal    quali  in  discarica
   successivamente alla  data stabilita dall'art. 5, comma 6, del
   Decreto,  fatte   salve  le   deroghe  previste  dallo  stesso
   articolo, commi 6 e 6bis;
c) non  vengano forniti  i dati  richiesti per  la certificazione
   delle raccolte differenziate di cui all'art. 11.

5. Per  i fini  previsti dal  comma 4,  lett. a),  l'accertamento
relativo  al   raggiungimento   degli   obiettivi   di   raccolta
differenziata    è    effettuato    dalla    Giunta    regionale
successivamente alle  scadenze di  cui all'art.  24, primo comma,
lett. a),  b) e c) del Decreto. L'incremento del tributo o il suo
eventuale conguaglio sono calcolati con decorrenza dalle scadenze
suddette.

ARTICOLO 31
(Disposizioni transitorie)

1. Fino  all'approvazione di  un nuovo  piano regionale  ai sensi
dell'art. 9,  comma 9,  resta valido  il piano  regionale vigente
all'entrata in  vigore della  presente legge.  Tale piano produce
gli effetti di cui all'art. 13.

2. Fino  all'entrata in vigore dei piani provinciali approvati ai
sensi dell'art.  12, si  applicano i piani regionali approvati ai
sensi della  LR 13.11.1984,  n. 65  "Norme per lo smaltimento dei
rifiuti solidi  e  dei  fanghi".  Le  Province  entro  30  giorni
dall'entrata in  vigore della  presente legge  possono richiedere
alla Giunta Regionale la verifica di conformità delle scelte dei
Piani suddetti  e delle  loro varianti  al Piano Regionale, salvo
che le  Province non  intendano modificarli.  Le  integrazioni  e
modifiche all'esistente  seguono la  procedura prevista dall'art.
12  contestualmente   ad  una   informazione  delle   parti  già
approvate. Le  localizzazioni  di  impianti  previste  nei  piani
provinciali approvati  dai rispettivi  Consigli ai sensi della LR
65/84  prima   della  decadenza   prevista   dalla   disposizione
transitoria di  cui all'art.  13, comma  4, della  LR 12  gennaio
1995, n.  4 e  non approvati  dalla  Regione  per  la  successiva
decadenza  prevista  dalla  norma  transitoria  richiamata,  sono
considerate conformi,  su richiesta  della provincia,  qualora la
Giunta regionale ne verifichi la coerenza con quanto previsto dal
piano regionale di cui all'art. 22 del Decreto.

3. Sino  all'adozione del  piano di  bonifica di  cui all'art. 9,
comma 2,  resta in  vigore il  piano regionale  di bonifica delle
aree inquinate  approvato ai  sensi  della  LR  29/93.  Solo  con
l'adozione del piano di cui all'art. 9, comma 2, si producono gli
effetti di cui all'art. 20, commi 1 e 4.

4. Le  direttive tecniche  e procedurali di cui all'art. 5, comma
1, lett.  e), relative all'espletamento delle funzioni attribuite
dalla presente  legge agli  enti locali, sono approvate entro sei
mesi dall'entrata  in  vigore  della  presente  legge;  in  prima
applicazione e  fino all'approvazione  delle suddette  direttive,
conservano  validità   le  direttive   approvate  dalla   Giunta
regionale ai  sensi della  LR 12  gennaio 1995,  n. 4  e della LR
29/93.

5. Per  i progetti  di bonifica  e/o di  messa in  sicurezza  non
conclusi alla  data di entrata in vigore della presente legge, la
Giunta regionale  attribuisce agli enti competenti ai sensi della
presente legge la conclusione del procedimento.

6. Fino  all'approvazione dei  piani  industriali,  i  flussi  di
rifiuti sono  autorizzati con  atti congiunti  delle Province  di
provenienza e  di quelle di destinazione, sentite le Comunità di
Ambito interessate, ove costituite.

7. In  prima applicazione, i piani provinciali di cui all'art. 11
sono approvati  entro centottanta  giorni dall'entrata  in vigore
della presente legge.

ARTICOLO 32
(Abrogazioni)

1. A  decorrere dalla  data di  entrata in  vigore della presente
legge, ad  eccezione  dell'art.  10  della  LR  19.08.88  n.  60,
dell'art. 4 della LR 06.09.93 n. 64, il comma 5 della LR 02.09.89
n. 61  e dell'art.  4 della  LR 04.04.95  n. 35 che sono riferiti
alla A.R.R.R., sono abrogate:

- la  LR 19  Agosto 1988,  n. 60  "Norme per la limitazione ed il
  recupero dei rifiuti"
- la LR 2 Settembre 1989 n. 61 "Modifiche ed integrazioni alla LR
  60/88 - Norme per la limitazione ed il recupero dei rifiuti"
- la  LR 22  Marzo 1990  n.  19  "Costituzione  Agenzia  Regione,
  Recupero Risorse S.P.A. art. 10 LR 60/88"
- la  LR 12  Maggio 1993  n. 29  "Criteri  di  utilizzo  di  aree
  inquinate soggette a bonifica"
- la  LR 6  Settembre 1993  n. 64 "Disciplina delle materie prime
  secondarie -  Catasto rifiuti  ed  osservatorio  regionale  sui
  rifiuti e  sulle M.P.S.  - Modifiche ed integrazione alla LR 19
  agosto 1988, n. 60 - Norme per la limitazione e il recupero dei
  rifiuti"
- la  LR 7  Novembre 1994 n. 85 "Integrazione alla LR 12/5/93, n.
  29 recante  criteri di  utilizzo di  aree inquinate  soggette a
  bonifica"
- la  LR 12  Gennaio 1995  n. 4  "Norme per  lo  smaltimento  dei
  rifiuti"
- la LR 4 Aprile 1995, n. 35 "Contributi per interventi urgenti a
  sostegno infrastrutture  per lo  smaltimento dei  rifiuti e  di
  bonifica di  siti inquinati  e  modifiche  alle  LL.RR.  60/88,
  29/93, e 4/95"
- la LR 28 Giugno 1996, n. 47 "Modifiche ed integrazioni della LR
  12 gennaio 1995, n. 4 e successive modificazioni recante "Norme
  per lo smaltimento dei rifiuti"
- la  LR 17  Dicembre 1992, n. 55 "Procedure per l'individuazione
  dei siti di cava e discarica necessari alla realizzazione delle
  opere pubbliche  e per  l'utilizzo  prioritario  delle  materie
  prime secondarie", artt. n. 7, 9 e 11.

2. Sono  fatte salve  le obbligazioni  assunte fino  alla data di
entrata in  vigore della  presente legge e derivanti dall'art. 16
della LR  12.01.1995, n.  4 e dall'art. 6 della LR 12.05.1993, n.
29.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 18 Maggio 1998

CHITI

La presente  legge è  stata approvata dal Consiglio Regionale il
7-4-1998 ed  è stata  vistata dal Commissario del Governo l'8-5-
1998.



RIFIUTI
TUTELA AMBIENTALE

