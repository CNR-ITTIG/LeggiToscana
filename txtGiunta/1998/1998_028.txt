Programma di  finanziamento degli  interventi sugli  immobili del
patrimonio storico-artistico per l'anno 1998.

Il Consiglio Regionale ha approvato il 5-5-1998
Il Commissario del Governo ha apposto il visto il 1-6-1998
Il Presidente  della Giunta  Regionale promulga la seguente legge
regionale:

ARTICOLO 1
(Oggetto)

1.  Per   l'anno  1998,  la  Regione  finanzia  un  programma  di
interventi  a   favore  degli   immobili  di  interesse  storico-
artistico, articolato nel modo seguente:

a) un  Progetto di  interesse regionale  per  la  definizione  di
   modelli e  strumenti di  ricognizione, analisi  e  valutazione
   degli immobili  del  patrimonio  architettonico  di  interesse
   storico-artistico   e    per   l'individuazione   di   archivi
   conoscitivi per  ambiti territoriali,  da realizzarsi entro il
   31 ottobre  1998 in  collaborazione con  le Province, gli Enti
   locali   e    le   Sovrintendenze   ai   beni   ambientali   e
   architettonici;
b) lavori  di  natura  statica  e  strutturale,  di  manutenzione
   straordinaria, di  restauro e  di impianto  di apparecchiature
   tecniche in  immobili di proprietà non statale, soggetti alla
   legge 1 giugno 1939 n. 1089.

2. Il  progetto di  cui al  comma 1, lett. a), è approvato dalla
Giunta regionale, entro il 30 giugno 1998.

3. Gli  interventi di  cui al  comma 1, lettera b), devono essere
cofinanziati dai  soggetti pubblici  o privati  proprietari degli
immobili nella  misura di cui all'articolo 4. Per tali interventi
è fatta  salva la  competenza delle  Sovrintendenze per  i  beni
ambientali e  architettonici, artistici  e storici  in materia di
tutela  dei  caratteri  monumentali  degli  edifici  oggetto  dei
lavori.

ARTICOLO 2
(Finanziamento degli interventi)

1. Agli  interventi di  cui all'articolo 1, comma 1, è destinato
un finanziamento complessivo di Lire 7.000 milioni, ripartito nel
modo seguente:

a) per  la realizzazione  del Progetto  di interesse regionale di
   cui all'articolo  1, comma  1,  lettera  a),  è  disposto  un
   finanziamento di Lire 200 milioni;

b) per  la realizzazione  dei lavori di cui all'articolo 1, comma
   1, lettera  b), è  assegnato alle  Province un  finanziamento
   complessivo  di   Lire  6.800  milioni,  ripartito  secondo  i
   rapporti percentuali  risultanti dagli  importi  di  cui  alla
   Tabella 3  della LR  20 giugno  1997, n.  44, nelle  quote  di
   seguito indicate:

   - Arezzo:          646     milioni;
   - Firenze:         1631    milioni;
   - Grosseto:        551     milioni;
   - Livorno:         517     milioni;
   - Lucca:           694     milioni;
   - Massa Carrara:   340     milioni;
   - Pisa:            789     milioni;
   - Pistoia:         483     milioni;
   - Prato:           306     milioni;
   - Siena:           843     milioni.
   
ARTICOLO 3
(Deliberazioni provinciali di finanziamento degli interventi)

1.  Le   Province,  consultati  i  Comuni  e  le  Sovrintendenze,
predispongono e approvano le deliberazioni di finanziamento degli
interventi di  cui alla presente legge e definiscono le modalità
del  controllo   sulla  esecuzione  degli  interventi  ammessi  a
contributo e sulla rendicontazione delle spese sostenute da parte
dei soggetti beneficiari dei contributi.

2. Le deliberazioni provinciali di finanziamento individuano:

a) il soggetto beneficiario e attuatore;
b) il  Comune nel  cui  territorio  è  localizzato  l'intervento
   ammesso a contributo;
c) la descrizione sintetica dell'intervento;
d) il costo totale dell'opera;
e) la data di inizio e di completamento dei lavori;
f) l'entità del contributo assegnato.

3. Nelle  deliberazioni di  cui al comma 1 le Province danno atto
della  conformità  degli  interventi  ammessi  a  contributo  ai
requisiti ed ai criteri fissati dagli articoli 4 e 5.

4. I  contributi destinati da ciascuna Provincia devono risultare
di importo medio non inferiore a 100.000.000.= (cento milioni) di
lire. La  quota del  singolo contributo  dovrà  essere  pari  ad
almeno lire 50.000.000 (cinquanta milioni).

5.  Le  Province,  con  le  deliberazioni  di  cui  al  comma  1,
predispongono ed  approvano un elenco degli interventi dichiarati
ammissibili in ordine di priorità.

6. Le  deliberazioni provinciali  di cui al comma 1 devono essere
approvate entro  quarantacinque giorni dalla scadenza del termine
di presentazione delle domande di cui all'art. 8.

ARTICOLO 4
(Requisiti per l'accesso ai contributi)

1. Per  l'assegnazione dei  contributi le  Province accertano  la
sussistenza dei seguenti requisiti:

a) sussistenza degli atti di notifica ai sensi degli articoli 2 e
   3 della  Legge 1  giugno 1939,  n. 1089 e garanzia di pubblica
   fruizione per gli immobili di proprietà privata;
b) costo totale dell'intervento non inferiore a lire 150 milioni;
c) presentazione  di progetto  esecutivo munito  del  nulla  osta
   della competente Sovrintendenza;
d) opere  di  completamento  o  lavori  in  grado  di  conseguire
   risultati di  compiutezza funzionale  entro il  termine del 31
   ottobre 1999;
e) cofinanziamento   garantito   dal  richiedente nella  seguente
   misura minima:
   e1. 40%    del    costo  totale  degli  interventi  ammessi  a
       contributo localizzati nei territori classificati montani,
       ai sensi della normativa nazionale e regionale vigente;
   e2. 60%    del    costo  totale  degli  interventi  ammessi  a
       contributo nei rimanenti casi.
   
2. Ai  fini del  cofinanziamento di cui alla lettera e) del comma
1, si  tiene conto anche degli importi dei lavori già finanziati
con risorse non regionali, avviati in data successiva al 1 giugno
1997, purché non siano già stati computati per l'ammissibilità
ai contributi previsti dalla LR 20 giugno 1997, n. 44.

3.  Ai   fini  dell'ammissibilità   della  domanda,  oltre  alla
sussistenza  dei   requisiti  di  cui  al  comma  1,  i  soggetti
richiedenti devono  dichiarare che la consegna dei lavori per gli
interventi avverrà  entro il  31 dicembre  1998 e  che  assumono
l'impegno ad apporre, sull'immobile interessato dagli interventi,
uno specifico  cartello di cantiere predisposto secondo lo schema
definito dalla Giunta regionale.

ARTICOLO 5
(Criteri di assegnazione)

1. Le  Province assegnano  i  finanziamenti  secondo  i  seguenti
criteri:

a) per  gli  interventi  previsti  dal  protocollo  d'intesa  tra
   Regione    Toscana,     Conferenza     Episcopale     Toscana,
   Amministrazioni pubbliche  ed  enti  religiosi,  relativamente
   alla Legge  7 agosto  1997, n.  270 per il grande Giubileo del
   2000;
b) per  il   completamento   di   interventi   già   in corso di
   realizzazione.

ARTICOLO 6
(Controllo e verifica)

1. Le  Province esercitano  le funzioni  di verifica  e controllo
sulla   realizzazione   dei   singoli   interventi   ammessi   ai
finanziamenti previsti dalla presente legge.

2. Le  Province verificano  che i  soggetti  beneficiari  abbiano
adempiuto alla  consegna dei lavori entro il 31 dicembre 1998. In
caso di  mancato rispetto  totale o parziale di tale adempimento,
le Province procedono alla conseguente revoca del finanziamento e
all'attribuzione  delle   risorse  recuperate   agli   interventi
dichiarati ammissibili  di cui  all'articolo 3,  comma 5, secondo
l'ordine di priorità.

3. In  caso  di  totale  o  parziale  mancata  utilizzazione  dei
finanziamenti regionali  entro il termine del 31 ottobre 1999, la
Provincia procede  alla  revoca  del  contributo  relativo  e  al
recupero delle  somme non  impiegate, che  sono utilizzate  nella
successiva  annualità  sulla  base  di  specifiche  disposizioni
legislative regionali.

ARTICOLO 7
(Erogazione dei finanziamenti)

1. La  Giunta regionale acquisisce le delibere provinciali di cui
all'art. 3  e provvede  alla liquidazione  dei finanziamenti alle
Province secondo  la ripartizione  di cui  all'art. 2,  comma  1,
lett. b).

2. La  Giunta regionale  trasmette al  Consiglio regionale  copia
delle delibere provinciali di finanziamento degli interventi.

ARTICOLO 8
(Presentazione delle domande)

1. Entro  trenta giorni  dalla data  di entrata  in vigore  della
presente  legge,   i  soggetti  interessati  all'ottenimento  dei
contributi presentano  alla Provincia  competente per  territorio
domanda di  finanziamento attestante  il possesso  dei  requisiti
richiesti  dall'articolo   4,  allegandovi   copia  del  progetto
esecutivo di cui all'articolo 4, comma 1, lettera b).

ARTICOLO 9
(Rendicontazione delle  Province    e  relazione  sull'attuazione
delle deliberazioni di finanziamento)

1. Le  Province sono soggette agli obblighi di rendicontazione di
alla LR  20 marzo 1997, n. 22 e all'art. 112 del DLgs 25 febbraio
1995, n.  77, e  successive modificazioni  per i finanziamenti di
cui alla presente legge.

2. Le  Province trasmettono  alla Regione,  entro il  31 dicembre
1999,   una   relazione   sull'attuazione   delle   deliberazioni
provinciali   di    finanziamento   nonché    sugli    eventuali
provvedimenti di  revoca adottati.  La Giunta regionale riferisce
al Consiglio regionale sull'attuazione della presente legge entro
il 1 marzo 2000.

ARTICOLO 10
(Norma finanziaria)

1. Agli  oneri  derivanti  dalla  presente  legge  si  fa  fronte
mediante l'utilizzo  dell'importo di Lire 7.000 milioni stanziato
sul capitolo  16050 "Finanziamento interventi immobili patrimonio
storico-artistico (Legge 14 marzo 1968, n. 292)" del bilancio per
l'esercizio finanziario 1998 (LR 23 gennaio 1998, n. 5).

La presente  legge è  pubblicata sul  Bollettino Ufficiale della
Regione. È fatto obbligo a chiunque spetta di osservarla e farla
osservare come legge della Regione Toscana.

La presente  legge dichiarata urgente ai sensi dell'art. 28 dello
Statuto e  dell'art. 127  della Costituzione  entra in  vigore il
giorno stesso della sua pubblicazione.

Firenze, 5 Giugno 1998

CHITI

La presente  legge è  stata approvata dal Consiglio Regionale il
5-5-1998 ed  è stata vistata dal Commissario del Governo il 1-6-
1998.



BENI CULTURALI
FINANZIAMENTI
ATTRIBUZIONI DELEGHE

