Attribuzione  agli   enti  locali  e  disciplina  generale  delle
funzioni e  dei compiti amministrativi in materia di tutela della
salute,  servizi   sociali,  istruzione   scolastica,  formazione
professionale, beni e attività culturali e spettacolo, conferiti
alla Regione dal decreto legislativo 31 marzo 1998, n. 112.

Il Consiglio Regionale ha approvato il 10-11-1998
Il Commissario del Governo ha apposto il visto il 20-11-1998
Il Presidente  della Giunta  Regionale promulga la seguente legge
regionale:

Capo I
DISPOSIZIONI GENERALI

ARTICOLO 1
(Oggetto)

1. La presente legge, in attuazione del comma 5 dell'art. 4 della
legge 15 marzo 1997, n. 59, e nel rispetto dei principi di cui al
comma 3 dello stesso articolo, definisce l'attribuzione agli Enti
locali e  la disciplina  generale, ivi  compresa l'individuazione
delle  competenze   riservate  alla   Regione,   delle   funzioni
amministrative e  dei compiti  in materia di tutela della salute,
servizi sociali, istruzione scolastica, formazione professionale,
beni e attività culturali, spettacolo, conferiti alla Regione ai
sensi del  Titolo IV del decreto legislativo 31 marzo 1998, n.112
(di seguito  chiamato decreto), recante "Conferimento di funzioni
e compiti  amministrativi dello  Stato alle  regioni e  agli enti
locali, in  attuazione del  capo I  della legge 15 marzo 1997, n.
59".

2.  La  presente  legge  si  conforma  all'ordinamento  regionale
toscano delle  autonomie locali definito dalla legge regionale 19
luglio 1995, n. 77, secondo i principi di cui alla legge 8 giugno
1990, n. 142.

ARTICOLO 2
(Forme di raccordo e processi di concertazione)

1. La  Regione promuove forme di concertazione permanente con gli
enti locali  al fine di perseguire il maggior grado di efficienza
e di  efficacia  nell'esercizio  delle  rispettive  funzioni  nel
rispetto  dei   principi  di   sussidiarietà,   adeguatezza,   e
differenziazione. In  tale sede  sono definiti  i  livelli  e  le
modalità ottimali  di esercizio delle funzioni degli enti locali
relative a  settori organici  di materie affini o complementari e
sono valutati  i risultati  del processo  di decentramento di cui
alla presente  legge e  alle altre  normative in attuazione della
legge 15 marzo 1997, n. 59.

2. La  concertazione di cui al comma precedente è attuata tra la
Giunta  Regionale   e  le   delegazioni   rappresentative   delle
associazioni  regionali   delle  Province,  dei  Comuni  e  delle
Comunità Montane della Toscana da queste formalmente costituite.

3. Quando  il procedimento  di concertazione  abbia ad oggetto la
definizione di  livelli e  modalità  di  esercizio  di  funzioni
conferite dalla  Regione, il  procedimento stesso si svolge entro
il termine  di sessanta  giorni, trascorso  il quale  la  Regione
adotta le relative determinazioni anche in assenza dell'intesa.

4. Sono  fatte salve  le competenze del Consiglio Regionale delle
autonomie locali  di cui  alla legge regionale 21 aprile 1998, n.
22.

ARTICOLO 3
(Funzioni riservate alla Regione)

1. Nelle  materie oggetto  della presente  legge, sono  riservati
alla Regione,  ferme restando  le generali potestà normative, di
programmazione, di  indirizzo e  di controllo,  le funzioni  e  i
compiti concernenti:

a) il concorso alla elaborazione e all'attuazione delle politiche
   comunitarie e nazionali di settore;
b) gli  atti di intesa e di concertazione con lo Stato e le altre
   Regioni nonché,  per quanto  di competenza, i rapporti con le
   istituzioni comunitarie;
c) l'attuazione  di specifici  progetti e  programmi di interesse
   regionale, definiti ai sensi della legislazione vigente.
d) il coordinamento dei sistemi informativi;
e) la  cura di  specifici interessi  di carattere  unitario e  le
   altre  attribuzioni  specificamente  previste  dalla  presente
   legge e dalle normative attuative della medesima.

ARTICOLO 4
(Funzioni conferite agli enti locali)

1. Nelle  materie di  cui alla  presente legge  tutte le funzioni
amministrative ed  i compiti  non riservati alla Regione ai sensi
del precedente  art. 3 sono conferiti alle Province ed ai Comuni,
secondo quanto stabilito ai successivi articoli.

2. Ove  si renda  necessaria una  specificazione  delle  funzioni
conferite agli  Enti locali ai sensi della presente legge, a ciò
si provvede  mediante regolamenti  di  esecuzione  approvati  dal
Consiglio  Regionale   entro   sei   mesi   dall'emanazione   dei
provvedimenti di  individuazione e trasferimento dei beni e delle
risorse alla  Regione, e di contestuale decorrenza dell'esercizio
delle funzioni  e dei  compiti conferiti,  di cui  all'art. 7 del
decreto ed all'art. 7 della legge 15 marzo 1997, n. 59.

3. I  regolamenti di  esecuzione individuano anche le funzioni il
cui esercizio  può essere delegato dalle Province ai Circondari,
ai sensi dell'art. 5 della legge regionale 19 luglio 1995, n.77 e
dell'art. 5  della legge  regionale 29  maggio 1997,  n. 38. Tale
individuazione tiene  luogo, per  ciò  che  concerne  la  Giunta
Regionale, dell'intesa  prevista dal  citato art.  5 della  LR n.
77/1995.

4. I  regolamenti di esecuzione disciplinano anche i procedimenti
concernenti le  funzioni conferite  al fine  di  semplificare  ed
accelerare i  procedimenti stessi,  nel rispetto  dei  criteri  e
principi di  cui al  quinto comma dell'articolo 20 della legge n.
59/1997.

5. Nelle  materie oggetto  della presente legge, le funzioni già
disciplinate dalla  normativa  regionale  vigente  restano  così
regolate fino al riordino di cui al successivo art. 8.

6. In  nessun caso  le norme  della presente legge o dei relativi
regolamenti di  esecuzione possono  essere interpretate nel senso
di limitare  o di  riattribuire alla  Regione funzioni  e compiti
già  delegati  o  comunque  conferiti  agli  Enti  locali  dalla
normativa regionale  vigente alla data di entrata in vigore della
presente legge.

ARTICOLO 5
(Livelli ottimali di esercizio associato delle funzioni)

1. Al  fine di favorire l'esercizio associato da parte dei Comuni
delle funzioni  conferite dalla  Regione, ai  sensi  dell'art.  3
comma  2   del  decreto,   il  Consiglio   Regionale  approva  la
definizione dei  livelli ottimali  di  esercizio  delle  funzioni
medesime, tenendo  conto delle  circoscrizioni territoriali delle
Comunità Montane  e dei  Circondari di  cui all'art.  4 comma 3,
nonché di  altri livelli  già individuati  per  l'esercizio  di
altre funzioni. Alla proposta di deliberazione provvede la Giunta
Regionale con le procedure di cui all'art. 2.

2. Ove il livello ottimale di esercizio coincida con la Comunità
Montana, le  funzioni sono esercitate dalla medesima; negli altri
casi, i Comuni interessati, entro il termine stabilito nella sede
di  concertazione   o  comunque  entro  centoventi  giorni  dalla
deliberazione  del   Consiglio  Regionale  di  cui  al  comma  1,
organizzano l'esercizio associato delle funzioni, stabilendone il
soggetto, le  forme e  le procedure;  il procedimento è promosso
dal  Sindaco  del  Comune  di  maggiore  dimensione  demografica.
Decorso inutilmente il termine, il Consiglio Regionale determina,
su  proposta   della  Giunta   Regionale,  anche   le   modalità
transitorie di esercizio nel livello ottimale individuato.

3. I  regolamenti di  cui all'art.  4, comma  2  e  gli  atti  di
programmazione regionali individuano le modalità di agevolazione
ed incentivazione  dell'esercizio associato  delle  funzioni  nei
livelli di esercizio individuati come ottimali.

4. Fino  alla costituzione della Città Metropolitana di Firenze,
la Provincia  di Firenze,  i  Comuni  e  gli  altri  enti  locali
dell'area metropolitana fiorentina definiscono, nell'ambito della
Conferenza Metropolitana (Co.Met.), le modalità di coordinamento
e d'integrazione dell'esercizio delle rispettive funzioni per cui
l'area metropolitana costituisce riferimento necessario o livello
ottimale di esercizio. Il relativo procedimento è promosso dalla
Provincia di  Firenze entro sessanta giorni dalla data di entrata
in vigore della presente legge.

ARTICOLO 6
(Poteri sostitutivi)

1. In  caso  di  accertata  inadempienza  degli  enti  competenti
nell'esercizio delle  funzioni  conferite  dalla  Regione  ovvero
direttamente attribuite dallo Stato ai sensi dell'art. 118, comma
1 Cos., la Regione si sostituisce agli enti medesimi qualora tale
inadempienza:

a) consista  nella mancata  adozione di  atti di programmazione e
   pianificazione,  previsti   dalla   legge   o   da   atti   di
   programmazione e pianificazione statali o regionali;
b) abbia ad oggetto obblighi comunitari e comporti un pregiudizio
   finanziario a carico della Regione;
c) consista    nella  mancata    adozione  di  altri  atti  e  la
   legislazione statale  o  regionale  attribuisca  espressamente
   l'esercizio dei  poteri sostitutivi  alla Regione  o  ai  suoi
   organi istituzionali.

2. Ai  fini dell'esercizio  dei poteri sostitutivi, il Presidente
della  Giunta   Regionale,  previa   deliberazione  della  Giunta
medesima,  preso   atto  dell'inadempienza,   diffida  l'ente   a
provvedere  entro   un  congruo   periodo  di   tempo.  Trascorso
inutilmente il  termine assegnato,  nei casi  di cui  al comma 1,
lettera  a),   la  Giunta   Regionale  si   sostituisce  all'ente
inadempiente,  negli   altri  casi,   il  Presidente   nomina  un
commissario con  le procedure  di cui alla normativa regionale in
materia di commissari nominati dalla Regione.

3. I  poteri sostitutivi che le leggi regionali vigenti alla data
di entrata  in  vigore  delle  presenti  leggi  attribuiscono  al
CORECO, su  segnalazione della  Giunta Regionale, sono esercitati
dalla Regione, con le modalità di cui al comma 2.

4. Fuori  dai casi  di inadempienza, si applicano le disposizioni
in materia  di poteri  sostitutivi  e  d'urgenza  previsti  dalla
legislazione vigente.

ARTICOLO 7
(Attribuzione delle risorse)

1.  Successivamente   all'emanazione  dei  provvedimenti  di  cui
all'art. 7  della legge  15 marzo 1997, n. 59, entro i limiti dei
beni e  delle risorse trasferiti dallo Stato alla Regione, questa
attribuisce agli  enti locali  i  beni  e  le  risorse  idonei  a
garantire   la    congrua   copertura   degli   oneri   derivanti
dall'esercizio delle funzioni conferite dalla Regione.

2. La  decorrenza dell'esercizio da parte degli enti locali delle
funzioni conferite  coincide con  l'effettivo trasferimento  agli
stessi enti delle risorse di cui al precedente comma.

ARTICOLO 8
(Riordino delle normative di settore)

1. Entro  un anno dall'entrata in vigore della presente legge, la
Regione provvede  al  complessivo  riordino  delle  normative  di
settore relative  alle materie  oggetto dei  capi II, IV, V, VI e
VII della presente legge.

2. Il riordino è finalizzato, fra l'altro:

a) alla semplificazione delle procedure amministrative;
b) allo  snellimento delle  attività istruttorie, anche mediante
   affidamento all'esterno  di compiti  procedurali e  istruttori
   non discrezionali;
c) alla accelerazione dei tempi di erogazione dei finanziamenti a
   qualunque titolo effettuati;
d) alla definizione delle modalità dell'esercizio delle funzioni
   di controllo da parte della Regione e degli enti locali;
e) alla  revisione degli strumenti di cooperazione, coordinamento
   e concertazione previsti dalla legislazione di settore.

ARTICOLO 9
(Ambito di applicazione)

1. Le  disposizioni di  cui agli  articoli 2,  5 e 6 del presente
capo si applicano alle funzioni conferite dalla Regione agli enti
locali nelle  materie oggetto  della presente legge, anche non in
attuazione della legge 15 marzo 1997, n. 59.

ARTICOLO 10
(Effetti abrogativi)

1.  I  regolamenti  di  cui  all'art.  4  entrano  in  vigore  il
sessantesimo  giorno   successivo  alla  loro  pubblicazione  nel
Bollettino Ufficiale della Regione.

2. Con  effetto dalla  stessa data,  è abrogata ogni e qualsiasi
norma già  regolatrice  dei  procedimenti  oggetto  della  nuova
disciplina.

Capo II
TUTELA DELLA SALUTE

ARTICOLO 11
(Funzioni riservate alla Regione)

1. Le  funzioni ed  i compiti  amministrativi di cui all'art. 115
comma 2  del decreto  in materia  di "salute umana" e di "sanità
veterinaria", come  definite dall'art.  113 del  decreto  stesso,
spettano alla Regione che li esercita ai sensi della legislazione
regionale che disciplina l'organizzazione ed il funzionamento del
Servizio Sanitario Regionale.

2. Ai  sensi dell'art.  115, comma  4, del  decreto  la  Regione,
avvalendosi  delle   Aziende  sanitarie,  costituisce  scorte  di
medicinali di  uso  non  ricorrente,  sieri,  vaccini  e  presidi
profilattici.

3. I provvedimenti di urgenza di competenza della Regione, di cui
all'art. 117,  comma 1  del decreto,  sono adottati  in base alle
disposizioni contenute  nella legge regionale 17 ottobre 1983, n.
69.

4. Spetta  alla Regione  il riconoscimento del servizio sanitario
prestato all'estero di cui all'art.124, comma 2 del decreto.

5. La  Regione esercita  le funzioni  di vigilanza e controllo di
cui all'art.  121, comma  4 del  decreto, anche avvalendosi delle
Aziende unità sanitarie locali.

6. La  Regione esercita, inoltre, le funzioni di vigilanza di cui
all'art. 122, comma 2 del decreto.

7. I criteri e le modalità di esercizio delle funzioni di cui ai
commi 4,  5 e  6 sono determinati con deliberazione del Consiglio
Regionale.

ARTICOLO 12
(Funzioni attribuite ai Comuni)

1. Sono  attribuite ai  Comuni tutte  le funzioni  amministrative
concernenti la pubblicità sanitaria di cui all'art. 118, comma 2
del decreto.

Capo III
SERVIZI SOCIALI

ARTICOLO 13
(Funzioni relative ai servizi sociali)

1. Alle  funzioni amministrative  concernenti i  servizi  sociali
individuati all'art.  132, comma  1 del decreto, anche per quanto
riguarda il  riparto di  competenze fra  la Regione  e  gli  enti
locali, si  applicano le  disposizioni della  legge  regionale  3
ottobre 1997, n. 72.

2. Per  l'esercizio delle funzioni relative ai servizi sociali, i
livelli ottimali  sono quelli individuati dalla legge regionale 3
ottobre 1997, n. 72.

3. Alle  funzioni amministrative  relative alla  promozione ed al
coordinamento  operativo  dei  soggetti  e  delle  strutture  che
agiscono nell'ambito  dei servizi  sociali, individuate  ai sensi
dell'art. 132,  comma 2 del decreto, anche per quanto riguarda il
riparto di  competenze fra  la Regione  e  gli  enti  locali,  si
applicano le  disposizioni delle  leggi regionali 26 aprile 1993,
n. 28,  3 ottobre  1997,  n.  72,  24  novembre  1997,  n.  87  e
successive modificazioni.

ARTICOLO 14
(Funzioni relative agli invalidi civili)

1. Le  funzioni amministrative  trasferite alla  Regione ai sensi
dell'art. 130  del decreto,  relative alla  concessione dei nuovi
trattamenti  economici  a  favore  degli  invalidi  civili,  sono
attribuite ai  Comuni.  I  Comuni  esercitano  le  funzioni  loro
attribuite ai  sensi dell'art.  7 della legge regionale 3 ottobre
1997, n.  72 recante:  "Organizzazione e promozione di un sistema
di diritti  di cittadinanza  e di pari opportunità: riordino dei
servizi socio-assistenziali e socio-sanitari integrati".

2. È  riservata alla  Regione la  determinazione, per  tutto  il
territorio regionale,  dei benefici  aggiuntivi di cui al comma 2
del sopracitato  art. 130, fatta salva la competenza dei Comuni a
determinarli autonomamente con risorse proprie.

3. È  riservata alla Regione la definizione dei criteri generali
per le  procedure di rilascio della concessione di cui al comma 1
e  per   i  raccordi  con  la  fase  dell'accertamento  sanitario
disciplinata dal  DPR  21  settembre  1994,  n.  698  emanato  in
attuazione della legge 24 dicembre 1993, n. 537.

4. Spetta  altresì alla  Regione la  definizione dei  criteri di
semplificazione  del  procedimento  ai  fini  dell'ammissibilità
dell'accertamento   sanitario   dell'invalidità   civile   anche
nell'ambito di  procedimenti,  diversi  da  quelli  previsti  dal
precedente comma  1,  per  l'accesso  a  prestazioni  e  benefici
riservati alle persone disabili.

5. In conformità al principio di separazione del procedimento di
accertamento sanitario  dal procedimento per la concessione delle
provvidenze economiche di cui all'art. 11 della legge 24 dicembre
1993, n.  537, gli accertamenti sanitari dell'invalidità civile,
della cecità e del sordomutismo, nonché dell'handicap derivante
dall'invalidità ai  sensi dell'art.  4 della  legge  5  febbraio
1992, n.  104, sono  svolti dalle Aziende unità sanitarie locali
di cui  al decreto  legislativo 30 dicembre 1992, n. 502, tramite
le commissioni  sanitarie presso  di esse operanti, composte come
previsto dalla  legge 15 ottobre 1990, n. 295 e come integrate ai
sensi dell'art. 4 della legge 5 febbraio 1992, n. 104. In caso di
impugnativa giurisdizionale  degli  atti  delle  commissioni,  le
Aziende unità  sanitarie locali  stanno in  giudizio tramite  il
proprio rappresentante legale.

ARTICOLO 15
(Fondo regionale per l'assistenza sociale)

1. Le  risorse provenienti  dal Fondo  nazionale per le politiche
sociali di cui all'art. 133 del decreto ed assegnate alla Regione
concorrono a  formare il Fondo regionale per l'assistenza sociale
di cui alla legge regionale 3 ottobre 1997, n. 72.

Capo IV
ISTRUZIONE SCOLASTICA

ARTICOLO 16
(Funzioni riservate alla Regione)

1. Nella  materia oggetto  del presente  capo sono riservate alla
Regione, oltre a quelle indicate all'art. 3 della presente legge,
le funzioni amministrative di cui alle lettere a), b), c), d), f)
del comma 1 dell'art. 138 del decreto, concernenti:

1) la  programmazione dell'offerta    formativa    integrata  tra
   istruzione e formazione professionale, secondo le disposizioni
   di cui al successivo articolo 18;
2) la  programmazione, sul  piano  regionale,  nei  limiti  delle
   disponibilità di  risorse umane  e  finanziarie,  della  rete
   scolastica, sulla  base dei  piani provinciali, assicurando il
   coordinamento con la programmazione di cui al numero 1;
3) la  suddivisione, sulla  base anche  delle proposte degli enti
   locali  interessati,   del  territorio   regionale  in  ambiti
   funzionali al miglioramento dell'offerta formativa, secondo le
   disposizioni di cui all'art. 18;
4) la determinazione del calendario scolastico;
5) le iniziative e le attività di promozione relative all'ambito
   delle predette funzioni.

ARTICOLO 17
(Funzioni conferite ai Comuni)

1. Sono  conferite ai  Comuni le  funzioni amministrative  di cui
alla lettera e) del comma 1 dell'art. 138 del decreto concernenti
i contributi alle scuole non statali.

ARTICOLO 18
(Modalità di esercizio delle funzioni regionali)

1. Il  piano di  indirizzo di  cui alla legge regionale 19 giugno
1981, n.  53, e  successive modificazioni, definisce le modalità
di esercizio  delle funzioni indicate ai numeri 2 e 5 del comma 1
dell'art. 16  della presente  legge. Le  modalità  di  esercizio
della funzione  indicata al  n. 4  del comma  1 dell'art. 16 sono
determinate con specifico provvedimento del Consiglio Regionale.

2. Il  piano di  indirizzo di  cui alla legge regionale 19 giugno
1981, n.  53 e  successive modificazioni  ed il  piano  regionale
triennale per  la formazione  professionale  di  cui  alla  legge
regionale 31  agosto 1994,  n.  70  definiscono  le  forme  e  le
modalità delle  funzioni di  cui ai  numeri 1  e 3 dell'art. 16,
comma 1  della presente legge, nonché gli opportuni collegamenti
con il  piano per  le politiche  dell'impiego e  per le politiche
attive del  lavoro di  cui alla legge regionale 6 agosto 1998, n.
52.

ARTICOLO 19
(Criteri di esercizio delle funzioni conferite ai Comuni)

1. Il  piano di  indirizzo di  cui alla legge regionale 19 giugno
1981 n.  53 e  successive modificazioni  definisce i  criteri  di
esercizio delle  funzioni conferite  ai sensi  dell'art. 17 della
presente legge.

ARTICOLO 20
(Modifiche all'art. 12 della LR 19 giugno 1981, n. 53)

1. Dopo  la lettera  c) del  comma 1  dell'art.  12  della  legge
regionale 19 giugno 1981, n. 53 è aggiunta la seguente:

   "d) gli  indirizzi ed  i criteri  generali in base ai quali le
   Province  individuano   gli   ambiti   territoriali   per   la
   progettazione  integrata,   tenendo  conto,   ove   possibile,
   dell'articolazione territoriale propria di altri settori quali
   quello della  formazione professionale, quello delle politiche
   del lavoro  e  dei  servizi  per  l'impiego  e  quello  socio-
   sanitario.".
   
2. La  lettera f),  comma 2 dell'art. 12 della legge regionale 19
giugno 1981, n. 53, è sostituita dalla seguente:

   "f)  i   programmi  degli   studi,  delle   ricerche  e  delle
   sperimentazioni progettuali,  in tema  di diritto allo studio,
   che la  Regione intende  svolgere direttamente  nel triennio a
   sostegno  della   propria  attività  di  programmazione  e  a
   supporto  dell'attività   progettuale  dei  soggetti  di  cui
   all'art. 11, comma 1, lettera a).".
   
3. Le  lettere c),  d), e),  g), comma 2 dell'art. 12 della legge
regionale 19 giugno 1981, n. 53, sono abrogate.

ARTICOLO 21
(Abrogazione delle  lettere b)  e d), comma 1, dell'art. 13 della
LR 19 giugno 1981, n. 53)

1. Le  lettere b)  e  d),  comma  1,  dell'art.  13  della  legge
regionale 19 giugno 1981, n. 53, sono abrogate.

ARTICOLO 22
(Sostituzione dell'art. 14 della LR 19 giugno 1981, n. 53)

1. L'art.  14 della  legge regionale  19 giugno  1981, n.  53  è
sostituito dal seguente:

   "Art. 14 (Attuazione del P.d.i.).
   
   1.  Sulla   base  dei  parametri  e  degli  indicatori  socio-
   economico-educativi definiti  dal P.d.i., la Giunta Regionale,
   con deliberazione  di riparto da adottare entro il 28 febbraio
   di ogni anno, assegna alle Province che provvedono all'impegno
   e alla  liquidazione ai  beneficiari, le  risorse destinate al
   finanziamento degli interventi di cui alla presente legge.
   
   1 bis.  Le Provincie  definiscono  la  quota  percentuale  sul
   totale del finanziamento regionale da destinare ai Progetti di
   area, nonché  la relativa  quota da destinare agli interventi
   ordinari di  cui agli  articoli 2,  3, 4  e 5  della  presente
   legge.
   
   2. Le  Province,  per  esigenze  generali  o  in  relazione  a
   specifiche situazioni,  possono integrare,  con  proprio  atto
   deliberativo, i finanziamenti regionali.
   
   3. I  soggetti di  cui all'art.  10, primo  e  secondo  comma,
   presentano i  loro progetti  alla  Provincia  territorialmente
   competente entro il 30 aprile di ogni anno.
   
   4. In  conformità degli  obiettivi e dei criteri del P.d.i. e
   dell'eventuale atto  di integrazione  finanziaria  di  cui  al
   precedente secondo  comma, le  Province provvedono entro il 30
   giugno di ogni anno:
   
   a) ad approvare i progetti di area, indicando quelli esclusi e
      le relative motivazioni;
   b) ad  impegnare le  risorse assegnate  dalla Regione  con  le
      eventuali integrazioni  finanziarie disposte  a carico  del
      proprio bilancio;
   c) ad assegnare ai Comuni i finanziamenti.
   
   5. Le  Provincie individuano,  con specifico provvedimento, le
   funzioni che,  non richiedendo  l'esercizio unitario a livello
   provinciale, possono  essere delegate  ai Circondari di cui al
   comma 5 dell'art. 5 della legge regionale 19 luglio 1995, n.77
   e all'art. 5 della legge regionale 29 maggio 1997, n. 38.".
   
ARTICOLO 23
(Sostituzione dell'art. 14 bis  della LR 19 giugno 1981, n. 53)

1. L'art.  14 bis della legge regionale 19 giugno 1981, n. 53, è
sostituito dal seguente:

   "Art. 14 bis (Vigilanza e controllo - poteri sostitutivi)
   
   1. All'adempimento  delle  funzioni  previste  dalla  presente
   legge la  Provincia provvede  mediante  le  proprie  strutture
   organizzative.
   
   2. La Giunta Regionale dispone verifiche ed accertamenti sulla
   realizzazione  dei  progetti,  nonché  sulla  conformità  al
   disposto di cui all'art.6, comma 2, in ordine all'attribuzione
   dei benefici  disposti dai Comuni per gli interventi ordinari.
   La Giunta Regionale, in caso di inadempienze, diffida gli enti
   competenti a  provvedere agli atti dovuti ed esercita i poteri
   sostitutivi previsti dalla legislazione regionale vigente.".
   
ARTICOLO 24
(Sostituzione dell'art. 15 della LR 19 giugno 1981, n. 53)

1. L'art.  15 della  legge regionale  19 giugno  1981, n.  53, è
sostituito dal seguente:

   "Art. 15 (Finanziamento degli interventi)
   
   1. Al  finanziamento degli  interventi previsti dalla presente
   legge è fatto fronte mediante:
   
   a) i contributi per gli interventi di cui alla presente legge;
   b) il  "fondo per  le attività di ricerca, di sperimentazione
      progettuale e  di aggiornamento  del personale  degli  Enti
      locali per  il diritto  allo studio"  (art.  11,  comma  1,
      lettera b) pari al 10% dell'importo iscritto a bilancio per
      gli interventi di cui alla lettera a);
   c) i  "contributi  ai  Consigli  scolastici  distrettuali  per
      attività, elaborazione  e proposta  in materia  di diritto
      allo studio" (art. 11, comma 1, lettera c).".
   
ARTICOLO 25
(Decorrenza)

1. La  decorrenza dell'esercizio delle funzioni di cui agli artt.
16, 17,  18 e  19 della  presente legge  è determinata  ai sensi
dell'art. 138, comma 2 del decreto.

CAPO V
FORMAZIONE PROFESSIONALE

ARTICOLO 26
(Funzioni riservate alla Regione)

1.  Nella   materia  "formazione  professionale",  come  definita
dall'art. 141  del decreto,  sono riservate alla Regione, oltre a
quelle indicate  al precedente art. 3, le funzioni amministrative
relative     agli     interventi     sperimentali     finalizzati
all'integrazione tra  i sistemi dell'istruzione, della formazione
e del lavoro.

ARTICOLO 27
(Funzioni attribuite alle Province)

1. Sono  attribuite  alle  Province  le  funzioni  amministrative
relative  alla   formazione  e  all'aggiornamento  del  personale
impiegato nelle  iniziative di  formazione professionale  di  cui
all'art. 144, comma 1, lett. a) del decreto.

ARTICOLO 28
(Modifiche all'art. 14 della LR 31 agosto 1994, n. 70)

1. Il  comma 2  dell'art. 14 della legge regionale 31 agosto 1994
n. 70 è sostituito dal seguente:

   "2. Il piano triennale definisce gli obbiettivi e le strategie
   dell'intervento regionale  con  l'indicazione  delle  relative
   risorse,   tenendo    come   riferimento    il   perseguimento
   dell'integrazione con  il sistema  dell'istruzione nonché gli
   opportuni  collegamenti   con  il   piano  per   le  politiche
   dell'impiego e  per le politiche attive del lavoro di cui alla
   legge regionale  6 agosto  1998, n.  52 e  col piano integrato
   sociale regionale  di cui alla legge regionale 3 ottobre 1997,
   n. 72.".
   
ARTICOLO 29
(Modifiche all'art. 15 della LR 31 agosto 1994, n. 70)

1. Il  titolo dell'art.  15 della  LR 31  agosto 1994,  n. 70  è
sostituito dal seguente:

   "Schema di programma annuale di attività".
   
2. Il  comma 3 dell'art. 15 della legge regionale 31 agosto 1994,
n. 70 è sostituito dal seguente:

   "3. Lo schema, unitamente al piano di indirizzi, è pubblicato
   nel BURT  e trasmesso alle Province. Entro il termine indicato
   nello schema  di programma,  comunque non  inferiore a  trenta
   giorni, le  Province approvano  i programmi  per le  attività
   dirette   e    convenzionate   unitamente    alle   iniziative
   autorizzate, riconosciute  e assentite  e li  trasmettono alla
   Giunta   Regionale    entro   trenta    giorni   dallo    loro
   approvazione.".
   
3. Il  comma 4 dell'art. 15 della legge regionale 31 agosto 1994,
n. 70, è abrogato.

ARTICOLO 30
(Modifiche all'art. 16 della LR 3 agosto 1994, n. 70)

1. Il  titolo dell'art.  16 della legge regionale 31 agosto 1994,
n. 70 è sostituito dal seguente:

   "Contenuti dell'attività  annuale di  formazione e  programma
   delle attività riservate".
   
2. Il  comma 1 dell'art. 16 della legge regionale 31 agosto 1994,
n. 70 è sostituito dal seguente:

   "1. L'attività  annuale  di  formazione  professionale  della
   Regione  è   costituita  dall'insieme   dei  programmi  delle
   Provincie e  dalle attività  riservate di cui agli artt. 17 e
   17 bis.
   
   1.1 Il programma di ogni Provincia comprende:
   
   a) il programma di attività della Provincia, correlato con le
      finalità territoriali, tenuto conto, per quanto possibile,
      delle  articolazioni   di  altri   settori   quali   quello
      dell'istruzione,  del  lavoro  e  socio-sanitario,  con  la
      determinazione del relativo finanziamento;
   b) l'elenco  delle    attività  autorizzate,  promosse  dalle
      imprese  a   favore   dei   propri   dipendenti,   con   la
      determinazione delle quote di cofinanziamento ove previste;
   c) l'elenco  delle attività  riconosciute ed assentite, senza
      oneri di finanziamento a carico del bilancio provinciale.
   
   1.2 Il  programma delle attività riservate è approvato dalla
   Giunta Regionale e comprende:
   
   a) l'elenco  dei progetti  promossi dalla Regione, nell'ambito
      delle materie  riservate, con  l'indicazione  del  relativo
      finanziamento;
   b) l'elenco    dei    progetti  proposti  da  soggetti  terzi,
      nell'ambito  delle   materie  riservate  alla  Regione,  ed
      ammessi a  finanziamento, con  l'indicazione  del  relativo
      ammontare;
   c) l'elenco  dei progetti,  relativi a  programmi di interesse
      nazionale o  di iniziativa  comunitaria, con  l'indicazione
      delle relative determinazioni.".
   
3. Il  comma 3 dell'art. 16 della legge regionale 31 agosto 1994,
n. 70 è sostituito dal seguente:

   "3. La  Giunta Regionale con lo schema di programma determina,
   anche  in   relazione  a   singoli  interventi,  condizioni  e
   prescrizioni   attuative    e   stabilisce   gli   ambiti   di
   flessibilità dello svolgimento dei corsi.".
   
4. Il  comma 4 dell'art. 16 della legge regionale 31 agosto 1994,
n. 70 è sostituito dal seguente:

   "4. Nel  quadro del  piano triennale  ed ai fini dell'efficace
   perseguimento degli  obiettivi in  esso  indicati,  la  Giunta
   Regionale può  disporre integrazioni finanziarie ai programmi
   provinciali ed  apportare modificazioni  al programma  annuale
   delle attività dirette che si rendano necessarie od opportune
   in relazione ad esigenze straordinarie ed urgenti direttamente
   finalizzate  all'occupazione   o  al  massimo  utilizzo  delle
   risorse disponibili.".
   
ARTICOLO 31
(Modifica dell'art. 19 della LR 31 agosto 1994, n. 70)

1. Il  comma 1 dell'art. 19 della legge regionale 31 agosto 1994,
n. 70 è sostituito dal seguente:

   "1. Le  Provincie, in  attuazione  del  programma  annuale  di
   attività, definiscono  il piano di dettaglio degli interventi
   a gestione  diretta secondo criteri di efficenza, economicità
   ed efficacia  ed  assicurando  la  piena  utilizzazione  delle
   risorse strumentali ed umane disponibili od acquisibili presso
   la Regione  ed i  Comuni della  Provincia in  base a specifici
   accordi o convenzioni d'uso.".
   
ARTICOLO 32
(Abrogazione del  comma 3 dell'art. 8 della LR 17 luglio 1989, n.
45)

1. Il  comma 3  dell'art. 8 della legge regionale 17 luglio 1989,
n. 45 è abrogato.

CAPO VI
BENI E ATTIVITÀ CULTURALI

ARTICOLO 33
(Funzioni della Regione)

1. Nelle  materie oggetto  del presente capo, oltre alle funzioni
ed ai compiti di cui all'art. 3 della presente legge, la Regione:

a) esercita  le funzioni  e i  compiti amministrativi inerenti la
   gestione  e  la  valorizzazione  dei  beni  culturali  di  sua
   proprietà o  comunque detenuti, nonché la valorizzazione dei
   beni culturali presenti sul proprio territorio e la promozione
   delle attività  culturali purché  corrispondenti a specifici
   interessi di carattere unitario;
b) esercita  le  funzioni  amministrative  delegate  con  DPR  14
   gennaio  1972   n.  3,  art.  9,  concernenti  la  tutela  del
   patrimonio bibliografico;
c) coopera  con  lo  Stato  alla  definizione  delle  metodologie
   tecnico-scientifiche di  catalogazione e  di restauro dei beni
   culturali;
d) formula proposte ai fini dell'esercizio, da parte dello Stato,
   delle funzioni  di cui  alle lettere  a) ed  e) dell'art. 149,
   comma 3  del decreto  e del  diritto di prelazione di cui alla
   lettera c) del medesimo.

ARTICOLO 34
(Funzioni delle Province)

1. Le  Province esercitano le funzioni e i compiti amministrativi
inerenti la  gestione e  la valorizzazione  dei beni culturali di
loro proprietà  o comunque detenuti e la valorizzazione dei beni
culturali che interessano l'intero territorio provinciale o vaste
zone intercomunali,  curando in  particolare le  attività di cui
all'art. 152, comma 3 del decreto. Allo stesso fine esse:

a) promuovono  e incentivano  forme di coordinamento e iniziative
   di cooperazione  tra i  Comuni e  tra essi  ed altri  soggetti
   pubblici e privati;
b) attivano  rapporti e  strumenti di  collaborazione  con  altre
   Province per attività e iniziative di comune interesse.

2. Le  Province esercitano le funzioni e i compiti amministrativi
inerenti la  promozione delle attività culturali che interessano
l'intero territorio  provinciale o  vaste zone  intercomunali. In
questo ambito esse curano le attività di cui all'art. 153, comma
3 del  decreto, con particolare riguardo all'equilibrato sviluppo
tra le diverse aree del territorio provinciale e all'integrazione
delle  attività  culturali  con  quelle  di  propria  competenza
relative   all'istruzione    scolastica   e    alla    formazione
professionale, all'educazione degli adulti.

3.   Le    Province   formulano   altresì   proposte   ai   fini
dell'esercizio, da  parte dello Stato, delle funzioni di cui alle
lettere a) ed e) dell'art. 149, comma 3 del decreto e del diritto
di prelazione di cui alla lettera c) del medesimo.

ARTICOLO 35
(Funzioni dei Comuni)

1. I  Comuni esercitano  le funzioni  e i  compiti amministrativi
inerenti la  gestione e  la valorizzazione  dei beni culturali di
loro proprietà  o comunque detenuti e la valorizzazione dei beni
culturali presenti  nel loro territorio, salvo quanto disposto ai
precedenti artt. 33 e 34.

2. Nell'esercizio delle funzioni di cui al comma precedente, essi
curano in  particolare le  attività di cui all'art. 152, comma 3
del decreto.  Allo stesso  fine attivano  rapporti e strumenti di
collaborazione  con  altri  Enti  locali,  nonché  con  soggetti
pubblici  e   privati  per   attività  e  iniziative  di  comune
interesse.

3. Salvo  le funzioni  della Regione  di cui  all'art. 33 e delle
Province di  cui  all'art.  34,  i  Comuni  esercitano  tutte  le
funzioni  di  promozione  nel  loro  territorio  delle  attività
culturali. In  tale  ambito  essi  curano  le  attività  di  cui
all'art. 153,  comma 3  del  decreto,  con  particolare  riguardo
all'equilibrato sviluppo  tra  le  diverse  aree  del  territorio
comunale e  all'integrazione delle attività culturali con quelle
di  propria   competenza  relative   all'istruzione   scolastica,
all'educazione degli adulti.

4. I  Comuni formulano  altresì proposte ai fini dell'esercizio,
da parte dello Stato, delle funzioni di cui alle lettere a) ed e)
dell'art. 149, comma 3 del decreto e del diritto di prelazione di
cui alla lettera c) del medesimo.

CAPO VII
SPETTACOLO

ARTICOLO 36
(Funzioni degli enti locali)

1. Le  funzioni  amministrative  in  materia  di  spettacolo  non
ricomprese in  quelle riservate alla Regione ai sensi dell'art. 3
sono attribuite  alle Province  ed ai  Comuni, che  le esercitano
ciascuno nel  proprio ambito, secondo quanto disposto dalla legge
regionale di riordino del settore di cui all'art. 8.

CAPO VIII
DISPOSIZIONI FINALI

ARTICOLO 37
(Norme di rinvio)

1. La  disciplina degli istituti di cui all'art. 144, comma 2 del
decreto è  definita dal Consiglio Regionale entro sei mesi dalla
pubblicazione  del  decreto  del  Presidente  del  Consiglio  dei
Ministri di cui al medesimo articolo.

2. La Regione, entro centoventi giorni dall'esecutività del DPCM
di cui  all'art. 150, comma 5 del decreto, determina le norme per
l'organizzazione e  il funzionamento dei musei e degli altri beni
culturali trasferiti  in gestione alla Regione e agli Enti locali
ai sensi  del medesimo  articolo, nonché  le relative  forme  di
sostegno, secondo i criteri di armonizzazione con la legislazione
regionale vigente  e nel  rispetto  dell'autonomia  organizzativa
degli enti titolari della gestione.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 26 Novembre 1998

Chiti

La presente  legge è  stata approvata dal Consiglio Regionale il
10-11-1998 ed è stata vistata dal Commissario del Governo il 20-
11-1998.



ATTRIBUZIONI DELEGHE

