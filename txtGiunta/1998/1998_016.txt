Procedure per  l'alienazione  dei  beni  immobili  delle  Aziende
sanitarie.

Il Consiglio Regionale ha approvato il 17-2-1998
Il Commissario del Governo ha apposto il visto il 13-3-1998
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La presente legge individua le procedure per l'alienazione dei
beni immobili delle Aziende sanitarie.

2. Le Aziende sanitarie procedono all'alienazione dei beni di cui
al comma  1 per  finanziare i propri programmi di investimento in
conformità alle  previsioni contenute nei piani attuativi di cui
alla LR  29 giugno  1994, n.  49 e  a quanto previsto all'art. 4,
commi 1 e 2, della LR 22 febbraio 1996 n. 14.

ARTICOLO 2
(Procedura di alienazione)

1. Per  poter avviare  gli adempimenti per l'alienazione dei beni
immobili è necessaria l'adozione da parte del Direttore Generale
dell'Azienda sanitaria  di un  provvedimento che,  in conformità
alle previsioni  dei piani  attuativi e del bilancio pluriennale,
individua i  beni da alienare indicando il prezzo di stima di cui
all'art. 3 e la procedura da adottare.

2. I  beni  immobili  sono  alienati  con  offerta  al  pubblico.
Dell'alienazione è dato pubblico avviso sul Bollettino Ufficiale
della Regione  Toscana e  almeno su quattro quotidiani di cui due
di interesse  nazionale e  due  di  interesse  locale.  L'Azienda
sanitaria può  attuare ulteriori  forme di pubblicità in ordine
all'alienazione.

3. Il pubblico avviso contiene la descrizione del bene, il prezzo
di  stima,   le  modalità  di  svolgimento  della  procedura  di
alienazione, l'individuazione  del responsabile  del procedimento
nonché il termine per la presentazione delle offerte.

4. I  beni immobili possono essere alienati altresì a trattativa
privata senza bando in presenza di specifiche clausole di urgenza
riferite all'esigenza di dover assicurare efficacia ed efficienza
all'attività  aziendale.  A  tal  fine,  il  Direttore  Generale
dell'Azienda sanitaria  avvia la  relativa  procedura  attraverso
l'adozione di  apposito provvedimento  motivato che giustifica il
ricorso alla  procedura predetta  con  riguardo  all'esigenza  di
assicurare  immediate   risorse  finanziarie   da  destinare   al
completamento dei  programmi di  investimento di  cui all'art. 1,
comma 2.  Con  la  predetta  deliberazione  sono  specificate  le
caratteristiche del  bene di cui al comma 3 nonché sono indicati
i soggetti  da interpellare  di cui,  almeno due  pubblici e  due
privati, nonché,  obbligatoriamente, la  Provincia ed  il Comune
nel cui territorio insiste il bene stesso.

ARTICOLO 3
(Determinazione del prezzo di stima)

1. L'Azienda  sanitaria determina  il  prezzo  di  stima  con  le
modalità di cui all'art. 26, comma 5, della LR 14/96.

ARTICOLO 4
(Ammissibilità delle offerte e criteri di aggiudicazione)

1. Ai fini dell'aggiudicazione non sono ammesse offerte inferiori
al prezzo di stima.

2. L'alienazione è disposta a favore del soggetto che ha offerto
il miglior  prezzo, fermo  restando il  diritto di  prelazione da
esercitare nei  casi e  con le  modalità previsti  dalla vigente
legislazione.

3. Ove  siano presentate  offerte da parte di Enti Locali nel cui
territorio insiste  il  bene,  ovvero  di  altre  Amministrazioni
Pubbliche, queste,  purché ammissibili ai sensi dei commi 1 e 2,
prevalgono in  caso di  parità, fermo  restando  il  diritto  di
prelazione di  cui  al  comma  2,  sulle  offerte  presentate  da
privati.

4. In  caso di  concorrenza di offerte di pari valore da parte di
più soggetti  di cui ai commi 2 e 3, l'Azienda sanitaria procede
mediante trattativa  privata tra  i medesimi  e aggiudica il bene
alla migliore offerta.

ARTICOLO 5
(Ricorso alla trattativa privata)

1. In caso di mancata presentazione di offerte o in presenza solo
di  offerte   inammissibili,  dopo  aver  esperito  di  nuovo  la
procedura di  cui all'art.  2, comma  2, l'Azienda sanitaria può
comunque procedere all'alienazione a trattativa privata, anche ad
un prezzo  inferiore a quello di stima, purché congruo al valore
dell'immobile.

ARTICOLO 6
(Norma finale)

1. Resta  salva l'applicabilità  della normativa statale vigente
in materia  ed in particolare del RD 17 giugno 1909, n. 454 e del
RD 23 maggio 1924, n. 827.

La presente  legge è  pubblicata sul  Bollettino Ufficiale della
Regione. È  fatto obbligo  a chiunque  spetti di osservarla e di
farla osservare come legge della Regione Toscana.

Firenze, 20 Marzo 1998

CHITI

La presente  legge è  stata approvata dal Consiglio Regionale il
17-2-1998 ed  è stata vistata dal Commissario del Governo il 13-
3-1998.



USL
DEMANIO PATRIMONIO

