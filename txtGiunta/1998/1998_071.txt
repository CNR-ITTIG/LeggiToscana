Istituzione e  disciplina dell'Agenzia Regionale di Sanità e del
Consiglio Sanitario Regionale.

Il Consiglio Regionale ha approvato il 15.09.98
Il Commissario del Governo ha apposto il visto il 25.09.98
Il Presidente  della Giunta  Regionale promulga la seguente legge
regionale:

TITOLO I
STRUMENTI DI  CONSULENZA,  DI  STUDIO  E  DI  ACCERTAMENTO  DELLA
QUALITà IN MATERIA SANITARIA

CAPO I
ISTITUZIONE E DISCIPLINA DELL'AGENZIA REGIONALE DI SANITà

ARTICOLO 1
(Principi e finalità)

1. La  presente legge,  ai  sensi  dell'art.  57  dello  Statuto,
istituisce e  disciplina l'ordinamento  dell'Agenzia Regionale di
Sanità, di  seguito denominato  A.R.S., per  lo  svolgimento  di
compiti di  studio e  ricerca  in  materia  di  organizzazione  e
programmazione sanitaria.

ARTICOLO 2
(Natura giuridica dell'A.R.S.)

1.  L'A.R.S.   ai  sensi  dell'art.  57  dello  Statuto  è  Ente
dipendente  della   Regione  Toscana,   dotato  di   personalità
giuridica,   di    autonomia    organizzativa,    amministrativa,
patrimoniale, contabile, gestionale e tecnica.

2. L'A.R.S.  opera dalla data di insediamento degli organi di cui
all'art. 5.

ARTICOLO 3
(Compiti e attribuzioni)

1. L'A.R.S.  svolge funzioni  di supporto  e consulenza  tecnico-
scientifica al  Consiglio e  alla Giunta  regionale in materia di
programmazione sanitaria. In particolare provvede a:

a) effettuare  studi preparatori  per gli  atti di programmazione
   regionale;
b) definire    gli    indicatori  sullo  stato  di  salute  della
   popolazione e  sui  risultati  delle  attività  del  servizio
   sanitario regionale;
c) definire  e sviluppare  strumenti per  l'analisi  dei  bisogni
   sanitari e della domanda di prestazioni;
d) elaborare  strumenti per  la promozione  e  l'educazione  alla
   salute al fine del miglioramento del quadro epidemiologico;
e) svolgere  analisi e  individuare strumenti  per verificare  la
   qualità dei servizi e delle prestazioni sanitarie di cui agli
   artt. 10  e 14  del DLgs  30 dicembre  1992, n.  502 (Riordino
   della disciplina  in materia  sanitaria, a  norma dell'art.  1
   della  legge   23  ottobre   1992,  n.   421)   e   successive
   modificazioni e  integrazioni, in funzione dell'attuazione del
   processo di  accreditamento delle strutture sanitarie previsto
   dall'articolo 8,  comma 7,  del Decreto  medesimo, di  seguito
   denominato decreto delegato;
f) analizzare  l'impatto economico conseguente alla realizzazione
   degli obiettivi  programmatici regionali  e alle dinamiche dei
   servizi;
g) analizzare l'evoluzione dei modelli organizzativo - gestionali
   a carattere  innovativo, ai  fini della  piena attuazione  del
   processo di aziendalizzazione e del suo sviluppo a sistema;
h) assicurare la circolazione delle conoscenze e dei risultati di
   cui alle precedenti lettere.

2. L'A.R.S.,  nell'ambito delle  materie e  compatibilmente con i
compiti di cui al comma 1, svolge attività di consulenza, studio
e ricerca  su committenza  delle Aziende  sanitarie,  degli  Enti
locali e di altri soggetti pubblici e privati.

3. Al  fine di  espletare le  funzioni di  cui ai  comma 1  e  2,
l'A.R.S. può:

a) effettuare sopralluoghi, acquisire notizie e documentazioni;
b) procedere  all'acquisizione di  dati, attraverso  la  raccolta
   diretta e  sistematica e l'accesso a banche dati, nonchè alla
   loro elaborazione,  pubblicazione e  diffusione  nel  rispetto
   della legge  31 dicembre  1996, n. 675 (Tutela delle persone e
   di altri soggetti rispetto al trattamento dei dati personali);
c) provvedere  alla gestione  di reti  di monitoraggio e di altri
   sistemi di indagine;
d) promuovere  il coordinamento  dei  centri  di  eccellenza  nei
   settori di  interesse  dell'A.R.S.  all'interno  del  Servizio
   sanitario nazionale,  individuando forme di collaborazione con
   analoghi istituti a livello nazionale.

4. Il Consiglio e la Giunta regionale possono affidare all'A.R.S.
ulteriori specifici  incarichi nell'ambito  delle  competenze  ad
esso attribuite.

5. L'A.R.S. è sentito dal Consiglio e dalla Giunta in materia di
programmazione e organizzazione sanitaria.

ARTICOLO 4
(Prestazioni a favore di terzi)

1.  L'A.R.S.  può  fornire  prestazioni  di  studio,  ricerca  e
consulenza a  favore di  enti, aziende,  associazioni pubbliche e
private, anche al di fuori di quanto previsto all'art. 3.

2. La  stipula di  convenzioni o  contratti per le prestazioni di
cui al  comma 1, è subordinata al pieno assolvimento dei compiti
attribuiti all'A.R.S. dalla presente legge.

ARTICOLO 5
(Organi)

1. Sono organi dell'A.R.S.:

a) il Presidente;
b) il Consiglio di amministrazione;
c) il Comitato scientifico;
d) il Collegio dei revisori dei conti.

ARTICOLO 6
(Regolamento)

1. Il  regolamento  dell'A.R.S.  è  adottato  dal  Consiglio  di
amministrazione su  proposta del Presidente, entro quarantacinque
giorni dalla  sua nomina,  sentiti i Coordinatori di cui all'art.
17. Il  regolamento è  inviato  alla  Giunta  regionale  che  lo
trasmette  al   Consiglio   regionale   con   proprie   eventuali
osservazioni entro trenta giorni. Il regolamento è approvato dal
Consiglio regionale nei trenta giorni successivi.

2.  Il   regolamento,  nell'ambito  dei  principi  fissati  dalla
presente legge,  disciplina  l'organizzazione,  il  funzionamento
degli organi,  la pubblicità degli atti, le modalità di accesso
di terzi  ai dati ed alle informazioni in possesso dell'A.R.S., i
compiti  del   segretario  amministrativo,  l'organizzazione  del
lavoro, la  dotazione organica e le modalità di reclutamento del
personale.

ARTICOLO 7
(Consiglio di amministrazione - Composizione e funzionamento)

1. Il  Consiglio di  amministrazione è  nominato  dal  Consiglio
regionale ed è così composto:

a) dal Presidente eletto dal Consiglio regionale;
b) da  cinque membri  eletti dal  Consiglio  regionale  con  voto
   limitato;
c) un membro eletto dal Consiglio regionale su designazione della
   Conferenza sanitaria regionale, di cui all'art. 5, comma 6, LR
   29 giugno 1994, n. 49.

2.  è  membro  di  diritto  il  vice  Presidente  del  Consiglio
sanitario regionale di cui all'art. 26.

3. Il  Consiglio di  amministrazione dura  in  carica  quanto  il
Consiglio regionale  che  lo  ha  nominato  ed  esercita  le  sue
funzioni fino al suo rinnovo.

4. Il  Consiglio di amministrazione è convocato dal Presidente e
si riunisce  almeno mensilmente. La convocazione avviene anche su
richiesta di tre consiglieri.

5. Le  sedute sono  valide con  la presenza della maggioranza dei
consiglieri e  ad esse  partecipano, senza  diritto  di  voto,  i
Coordinatori degli  osservatori e  il segretario  dell'A.R.S.. Le
deliberazioni  sono   adottate  a   maggioranza  dei  consiglieri
presenti salvo  quanto previsto  dall'art. 8, comma 1, lett. b) e
g).

ARTICOLO 8
(Consiglio di amministrazione - Competenze)

1. Il Consiglio di amministrazione:

a) elegge nel suo seno il vice Presidente;
b) delibera  a maggioranza assoluta la nomina dei Coordinatori di
   cui all'art. 17;
c) nomina il segretario amministrativo;
d) delibera  il bilancio  preventivo annuale  e pluriennale  e il
   bilancio di esercizio;
e) delibera  il programma  annuale e pluriennale, su proposta del
   Presidente, sentito  il parere  del Comitato  scientifico, ove
   costituito;
f) approva la relazione annuale del Presidente;
g) delibera, a maggioranza assoluta, il regolamento dell'A.R.S.

2. Gli atti di cui al comma 1, lett. d), sono deliberati entro il
31 ottobre dell'anno precedente a quello di riferimento.

3. Il  Consiglio di  amministrazione può  nominare, in relazione
alla dimensione  e alla complessità delle attività dell'A.R.S.,
un Comitato scientifico ed un suo Coordinatore.

4. Il  Comitato scientifico  è costituito  da non  più di sette
studiosi  ed   esperti  nelle   materie  oggetto   dell'attività
dell'A.R.S. Il regolamento di cui all'art. 6 individua, altresì,
i compiti del Comitato scientifico medesimo.

ARTICOLO 9
(Presidente)

1. Il Presidente:

a) rappresenta legalmente l'A.R.S.;
b) convoca  e presiede le sedute del Consiglio di amministrazione
   e ne stabilisce l'ordine del giorno;
c) cura i rapporti con gli organi della Regione;
d) presenta  annualmente alla  Giunta regionale, che la trasmette
   al Consiglio  regionale, una  relazione sull'attività  svolta
   dall'A.R.S.;
e) svolge altri compiti previsti dal regolamento.

2.  Il   vice  Presidente   rappresenta  in  caso  di  assenza  o
impedimento il Presidente.

ARTICOLO 10
(Collegio dei revisori dei conti - Composizione)

1. Il  Collegio dei  revisori dei conti è composto da tre membri
effettivi e  due supplenti  iscritti nel  registro  dei  revisori
contabili.

2.  Il   Collegio  dei  revisori  è  nominato  con  decreto  del
Presidente della  Giunta regionale su deliberazione del Consiglio
regionale, proposta  dalla Giunta,  adottata con  voto  limitato,
contestualmente alla elezione del Consiglio di amministrazione.

3. Il  Presidente  del  Collegio  è  individuato  dal  Consiglio
regionale tra  i membri del Collegio stesso nominati ai sensi del
comma 2.

4. Partecipa,  su  richiesta  del  Presidente  dell'A.R.S.,  alle
sedute del Consiglio di amministrazione.

5. La  nomina del  Collegio scade con lo scadere del Consiglio di
amministrazione.

ARTICOLO 11
(Collegio dei revisori dei conti - Competenze)

1. Il Collegio dei revisori dei conti:

a) controlla  la    regolarità    amministrativa    e  contabile
   dell'A.R.S., con diritto di accesso, a tale effetto, agli atti
   e documenti dell'A.R.S.;
b) relaziona  sulla conformità  del  bilancio  preventivo  e  di
   esercizio alle  norme di  legge; la  relazione è  allegata ai
   predetti atti;
c) presenta  semestralmente al Consiglio ed alla Giunta regionale
   una relazione  sull'andamento della  gestione amministrativa e
   finanziaria dell'A.R.S.;
d) il  trattamento economico  dei componenti  è quello  previsto
   dall'art. 3 del decreto delegato.

ARTICOLO 12
(Controllo sugli atti)

1. Sono  sottoposti ad  approvazione del  Consiglio regionale, su
proposta della Giunta, i seguenti atti dell'A.R.S.:

a) bilancio preventivo annuale e pluriennale;
b) bilancio di esercizio.

2. La  Giunta regionale provvede a formulare la proposta entro 30
giorni dal ricevimento degli atti. Il Consiglio regionale procede
all'approvazione entro i successivi 30 giorni.

3. Ai  fini di  cui al  comma 2, al bilancio trasmesso per la sua
approvazione sono  allegati i  programmi pluriennale e annuale di
attività.

4. La  Giunta  regionale  esercita  la  vigilanza  sull'attività
dell'A.R.S..

ARTICOLO 13
(Scioglimento e decadenza del Consiglio di amministrazione)

1. Il  Consiglio  di  amministrazione  può  essere  sciolto  dal
Consiglio regionale,  su  proposta  della  Giunta,  nei  casi  di
inattività,   violazione    di   legge,    gravi    inadempienze
nell'attuazione dei programmi di attività.

2. Lo  scioglimento è  disposto con  deliberazione  approvata  a
maggioranza  assoluta   ed  è   preceduto  da  formale  diffida,
deliberata dalla  Giunta regionale,  a provvedere  o a presentare
deduzioni  in   ordine  ai  fatti  contestati  entro  il  termine
stabilito.

3. La riduzione per qualsiasi motivo del numero dei consiglieri a
meno  della   metà  comporta  di  diritto  lo  scioglimento  del
Consiglio di amministrazione.

4. In  caso di  scioglimento o  decadenza, il Consiglio regionale
procede alla  nomina di  un commissario  e provvede entro novanta
giorni dallo  scioglimento o  dalla pronunzia  di decadenza, alla
costituzione del nuovo Consiglio di amministrazione.

ARTICOLO 14
(Indennità di presenza e rimborso spese)

1. Ai  membri dei Consiglio di amministrazione, al Coordinatore e
ai  componenti  del  Comitato  scientifico,  ove  costituito,  è
corrisposta un'indennità  di presenza e un rimborso spese la cui
misura è  definita, con deliberazione della Giunta regionale, in
analogia a  quanto previsto  per gli  enti e  organismi  operanti
nella regione.

ARTICOLO 15
(Programma di attività)

1. Il  programma pluriennale  e annuale  di attività  indica  le
linee generali dell'attività dell'A.R.S. e pone gli obiettivi da
perseguire nel periodo considerato.

2. Il  Consiglio regionale  e la  Giunta  regionale,  sentita  la
Conferenza sanitaria  regionale, entro  il 31  luglio di  ciascun
anno,  formulano  proposte  ai  fini  della  predisposizione  del
programma dell'A.R.S.

3. Le  proposte di cui al comma 2, costituiscono parte essenziale
e  prioritaria   del  programma   di  attività   dell'A.R.S.  Lo
svolgimento di  ulteriori attività  è subordinato al loro pieno
assolvimento.

4. Il  Presidente della  Giunta regionale  ed il  Presidente  del
Consiglio regionale possono richiedere all'A.R.S. la messa a loro
disposizione  delle   conoscenze  e  delle  informazioni  in  suo
possesso.

ARTICOLO 16
(Personale)

1. L'A.R.S., per lo svolgimento della propria attività, può:

a) avvalersi di personale a rapporto privato;
b) avvalersi  di personale  trasferito dalle  Aziende sanitarie o
   Enti locali,  nonchè del personale trasferito dal ruolo unico
   regionale per funzioni tecnico-amministrative;
c) stipulare  convenzioni con  enti  pubblici  o  privati  aventi
   medesima finalità.

2. La  Giunta regionale,  con propria  deliberazione, provvede  a
dotare l'A.R.S.  delle risorse  necessarie per  espletamento  dei
propri compiti,  mediante  trasferimento  di  personale,  nonchè
mediante  l'attribuzione   dei  beni  mobili,  immobili  e  delle
attrezzature necessarie.

ARTICOLO 17
(Articolazioni di funzioni e struttura operativa)

1. L'  A.R.S. articola le proprie funzioni attraverso Osservatori
corrispondenti a  distinte strutture  operative, a  ciascuno  dei
quali è  preposto un  Coordinatore  nominato  dal  Consiglio  di
amministrazione tra  persone di provata esperienza nella materia,
in  possesso   del  diploma  di  laurea.  All'individuazione  dei
Coordinatori  degli   Osservatori  si  procede  previa  selezione
pubblica.

2. Il  rapporto di  lavoro dei Coordinatori di cui al comma 1, è
regolato da  contratto di diritto privato di durata non superiore
a  cinque   anni.  Ai  medesimi  è  corrisposto  un  trattamento
economico nella misura non superiore ai direttori sanitari di cui
all'art. 3,  comma 6,  del decreto  delegato e  relative norme di
attuazione.

3. Sono istituiti tre Osservatori così denominati:

a) Osservatorio di Epidemiologia;
b) Osservatorio per la Qualità;
c) Osservatorio di Economia Sanitaria.

4. Il  Consiglio regionale  può deliberare,  su  proposta  della
Giunta regionale,  sentito il  Consiglio di  amministrazione,  la
costituzione di ulteriori Osservatori, definendone le finalità e
le funzioni nel rispetto dei criteri e con le modalità contenute
nel presente articolo e delle disposizioni contenute all'art. 21.

5. La struttura degli Osservatori è proposta dai Coordinatori di
cui al comma 1, ed è definita nell'ambito del regolamento di cui
all'art. 6.

6. Gli  Osservatori sono  dotati di adeguati strumenti di calcolo
in rete  con i  sistemi informativi  regionali e  si raccordano a
livello locale  con i  sistemi informativi  delle  Province,  dei
Comuni e  delle Aziende  sanitarie. Si  avvolgono,  altresì,  di
collegamenti per la ricerca bibliografica informatizzata.

7. Gli  Osservatori, nell'ambito  delle direttive  impartite  dal
Consiglio di  Amministrazione dell'A.R.S., rispondono con la loro
attività alle  esigenze di  programmazione del Consiglio e della
Giunta regionale.  Sono altresì  organismi di  supporto  per  la
Conferenza sanitaria  regionale per  le attività  di indirizzo e
controllo a questa spettanti.

ARTICOLO 18
(Osservatorio di Epidemiologia - Funzioni)

1. L'Osservatorio di Epidemiologia ha il compito di:

a) produrre  dati  descrittivi  sulla  salute  della  popolazione
   toscana, individuando  indicatori geografici e temporali utili
   a identificare i problemi emergenti;
b) studiare  e sperimentare  metodi adeguati per la previsione di
   scenari  epidemiologici   conseguenti  alle   diverse   azioni
   sanitarie;
c) individuare  e sperimentare indicatori di qualità dei Servizi
   Sanitari a livello regionale;
d) produrre  ricerche, documenti  preparatori  per  la  relazione
   annuale sullo stato di salute della popolazione toscana;
e) valutare l'impatto epidemiologico dei diversi piani attuativi;
f) analizzare,  monitorare e, quando opportuno, svolgere progetti
   di ricerca sanitaria finalizzata di interesse regionale.

2. Le  attività di  cui al  comma  1,  sono  rivolte  all'ambito
preventivo, diagnostico  e  terapeutico  del  Servizio  sanitario
regionale.

ARTICOLO 19
(Osservatorio per la Qualità - Funzioni)

1. L'Osservatorio per la Qualità ha il compito di:

a) predisporre  criteri operativi  in merito  alla concessione di
   crediti di qualità;
b) elaborare linee-guida relative alla qualità dei servizi;
c) individuare  requisiti specifici  per  l'accreditamento  delle
   strutture sanitarie pubbliche e private;
d) curare  la compilazione  di appositi  manuali  per  l'adesione
   all'accreditamento;
e) fornire  indicatori    di  processo  e  di  esito,  rilevabili
   nell'ambito dei  flussi informativi  attivati, per la verifica
   dei requisiti di qualità e per la permanenza dei requisiti di
   accreditamento compreso quello di eccellenza.

ARTICOLO 20
(Osservatorio di Economia Sanitaria - Funzioni)

1. L'Osservatorio di Economia Sanitaria ha il compito di:

a) elaborare    modelli  econometrici  da  applicare  al  settore
   sanitario  e   analizzare  l'impatto   sul  tessuto  economico
   regionale della spesa sanitaria;
b) effettuare  analisi comparate  dei costi  e dell'efficacia  di
   modelli organizzativi e per tipologie di soggetti produttori;
c) effettuare  analisi dei  costi e  valutazioni di  efficacia di
   programmi  e  progetti  di  riordino  del  servizio  sanitario
   regionale;
d) elaborare procedure di gestione aziendale.

ARTICOLO 21
(Organizzazione,  attività  e  rapporto  degli  Osservatori  con
strutture tecniche regionali)

1. Gli  Osservatori possono  produrre  elaborati  in  proprio  od
avvalersi di  collaborazioni esterne.  Ai fini predetti essi sono
autorizzati all'accesso  a tutti  i flussi di dati attinenti alla
salute  a   carattere  regionale   dovunque  collocati,   ed   in
particolare:

a) scheda di dimissione ospedaliera;
b) interruzioni volontarie di gravidanza;
c) archivio malattie infettive;
d) archivio regionale AIDS;
e) registro malformazioni;
f) archivio regionale di mortalità;
g) registro tumori toscano ed altri eventuali attinenti;
h) servizi  di elaborazione  dati e  verifica di  qualità  delle
   aziende sanitarie e strutture private.

2. L'accesso  ai flussi  di dati  di cui al comma 1, comprende la
possibilità  di   trattamento  dei   dati  sensibili  a  livello
individuale   nominativo   o   comunque   identificabile.   Detto
trattamento avviene  sotto la  responsabilità  dei  Coordinatori
degli  Osservatori,  d'intesa  con  il  responsabile  di  ciascun
flusso, nel rispetto della legge 675/1996.

3. Le  collaborazioni esterne  avvengono su  progetti specifici e
sono finalizzate ad ottimizzare le competenze presenti in Regione
nei campi  di interesse. Gli Osservatori si avvalgono di una rete
di  strutture   competenti,  della   quale  promuovono  anche  il
coordinamento,  avuto   riguardo  ai   progetti   specifici   che
coinvolgono le diverse pluriarticolazioni della rete.

4. Gli Osservatori collaborano altresì su specifici progetti con
le Università  toscane, il  Consiglio Nazionale  delle Ricerche,
altri enti di ricerca e le società scientifiche di settore.

5.  Gli   Osservatori  promuovono   un  permanente   contatto   e
collaborazione con  le Aziende  sanitarie e  gli Istituti privati
che partecipano  con le  proprie attività  alla  individuazione,
fattibilità  e   realizzazione  dei  progetti  di  lavoro  degli
osservatori.

6. I  rapporti operativi fra gli Osservatori e le strutture delle
Aziende  sanitarie   interessate  sono  regolamentati  attraverso
specifici    accordi     convenzionali    fra    le    rispettive
amministrazioni.

Capo II
ISTITUZIONE E DISCIPLINA DEL CONSIGLIO SANITARIO REGIONALE

ARTICOLO 22
(Istituzione del Consiglio Sanitario Regionale)

1. è  istituito il  Consiglio Sanitario  Regionale,  di  seguito
denominato C.S.R. quale organismo tecnico-consultivo della Giunta
e del Consiglio regionale.

2. Il  C.S.R. ha  sede presso  il Centro direzionale della Giunta
regionale.

ARTICOLO 23
(Funzioni)

1. Il C.S.R. svolge le seguenti funzioni:

a) consulenza  in  materia  di  organizzazione  e  programmazione
   sanitaria;
b) esprime    parere  sui  provvedimenti  di  contenuto  tecnico-
   sanitario.

ARTICOLO 24
(Organi)

1. Sono organi del C.S.R.:

a) il Presidente;
b) il Vice Presidente;
c) l'Ufficio di presidenza;
d) l'Assemblea.

ARTICOLO 25
(Presidente)

1. Il  C.S.R. è  presieduto dall'Assessore  regionale al Diritto
alla salute con il compito di:

a) convocare e presiedere l'assemblea del C.S.R.;
b) presiedere l'Ufficio di presidenza;
c) proporre all'Ufficio di presidenza il programma di attività e
   l'ordine del giorno dei lavori;
d) sovrintendere  all'attuazione dei  programmi di  attività del
   C.S.R.;
e) presentare  annualmente al  Consiglio regionale  e alla Giunta
   regionale la relazione sull'attività del C.S.R.;
f) proporre al C.S.R. il regolamento interno.

ARTICOLO 26
(Vice Presidente)

1. Il Vice Presidente del C.S.R. è il Presidente in carica della
Federazione Regionale Toscana dell'Ordine dei Medici.

2. Il Vice Presidente è delegato dal Presidente a svolgere tutte
le funzioni allo stesso assegnate dall'art. 25.

ARTICOLO 27
(Ufficio di presidenza - Composizione e funzioni)

1. L'Ufficio di presidenza è composto:

a) dal Presidente del C.S.R.;
b) dal Vice Presidente del C.S.R.;
c) da sei membri eletti al proprio interno dall'Assemblea;
d) dal  Coordinatori  del  Dipartimento  della  Giunta  regionale
   competente per materia.

2. L'Ufficio di presidenza ha il compito di:

a) proporre  all'Assemblea il  programma di  attività annuale  e
   pluriennale del C.S.R.;
b) determinare l'ordine del giorno dei lavori;
c) costituire  i gruppi  di lavoro  e proporre  all'Assemblea  le
   Commissioni permanenti o speciali;
d) designare  gli esperti  regionali o  extraregionali chiamati a
   collaborare con  le  Commissioni  e  assegnare  alle  medesime
   l'esame dei  provvedimenti e  decidere in  ordine ai pareri da
   sottoporre all'esame dell'Assemblea;
e) promuovere,   d'intesa    con  la  direzione  dell'A.R.S.,  il
   coordinamento delle rispettive attività.

ARTICOLO 28
(Assemblea - Composizione)

1. L'Assemblea del C.S.R. è composta:

a) dal Presidente del C.S.R. che la presiede;
b) dal  Presidente in  carica della  Federazione Regionale  degli
   Ordini dei Medici;
c) da ventotto membri, medici di comprovata esperienza, designati
   dalla Federazione  di cui  alla precedente  lettera b), di cui
   tre medici  di medicina generale, un pediatra di libera scelta
   e 24  specialisti  individuati  nell'ambito  delle  discipline
   riferite  alle   aree  funzionali   ospedaliere,  alle  unità
   funzionali territoriali  e al  dipartimento della prevenzione,
   tenendo conto delle varie realtà territoriali;
d) da  quattordici   rappresentanti  designati  da  ciascuno  dei
   seguenti organismi professionali:
   - uno dall'Ordine regionale dei Veterinari
   - uno dalla Federazione Regionale degli Ordini dei Farmacisti
   - uno dall'Ordine Regionale degli Psicologi
   - uno dalle Commissioni Provinciali Odontoiatri della Toscana
   - uno dalla Federazione Nazionale dei Biologi
   - uno dalla Federazione Regionale dei Chimici
   - uno dal Coordinamento Regionale Collegi IPASVI
   - uno dal Coordinamento Regionale Collegi ostetriche
   - uno  dal    Coordinamento    Regionale  Collegi  tecnici  di
     radiologia
   - cinque  scelti    tra    i    dirigenti    dalle  rispettive
     organizzazioni professionali  di cui un dietista, un tecnico
     di vigilanze  e ispezioni,  un tecnico  di  laboratorio,  un
     tecnico della riabilitazione, un assistente sanitario;
e) tre  direttori sanitari  delle Aziende  UUSSLL ed un direttore
   sanitario delle Aziende ospedalie re;
f) un  direttore    sanitario    designato    dalle  Associazioni
   rappresentative degli Istituti privati;
g) tre  esperti  in  materia    sanitaria  eletti  dal  Consiglio
   regionale con voto limitato;
h) il  Presidente del  C.S.R., per  gli  argomenti  di  interesse
   dell'ARPAT, invita  il Direttore  Generale dell'Agenzia  e per
   gli aspetti  di interesse  di  bioetica  il  Presidente  della
   Commissione regionale di bioetica, con diritto di voto.

2. I  membri di  cui al  comma 1,  lett. b),  c) e  d), durano in
carica dalla  data di  nomina fino  alla scadenza  del  Consiglio
regionale. In  sede di prima applicazione della presente legge, i
medesimi membri  durano in carica fino alla data di un anno dalla
prima riunione del C.S.R. successiva alle elezioni regionali.

3. I  membri di  cui alla lettera e) sono designati dai direttori
generali rispettivamente  delle Aziende  UUSSLL e  delle  Aziende
ospedaliere.

4. I  membri del C.S.R. sono nominati dal Consiglio regionale, su
proposta della  Giunta regionale fatta eccezione degli esperti di
cui al  comma 1,  lett.  g).  A  tal  fine  le  designazioni  dei
componenti di  cui al  comma  1,  lett.  c),  d),  e),  f),  sono
trasmesse alla  Giunta medesima  entro 60  giorni dall'entrata in
vigore della presente legge.

5. Non appena il numero delle designazioni pervenute ai sensi del
comma 4,  unitamente a  quello dei  componenti di cui al comma 1,
lett. b),  e), f),  rappresenta la maggioranza dei componenti del
C.S.R., la Giunta regionale provvede a trasmettere la proposta di
nomina al Consiglio regionale.

6. Il  C.S.R. si  considera regolarmente costituito con la nomina
della maggioranza dei suoi membri.

7. A  seguito del  venire meno per un qualsiasi motivo di uno dei
componenti  dell'Assemblea,   la  sostituzione   avviene  con  le
procedure di cui al presente articolo.

8. Sono  fatte salve  le vigenti  norme in  materia di  nomine  e
designazione in enti o organismi operanti nella Regione.

ARTICOLO 29
(Assemblea - Funzioni)

1. L'Assemblea svolge le seguenti funzioni:

a) consulenza  e   proposta    in  materia  di  organizzazione  e
   programmazione sanitaria;
b) esprime   pareri  sui  provvedimenti  regionali  di  contenuto
   tecnico sanitario;
c) esprime   parere  obbligatorio  sugli  atti  aventi  carattere
   programmatorio o  dispositivo generale  e sugli atti finali di
   tutti gli organismi tecnico-sanitari di nomina regionale;
d) adotta,  entro 30  giorni  dall'insediamento,  il  regolamento
   interno su proposta del Presidente;
e) nomina  nella prima  seduta a  maggioranza semplice  6  membri
   dell'Ufficio di  presidenza scelti  al proprio  interno di cui
   almeno uno tra i componenti di cui all'art. 28, comma 1, lett.
   d);
f) adotta il programma annuale di attività;
g) collabora  al monitoraggio  dei livelli  di  assistenza,  alla
   verifica  della  qualità  del  servizio,  all'attuazione  del
   sistema dell'accreditamento  e alla  elaborazione dei progetti
   innovativi sperimentali  e può  richiedere a  tal fine studi,
   consulenze o ricerche attraverso l'A.R.S.;
h) collabora  alla stesura della relazione annuale sullo stato di
   salute della Regione;
i) promuove,  anche in  collaborazione con  soggetti  pubblici  e
   privati, iniziative  formative e  culturali, nonchè  studi  e
   ricerche;
l) promuove  la elaborazione ed esprime parere obbligatorio sulle
   linee  guida   e  sui   percorsi  assistenziali   nonchè  sui
   protocolli  diagnostico   e  terapeutico   riabilitativi,   in
   collaborazione con  le società  scientifiche e la Federazione
   degli Ordini;
m) designa i membri di propria competenza negli organismi tecnico
   sanitari regionali;
n) esprime  eventuali pareri  su provvedimenti  aventi  carattere
   sanitario  a   richiesta  delle   Aziende  sanitarie  e  delle
   Conferenze dei sindaci;
o) nomina le Commissioni di cui all'art. 31.

2. Per lo svolgimento dei propri compiti il C.S.R. può avvalersi
di esperti  nominati dal  Presidente su  proposta dell'Ufficio di
presidenza  scelti   anche   su   designazione   delle   società
scientifiche di  settore.  A  tali  esperti  spetta  il  compenso
previsto per i componenti dell'Assemblea.

3. Alle  sedute  dell'Assemblea  partecipa  il  Coordinatore  del
Dipartimento del  Diritto alla  salute della Giunta regionale, il
quale, a  richiesta del  Presidente, può  invitare i  funzionari
della Regione  e delle  Aziende interessate  per  la  trattazione
degli argomenti di rispettiva competenza.

4. Le  riunioni  dell'Assemblea  non  sono  pubbliche.  Gli  atti
inerenti  materie  di  interesse  generale  sono  pubblicati  per
decisione  del   Presidente  del   C.S.R.  anche   su   richiesta
dell'Ufficio di presidenza.

ARTICOLO 30
(Regolamento)

1. Il  Regolamento del  C.S.R.  è  adottato  dall'Assemblea,  su
proposta del  Presidente, entro  trenta giorni  dalla  seduta  di
insediamento.

2. Il  Regolamento definisce  le norme  per l'organizzazione e il
funzionamento del  C.S.R. e  le articolazioni  di funzioni di cui
all'art. 31.

ARTICOLO 31
(Articolazioni di funzioni)

1.  Il   C.S.R.  articola  le  proprie  funzioni  in  Commissioni
permanenti e speciali, per la trattazione di specifiche tematiche
alle quali  possono essere  chiamati a  partecipare esperti anche
esterni al Servizio sanitario regionale.

2. Le Commissioni permanenti di cui al comma 1, sono:

a) la Commissione per la formazione sanitaria;
b) la Commissione per l'innovazione e la sperimentazione.

3. La Commissione per la formazione sanitaria ha il compito di:

a) formulare proposte in ordine ai fabbisogni formativi;
b) esprimere  pareri  sui  provvedimenti  regionali  inerenti  la
   formazione;
c) formulare proposte sugli obiettivi didattici e indirizzi per i
   piani formativi aziendali e regionali con particolare riguardo
   ai corsi post-laurea e post-diploma;
d) fornire  indicazione sui  requisiti per l'accreditamento delle
   strutture formative  e del  personale docente  e tutoriale sia
   del Servizio sanitario che dell'Università;
e) proporre  linee guida  formative per  il  personale  impegnato
   nella verifica di qualità e nell'accreditamento.

4. La  Commissione per  l'innovazione e  la sperimentazione ha il
compito di:

a) esprimere  parere sui  progetti di  innovazione tecnologica ed
   organizzativa nel settore della sanità;
b) svolgere  attività di consulenza, studio e ricerca in materia
   di  innovazione   tecnologica  e   gestionale  nelle   Aziende
   sanitarie.

5. Ulteriori  Commissioni permanenti  o speciali, per particolari
tematiche, possono  essere previste  in relazione  agli obiettivi
fissati dagli atti di programmazione regionale.

ARTICOLO 32
(Struttura)

1. Per  lo svolgimento delle proprie funzioni il C.S.R. si avvale
di un'apposita  struttura tecnica  cui è  preposto un  dirigente
responsabile, coadiuvato da funzionari e personale amministrativo
del Dipartimento della Giunta regionale competente per materia.

2. La  Giunta regionale  provvede alla  messa a  disposizione del
C.S.R. di  una sede  idonea, nonchè del materiale indispensabile
per lo svolgimento dei compiti ad esso assegnati.

ARTICOLO 33
(Compensi)

1. Al  Vice  presidente  e  ai  membri  del  C.S.R.,  nonchè  ai
componenti esterni  delle Commissioni  permanenti e  speciali, è
corrisposta un'indennità di presenza ed un rimborso spese la cui
misura è  definita con  deliberazione della Giunta regionale, in
analogia a  quanto previsto  per  gli  organismi  operanti  nella
regione.

2. All'attività  amministrativa necessaria  per il funzionamento
del C.S.R. si provvede in conformità a quanto stabilito dalla LR
7  novembre   1994,  n.   81  e   successive   modificazioni   ed
integrazioni.

TITOLO II
NORME FINALI

ARTICOLO 34
(Finanziamento)

1. Agli  oneri derivanti  dall'attuazione della  presente  legge,
previsti per  il 1998  in L.  240.000.000 per  le spese  di primo
impianto, si  provvede con  le disponibilità  di cui al capitolo
18090 del corrente bilancio di previsione.

2. Per  gli esercizi  successivi si  provvede con  una quota  del
Fondo sanitario  regionale così come determinato annualmente con
legge regionale di bilancio.

ARTICOLO 35
(Abrogazioni)

1. Si intendono abrogate le norme della Legge Regionale 29 giugno
1994, n.  49  (Norme  per  il  riordino  del  Servizio  sanitario
regionale) in contrasto con le disposizioni della presente legge.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 30 settembre 1998

Chiti

La presente  legge è  stata approvata dal Consiglio Regionale il
15.09.98 ed  è stata  vistata dal  Commissario  del  Governo  il
25.09.98.



ASSISTENZA SANITARIA
ORDINAMENTO
PERSONALE

