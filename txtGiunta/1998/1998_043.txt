Eventi alluvionali  del 19  Giugno 1996: agevolazioni finanziarie
per il  trasferimento degli impianti produttivi di cui all'art. 5
del decreto legge n. 576/96, convertito in legge n.677/96.

Il Consiglio Regionale ha approvato il 1-07-1998
Il Commissario del Governo ha apposto il visto il 24-07-1998
Il Presidente  della Giunta  Regionale promulga la seguente legge
regionale:

TITOLO I
DISPOSIZIONI  PER   AGEVOLARE  IL  TRASFERIMENTO  DEGLI  IMPIANTI
PRODUTTIVI

ARTICOLO 1
(Oggetto)

1. La  presente legge, disciplina le agevolazioni finanziarie per
il trasferimento degli impianti produttivi localizzati nelle zone
colpite dagli  eventi alluvionali  del giugno  1996  e  detta  le
disposizioni per  la individuazione  delle aree  da destinare  al
trasferimento medesimo  in attuazione  dell'art.  5,  comma  4  e
dell'art. 6  comma 5 del decreto legge 12.11.96 n. 576 convertito
con legge  31.12.96, n.677,  da ora  in  poi  denominato  decreto
legge.

ARTICOLO 2
(Beneficiari)

1. Le  agevolazioni di cui alla presente legge sono concesse alle
imprese extra-agricole, proprietarie o conduttrici degli impianti
produttivi  da   demolire,  in  quanto  costituenti  ostacolo  al
regolare deflusso  delle acque,  ai sensi  dell'art. 3 della LR 1
aprile 1998, n. 20.

2. Possono  altresì accedere  ai benefici,  nei limiti di cui al
successivo art.  13, le  imprese industriali,  agro-industriali e
artigianali proprietarie  o conduttrici  di  impianti  produttivi
localizzati nelle  aree a  rischio idrogeologico  perimetrate  ai
sensi dell'art.  4, comma 2 del decreto legge e non deperimetrate
alla data del 30 giugno 1996.

3. Le  agevolazioni consistono in contributi in conto interessi e
in conto  capitale sui  finanziamenti  bancari  finalizzati  alla
copertura  delle   spese  di   investimento  sostenute   per   il
trasferimento degli  impianti produttivi  nello stesso  comune  o
comunque nell'ambito  di uno dei comuni delle Province di Lucca e
Massa Carrara individuati ai sensi dell'art. 4 del decreto legge.

4. Ai  fini della concessione dei contributi di cui alla presente
legge  costituisce   impianto   produttivo   qualsiasi   immobile
destinato alla attività di impresa.

ARTICOLO 3
(Contributi per  il trasferimento di impianti produttivi soggetti
a demolizione)

1. Alle  imprese di  cui all'art.  2, comma  1,  è  concesso  un
contributo in conto interessi pari a 2,5 punti percentuali.

2. Ove  il trasferimento  avvenga nell'ambito  territoriale dello
stesso Comune,  il contributo  in conto  interessi è  pari a 3,5
punti percentuali.

3.  Alle   imprese  conduttrici   degli  impianti  produttivi  da
demolire, fermi  restando i  contributi in conto interessi di cui
ai commi  precedenti, è altresì concesso un contributo in conto
capitale pari al 15% della spesa di investimento ammissibile.

ARTICOLO 4
(Contributi per  il  trasferimento  di  impianti  produttivi  non
soggetti a demolizione)

1. Alle  imprese di  cui  all'art.  2,  comma  2,  sono  concessi
contributi in conto interessi pari a 1,5 punti percentuali.

2. Ove  il trasferimento  avvenga nell'ambito  territoriale dello
stesso Comune  il contributo  in conto  interessi è  pari a  2,5
punti percentuali.

3. Alle  imprese conduttrici  degli impianti da trasferire, fermi
restando  i  contributi  in  conto  interessi  di  cui  ai  commi
precedenti, è  altresì concesso un contributo in conto capitale
pari al 10% della spesa di investimento ammissibile.

ARTICOLO 5
(Spese ammissibili)

1. Ai  fini della concessione di contributi di cui agli artt. 3 e
4, sono  ammissibili le  spese di  investimento relative al costo
del  terreno  urbanizzato,  dell'immobile,  degli  impianti,  dei
macchinari, delle attrezzature e dei mobili. Non sono ammissibili
le spese per l'acquisto delle scorte.

2.  L'immobile  da  ricostruire,  o  da  acquistare,  ammissibile
all'agevolazione, deve avere una superficie coperta non superiore
a due volte la superficie dell'immobile da trasferire.

3.   L'importo   massimo   dell'investimento   ammissibile   alle
agevolazioni è di lire 2500 milioni per ciascuna impresa.

ARTICOLO 6
(Ammontare massimo e durata dei finanziamenti bancari)

1. L'ammontare  del finanziamento  bancario  agevolato  non  può
superare il 75% della spesa ammissibile.

2. La  durata del  finanziamento medesimo  non è  superiore a 15
anni   ove    finalizzato   alla   costruzione   o   all'acquisto
dell'immobile  e   del  terreno  urbanizzato  e  a  10  anni  ove
finalizzato all'acquisto degli altri beni strumentali, incluso il
preammortamento fino a 2 anni.

ARTICOLO 7
(Soggetto competente e copertura finanziaria)

1. Per  la concessione  dei contributi di cui alla presente legge
la Regione si avvale della Fidi Toscana S.p.A.

2. A  tali fini  presso la  Fidi Toscana  S.p.A. è costituito un
apposito Fondo  dell'importo di  lire 11  miliardi, da utilizzare
nelle forme indicate dalla presente legge.

3.  L'entità   di  tale   Fondo  sarà   incrementata   con   le
disponibilità finanziarie residue del Fondo costituito presso la
Società FIDI  Toscana S.p.A., in attuazione dell'art. 5 comma 3,
del decreto  legge, dopo l'erogazione dei contributi alle imprese
ammesse ai  benefici e  la presentazione  da parte della medesima
Società del rendiconto finanziario alla Giunta regionale.

ARTICOLO 8
(Garanzie sussidiarie)

1. A  fronte  di  finanziamenti  concessi  dalle  banche  per  la
realizzazione degli  investimenti previsti  dalla presente legge,
la Società  FIDI Toscana  S.p.A. può  altresì rilasciare  alle
imprese beneficiarie garanzie sussidiarie.

2. A  tal fine  è costituito  presso la  Società  FIDI  Toscana
S.p.A. un  apposito Fondo  speciale rischi dell'importo di lire 5
miliardi.

3. La  garanzia sussidiaria  di Fidi  Toscana S.p.A.  è prestata
nella misura massima del 50% dell'importo garantito, elevabile al
75% quando  il rapporto  cauzionale, calcolato  secondo i criteri
adottati per  la concessione  di operazioni di credito fondiario,
risulti superiore allo 0.80.

4. Con  le disponibilità  finanziarie del Fondo speciale rischi,
Fidi Toscana  S.p.A. può  attivare  operazioni  di  credito  per
l'importo massimo  non superiore a 12 volte l'ammontare del fondo
stesso.

5. Per la copertura di eventuali perdite, comprensive di capitali
e interessi,  derivanti da  operazioni garantite,  si  fa  fronte
esclusivamente con  le disponibilità  del Fondo Rischi di cui al
presente articolo.

6. L'importo  massimo dei finanziamenti ammissibili alla garanzia
del Fondo  rischi di  cui al  presente articolo  è di  lire 2500
milioni per ciascuna impresa richiedente.

ARTICOLO 9
(Convenzioni)

1. Per  la concessione  dei  contributi  e  per  il  rilascio  di
garanzie,  di  cui  alla  presente  legge,  Fidi  Toscana  S.p.A.
provvede a stipulare apposite convenzioni con le banche.

ARTICOLO 10
(Compensi e interessi)

1. Fidi  Toscana  S.p.A.  percepisce  dalle  imprese  ammesse  al
contributo in  conto interessi  o in conto capitale un contributo
di lire 600.000 oltre I.V.A.

2. A  fronte del rilascio della garanzia sussidiaria Fidi Toscana
percepisce dall'impresa  beneficiaria un  contributo dello  0,10%
dell'importo  del   finanziamento  per   ogni  anno   di   durata
dell'operazione.

3. Gli  interessi maturati  sulle disponibilità  finanziarie dei
fondi, di  cui alla  presente  legge,  sono  destinati  ai  fondi
medesimi, al netto degli oneri fiscali di competenza nonchè, nei
limiti del  4% della  consistenza dei  fondi e  comunque  per  un
importo non  superiore agli  interessi maturati,  delle spese  di
gestione e di pubblicizzazione.

ARTICOLO 11
(Procedure)

1. Le  domande per  ottenere i  contributi di  cui alla  presente
legge sono  presentate alla Fidi Toscana S.p.A. entro e non oltre
il 30 giugno 1999.

2. Alla domanda è allegata la seguente documentazione:

a) certificato  di  iscrizione  al  Registro  delle  Imprese  non
   anteriore a 3 mesi rilasciato dalla C.C.I.A.A.;
b) piano   finanziario  contenente  la  descrizione  e  l'importo
   dell'investimento, l'indicazione della copertura finanziaria e
   l'elencazione dei documenti di spesa;
c) i  bilanci approvati  degli ultimi  due esercizi precedenti la
   data di  presentazione della domanda di agevolazione (solo ove
   venga richiesta anche la garanzia sussidiaria);
d) il     conto  economico  previsionale  relativo  all'esercizio
   successivo alla realizzazione dell'investimento;
e) attestazione di concessione del finanziamento rilasciata dalla
   banca;
f) dichiarazione  sostitutiva di atto di notorietà attestante la
   sussistenza delle condizioni di cui all'art. 2, comma 1 o 2;

3. Ove  le agevolazioni siano richieste a fronte di finanziamenti
per i  lavori realizzati  in economia,  qualora  l'importo  delle
spese non  superi  il  20%  dell'investimento  ammissibile,  alla
domanda è  allegata una  dichiarazione sostitutiva  dell'atto di
notorietà nella quale è attestato lo svolgimento e il costo dei
lavori medesimi.  Ove l'ammontare  dei  lavori  in  economia  sia
superiore al 20% dell'investimento ammissibile, lo svolgimento di
lavori e  la relativa  spesa è attestata tramite perizia giurata
redatta da  professionisti iscritti agli Ordini degli Ingegneri e
degli Architetti  o  al  Collegio  dei  Geometri,  da  presentare
unitamente alla domanda.

ARTICOLO 12
(Erogazione)

1.  Fidi   Toscana  S.p.A.  istruisce  le  domande  e  concede  i
contributi in  conto interessi  e in  conto capitale  secondo  le
seguenti modalità:

a) per le imprese ammissibili alle agevolazioni di cui all'art. 3
   della presente  legge il  contributo in  conto  interessi  e/o
   capitale è  concesso  ogni  3  mesi,  in  corrispondenza  dei
   trimestri solari,  secondo una  graduatoria costituita in base
   all'ordine  cronologico  della  data  di  completamento  della
   documentazione.  La   documentazione  deve  essere  completata
   almeno 30 giorni prima della fine del trimestre;
b) per le imprese ammissibili alle agevolazioni di cui all'art. 4
   della presente  legge Fidi Toscana S.p.A. istruisce le domande
   e delibera  la concessione del contributo dopo la scadenza del
   termine di presentazione delle domande del 30 giugno 1999.

2. I  contributi in  conto  interessi  sono  erogati  all'impresa
beneficiaria in forma attualizzata in unica soluzione, insieme al
contributo in  conto capitale,  ove spettante,  previa erogazione
del finanziamento da parte della banca e l'avvenuto completamento
dell'investimento   da   parte   dell'impresa   richiedente.   Il
contributo in  conto interessi è attualizzato al tasso ufficiale
di sconto.

ARTICOLO 13
(Priorità e riparto)

1. Le domande di contributo di cui all'art. 3 sono prioritarie.

2. Qualora  le  disponibilità  finanziarie  del  Fondo,  di  cui
all'art. 7,  comma 2 residue dopo l'ammissione a contributo delle
suddette  domande  non  siano  sufficienti  rispetto  all'importo
complessivo dei  contributi ammissibili  di cui  all'art.  4,  le
disponibilità  residue  sono  ripartite  tra  i  beneficiari  in
proporzione all'ammontare del contributo ammissibile.

ARTICOLO 14
(Graduatorie e rendiconto)

1. La  Fidi Toscana  S.p.A. trasmette  alla Giunta  regionale  la
graduatoria prevista  dall'art. 12  entro  30  giorni  dalla  sua
compilazione e annualmente il rendiconto delle domande ricevute e
dei contributi  in conto  interessi e  conto capitale  concessi e
erogati, ai sensi della presente legge.

ARTICOLO 15
(Cumulabilità)

1. Le  agevolazioni previste dalla presente legge sono cumulabili
con i  contributi già  concessi  ai  fini  della  ripresa  delle
attività produttive  ai sensi  dell'art. 10  dell'ordinanza  del
Ministro dell'Interno  e per  il coordinamento  della  Protezione
Civile n.  2449 del  25 giugno 1996, dell'art. 5, comma 1 e 3 del
decreto legge nonchè dalla LR 27 giugno 1996, n. 46 e dalla LR 1
aprile 1998, n. 20.

ARTICOLO 16
(Procedure per l'individuazione delle aree di ricostruzione)

1. Entro il termine del 31 maggio 1999 i Comuni delle Province di
Lucca e  Massa Carrara  di  cui  all'art.  4  del  decreto  legge
provvedono ad  individuare le  aree da destinare al trasferimento
degli impianti  produttivi da  demolire  o  comunque  localizzati
nelle aree a rischio idrogeologico.

2.  Ove   l'individuazione  comporti   variante  agli   strumenti
urbanistici vigenti,  ai  fini  di  realizzare  l'intesa  con  la
regione ai sensi dell'art. 5, comma 4 del decreto legge, entro il
28 febbraio  1999, i  Comuni interessati richiedono al Presidente
della  Giunta   Regionale  la   promozione  di   un  accordo   di
pianificazione ai  sensi dell'art. 36 comma 3 della LR 16 gennaio
1995, n. 5.

3. L'accordo  di pianificazione  è realizzato  con le  procedure
semplificate di cui all'art. 11 della LR 3 settembre 1996, n. 76.

ARTICOLO 17
(Norma finanziaria)

1. Agli  oneri derivanti  dalla presente legge si fa fronte con i
Fondi di cui all'art. 5, comma 7 del decreto legge.

TITOLO II
MODIFICA ALLA  LR 1  APRILE  1998,  N.  20  -  "DISPOSIZIONI  PER
L'ATTUAZIONE DEL  DL 12.11.1996,  N.  576  CONVERTITO  CON  LEGGE
677/96 RECANTE  INTERVENTI URGENTI  A FAVORE  DELLE ZONE  COLPITE
DAGLI  EVENTI   CALAMITOSI  GIUGNO/OTTOBRE  1996.  MODALITà  PER
L'INDIVIDUAZIONE  E   DEMOLIZIONE  DEGLI   IMMOBILI   COSTITUENTI
OSTACOLO  AL  REGOLARE  DEFLUSSO  DELLE  ACQUE  E  CONTRIBUTI  AI
PROPRIETARI"

ARTICOLO 18
(Introduzione dell'art. 5-bis)

1. Dopo  l'art. 5  della LR 1 aprile 1998, n. 20 è introdotto il
seguente art. 5 bis:

   "Art. 5-bis
   (Accesso agli immobili e demolizioni in via d'urgenza)
   
   1.  Nelle  more  della  procedura  di  individuazione  di  cui
   all'art.  5,   il  Presidente   della  Giunta  regionale  può
   autorizzare   l'accesso    agli   immobili    compresi   nella
   ricognizione di  cui al  medesimo art. 5, comma 1, qualora sia
   necessario ai  fini del rispetto dei termini prescritti per la
   realizzazione  degli  interventi  di  messa  in  sicurezza  da
   realizzare nell'ambito  degli immobili  medesimi. A  tale fine
   può avvalersi degli enti locali territorialmente interessati.
   
   2. Ove  sussistano  le  condizioni  di  cui  al  comma  1,  il
   Presidente della  Giunta regionale  può altresì  ordinare la
   demolizione degli  immobili edificati, previo accertamento del
   relativo valore  con le  modalità di cui all'art. 4, comma 2.
   In tali  casi, se  non provvede  il proprietario,  la  perizia
   giurata è redatta d'ufficio.
   
   3.  Ove   si  proceda  ai  sensi  del  presente  articolo,  al
   proprietario  non   è  dovuta   alcuna  indennità  ulteriore
   rispetto al contributo di cui all'art. 4."

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

La presente legge, dichiarata urgente ai sensi dell'art. 28 dello
Statuto e  dell'art. 127  della Costituzione,  entra in vigore il
giorno stesso della sua pubblicazione.

Firenze, 31 luglio 1998

Chiti

La presente  legge è  stata approvata dal Consiglio Regionale il
1-07-1998 ed  è stata vistata dal Commissario del Governo il 24-
07-1998.



PUBBLICHE CALAMITà
FINANZIAMENTI

