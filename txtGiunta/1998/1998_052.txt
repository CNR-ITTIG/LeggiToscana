Norme in  materia di  politiche  del  lavoro  e  di  servizi  per
l'impiego.

Il Consiglio Regionale ha approvato il 1-7-1998
Il Commissario del Governo ha apposto il visto il 31-7-1998
Il Presidente  della Giunta  Regionale promulga la seguente legge
regionale:

TITOLO I
PRINCIPI GENERALI

ARTICOLO 1
(Oggetto e finalità)

1. La  presente legge,  in conformità  alle disposizioni  di cui
alla legge  15 marzo  1997 n.  59 e  in  attuazione  del  decreto
legislativo 23  dicembre 1997  n. 469, disciplina le funzioni e i
compiti  della   Regione  e  degli  Enti  locali  in  materia  di
collocamento, politiche attive del lavoro e promozione del lavoro
e definisce  i principi  ed i  criteri per  l'organizzazione  del
sistema regionale dei servizi per l'impiego.

2. Al  fine di  favorire l'incontro  tra  domanda  e  offerta  di
lavoro, la  Regione promuove  e  favorisce  l'integrazione  delle
funzioni relative  ai servizi  per  l'impiego  con  le  politiche
attive del  lavoro, dell'istruzione,  anche universitaria,  della
formazione  professionale,   con  le  politiche  delle  attività
produttive,  della   ricerca,  dell'orientamento   scolastico   e
professionale, e con le politiche sociali.

3.  Per   la  migliore  realizzazione  della  integrazione  delle
funzioni di  cui al  comma 2,  la Regione  promuove  e  favorisce
altresì il  raccordo, tramite  anche convenzioni,  con  soggetti
pubblici o privati aventi per scopo la prestazione di qualificati
servizi per il lavoro.

ARTICOLO 2
(Sistema regionale per l'impiego)

1. Il  sistema regionale  per l'impiego  è costituito dalla rete
delle  strutture  organizzate  per  l'esercizio  integrato  delle
funzioni e  dei compiti  di cui  all'art. 1 e per la gestione dei
relativi servizi.

2. Sono  definiti servizi per l'impiego tutte quelle attività di
informazione, orientamento,  consulenza, aiuti,  anche di  ordine
finanziario, resi  dal sistema  regionale per favorire l'incontro
tra domanda  e offerta  di lavoro,  l'accesso alla formazione, la
promozione della  imprenditorialità e  le iniziative  volte allo
sviluppo  dell'occupazione.   Nella  loro  gestione  deve  essere
assicurata la  parità di accesso senza discriminazioni di sesso,
condizioni familiari,  razza, cittadinanza, origine territoriale,
opinione o affiliazione  politica, religiosa o sindacale.

3. Fanno  parte del  sistema regionale per l'impiego i centri per
l'impiego costituiti  dalle Province  ai  sensi  dell'art.  11  e
l'Ente Toscana Lavoro di cui al successivo art. 12.

4. Al  fine di  perseguire la massima resa complessiva in termini
di  qualificazione   dell'offerta  di   lavoro  e   di   crescita
dell'occupazione,  l'organizzazione  del  sistema  regionale  dei
servizi per l'impiego si ispira al principio della sussidiarietà
istituzionale tra  Regione, Province, Comuni ed altri Enti locali
e al principio della concertazione con le parti sociali.

TITOLO II
RIPARTIZIONE DELLE FUNZIONI

ARTICOLO 3
(Funzioni e compiti della Regione)

1. La  Regione esercita  funzioni di  programmazione,  indirizzo,
coordinamento e  verifica nei confronti del sistema regionale per
l'impiego e  nelle materie  relative alle  politiche  attive  del
lavoro di  cui all'art.  2 comma  2 del  decreto  legislativo  23
dicembre  1997   n.   469   con   l'obiettivo   di   incrementare
l'occupazione,  la   nuova   imprenditorialità   e   incentivare
l'incontro tra domanda e offerta di lavoro.

2. La  Regione promuove  lo sviluppo  dei servizi  per  l'impiego
secondo criteri  di efficienza ed efficacia, persegue la qualità
delle  prestazioni,   la  loro  omogenea  diffusione  nell'ambito
regionale  e   la  semplificazione   dei  relativi   procedimenti
amministrativi.

3. Nell'esercizio delle funzioni di cui al comma 1 la Regione:

a) approva il piano regionale di cui al successivo art. 10;
b) determina  programmi di iniziativa regionale nonchè eventuali
   progetti speciali,  con particolare  attenzione allo  sviluppo
   dell'occupazione femminile;
c) promuove il lavoro e la nuova imprenditorialità;
d) favorisce l'occupazione:
   d.1. delle  donne, nel quadro delle indicazioni previste dalla
        legge 10  aprile 1991  n. 125  e dalla  legge 25 febbraio
        1992 n. 215;
   d.2.  degli   iscritti  alle   liste  di   collocamento,   con
        particolare  riferimento   ai  soggetti   destinatari  di
        riserva di  cui all'art. 25 della legge 23 luglio 1991 n.
        223;
   d.3. dei  lavoratori immigrati, dei portatori di handicap e di
        tutti i soggetti del disagio sociale;
   d.4. dei soggetti tossicodipendenti ed ex detenuti;
   d.5. dei lavoratori posti in mobilità;
e) promuove  i lavori  socialmente utili  e i  lavori di pubblica
   utilità,  nonchè   gli  accordi  e  i  contratti  collettivi
   finalizzati alla realizzazione dei contratti di solidarietà;
f) promuove  i tirocini formativi e di orientamento e le borse di
   lavoro;
g) organizza  il sistema  informativo dell'economia  e del lavoro
   integrato nel sistema informativo regionale;
h) cura  il monitoraggio  e la  valutazione del sistema regionale
   dei  servizi   per  l'impiego   con  particolare   riferimento
   all'impatto socio-economico  e di  genere, all'efficacia delle
   politiche e  dei programmi,  all'efficienza dei servizi e alla
   qualità delle prestazioni;
i) definisce,  ai sensi  della lettera f) comma 1 dell'art. 4 del
   decreto legislativo  23 dicembre 1997 n. 469, gli indirizzi ed
   i  criteri  generali  per  l'individuazione,  da  parte  delle
   Province, degli  ambiti  territoriali  di  riferimento  per  i
   centri per l'impiego, tenuto conto delle proposte del Comitato
   istituzionale di cui all'art. 8 e della Commissione permanente
   tripartita   di    cui   all'art.    7,   e   ove   possibile,
   dell'articolazione territoriale propria di altri settori quali
   quello socio-sanitario,  quello dell'istruzione e quello della
   formazione professionale;
j) definisce  i criteri  generali e  i modelli  di intervento per
   favorire e sostenere l'omogeneità del sistema;
k) promuove  l'aggiornamento professionale  degli  operatori  del
   sistema e ne cura l'attuazione;
l) approva gli atti fondamentali inerenti l'Ente Toscana Lavoro e
   ne indirizza l'attività;
m) sperimenta, in accordo con le Province, servizi innovativi per
   il  miglioramento  e  lo  sviluppo  del  sistema  regionale  e
   l'integrazione delle  funzioni  con  particolare  riguardo  al
   rapporto  con   l'istruzione,  la   formazione  professionale,
   l'orientamento  scolastico   e   professionale   e   al   loro
   collegamento con il mondo del lavoro.

4. La  Regione esprime  altresì al  Ministero del Lavoro e della
previdenza   sociale    motivato   parere    sulle   domande   di
autorizzazione e  di rinnovo  per le  attività di mediazione tra
domanda ed  offerta di  lavoro ai  sensi dell'art. 10 del decreto
legislativo 23 dicembre 1997 n. 469.

ARTICOLO 4
(Funzioni delle Province)

1.  Fatto  salvo  quanto  previsto  dal  precedente  art.  3,  le
Province,  nel   quadro  della   loro  autonomia   organizzativa,
esercitano tutte le funzioni amministrative, di programmazione di
livello provinciale  e di  gestione, nelle  materie previste  dai
commi 1  e 2 dell'art. 2 del decreto legislativo 23 dicembre 1997
n. 469, garantendo l'integrazione con le funzioni loro attribuite
o delegate in materia di orientamento, formazione professionale e
istruzione.

2. Le  Province altresì  individuano, secondo  gli indirizzi e i
criteri generali stabiliti dalla Regione, gli ambiti territoriali
di riferimento  per i  centri per  l'impiego di cui al successivo
art. 11.

3. Al fine di assicurare una uniformità e una migliore efficacia
dei  servizi   per  l'impiego   in  territori  di  più  province
caratterizzati  da   particolari  elementi   di  omogeneità   ed
interrelazioni  socio-economiche,   le  Province      interessate
stipulano opportune  intese per  il coordinamento  dei rispettivi
interventi.

4. Al fine di garantire una più efficace diffusione territoriale
dei  servizi   per  l'impiego,   le  Province  possono  stipulare
specifiche convenzioni  con i  Comuni, singoli  o  associati,  ai
sensi dell'art. 24 della legge 8 giugno 1990 n. 142.

5. Per  la erogazione  di servizi  finalizzati  a  migliorare  la
qualità degli interventi connessi a specifiche esigenze locali o
a favorire  l'inserimento professionale di soggetti in condizione
di svantaggio  rispetto al  mercato del  lavoro, le Province, nel
rispetto delle  procedure previste dalla legge per la gestione di
servizi di  interesse pubblico e in conformità ai criteri e agli
indirizzi generali formulati nell'ambito della Commissione di cui
all'art. 9  della presente  legge, possono  stipulare  specifiche
convenzioni con qualificate strutture pubbliche o private.
6. Tra  le funzioni  di cui  al precedente  comma 1,  le Province
individuano, con  specifico provvedimento,  le funzioni  che, non
richiedendo l'esercizio  unitario  a  livello  provinciale,  sono
delegate ai  circondari di cui al comma 5 dell'art. 5 della legge
regionale 19 luglio 1995 n. 77 e all'art. 5 della legge regionale
29 maggio  1997 n.  38. Tale individuazione tiene luogo, per ciò
che concerne  la Giunta regionale, dell'intesa prevista dall'art.
5 della legge regionale 19 luglio 1995 n. 77.

ARTICOLO 5
(Attività in materia di eccedenze di personale)

1.  La   Giunta  regionale,  in  conformità  delle  disposizioni
contenute nella  LR 7 novembre 1994 n. 81 ed ai sensi dei commi 2
e 3  dell'art. 3 del decreto legislativo 23 dicembre 1997 n. 469,
nell'ambito del  procedimento previsto dal Ministero del Lavoro e
della  Previdenza  Sociale,  in  occasione  dell'esame  congiunto
relativo agli  interventi di integrazione salariale straordinaria
nonchè quello  previsto per  la dichiarazione  di mobilità  del
personale, esprime  su tali interventi il suo motivato parere nei
termini  delle   disposizioni  di   legge  vigenti,   perseguendo
l'obiettivo della celerità della procedura.

2.  Per   tali  funzioni   la  Giunta  regionale  può  avvalersi
dell'apporto tecnico  dell'Ente  Toscana  Lavoro  e  assicura  la
consultazione,  per   quanto  di   competenza,   delle   Province
interessate e  della Commissione  regionale permanente tripartita
di cui al successivo art. 7.

ARTICOLO 6
(Ripartizione delle  funzioni e dei compiti già esercitati dalla
Commissione Regionale per l'Impiego)

1. Le  funzioni autorizzatorie  già esercitate dalla Commissione
Regionale per  l'Impiego sono  attribuite alla  competenza  delle
Province, che  le esercitano  nel quadro  dei criteri individuati
dalla commissione  regionale  permanente  tripartita  di  cui  al
successivo art. 7.

2. Le  altre funzioni già esercitate dalla commissione regionale
per l'impiego  e non  altrimenti attribuite dalla presente legge,
sono  di   competenza  della   commissione  regionale  permanente
tripartita di cui al successivo art. 7.

TITOLO III
ORGANISMI, STRUMENTI E PROCEDURE DI PROGRAMMAZIONE

ARTICOLO 7
(Commissione regionale permanente tripartita)

1. Al  fine di  assicurare il  concorso delle  parti sociali alla
determinazione delle  politiche del  lavoro  e  alla  definizione
delle relative scelte programmatiche e di indirizzo della Regione
è costituita una commissione regionale permanente tripartita.

2.  Con  riferimento  alle  finalità  di  cui  al  comma  1,  la
commissione svolge  compiti di progettazione, proposta in tema di
orientamento, formazione,  mediazione di  manodopera e  politiche
attive del  lavoro, limitatamente  alle  funzioni  di  competenza
regionale,  nonchè   compiti  di   valutazione  e  verifica  dei
risultati rispetto  alle linee  programmatiche e  agli  indirizzi
elaborati dalla Regione.

3. La  commissione in  particolare  concorre  a  determinare  gli
indirizzi ed i criteri generali per l'individuazione degli ambiti
territoriali di  riferimento per  la distribuzione dei centri per
l'impiego; formula inoltre proposte sui criteri e sulle modalità
per la  definizione delle  convenzioni  tra  sistema  pubblico  e
soggetti pubblici  e privati  finalizzate al  miglioramento della
qualità dei servizi per l'impiego.

4. La commissione è composta:

a) dall'Assessore    regionale  competente  per  materia  che  la
   presiede o  da altro  componente della Giunta regionale a ciò
   delegato;
b) da  n. 6  componenti, e  relativi supplenti,  designati  dalle
   organizzazioni sindacali dei lavoratori più rappresentative a
   livello regionale;
c) da  n. 6  componenti, e  relativi supplenti,  designati  dalle
   organizzazioni   sindacali   dei   datori   di   lavoro   più
   rappresentative a livello regionale;
d) dal  consigliere di  parità nominato  ai sensi della legge 10
   aprile  1991 n. 125;
e) da   n.  2  consiglieri  regionali,  senza  diritto  di  voto,
   designati dal  Consiglio, di  cui uno  in rappresentanza delle
   minoranze, con voto limitato;

5. La  commissione è  nominata con  decreto del Presidente della
Giunta   regionale,   sulla   base   delle   designazioni   delle
organizzazioni di  cui al comma precedente, entro 30 giorni dalla
richiesta formulata  dalla Regione; decorso tale termine, qualora
non siano  pervenute tutte  le designazioni,  la commissione può
essere  nominata  in  presenza  della  metà  delle  designazioni
previste; la  commissione dura  in carica  per il  periodo  della
legislatura regionale.

6. Il  funzionamento della  commissione è  definito in  apposito
regolamento approvato  dalla commissione  stessa;  alle  riunioni
della commissione  possono partecipare, su invito del Presidente,
il direttore  dell'Ente Toscana Lavoro nonchè, in relazione alla
peculiarità delle  materie trattate, rappresentanti del comitato
di coordinamento istituzionale di cui al successivo art. 8, delle
altre forze  sociali, della  Scuola e  delle Università  e della
commissione regionale per le pari opportunità.

ARTICOLO 8
(Comitato di coordinamento istituzionale)

1. Al  fine di assicurare l'efficace coordinamento delle funzioni
istituzionali  ai  diversi  livelli  del  sistema  regionale  per
l'impiego e  l'effettiva  integrazione,  sul  territorio,  tra  i
servizi  all'impiego,   le  politiche  attive  del  lavoro  e  le
politiche formative,  è istituito  un comitato  di coordinamento
istituzionale.

2. Il comitato di coordinamento istituzionale propone alla Giunta
regionale   gli    indirizzi   ed    i   criteri   generali   per
l'individuazione degli  ambiti territoriali di riferimento per la
distribuzione dei  centri per  l'impiego, tenendo anche conto dei
relativi bacini  d'utenza, ed  esprime valutazioni in merito alla
qualità dei  servizi resi e alla efficacia del sistema regionale
per l'impiego  con particolare  riguardo alla realizzazione della
integrazione dei servizi di cui al comma 1.

3. Formula proposte sulla qualità e sulla gestione dei servizi e
sui contenuti  generali delle  convenzioni da attivare con enti e
soggetti privati,  ivi compresi  quelli di emanazione delle parti
sociali, finalizzate  al miglioramento della qualità dei servizi
per l'impiego.

4. Il comitato è composto:

a) dall'Assessore    regionale  competente  per  materia  che  lo
   presiede o  da altro  componente della Giunta regionale a ciò
   delegato;
b) dai   presidenti  delle  amministrazioni  provinciali  o  loro
   delegati e relativi supplenti;
c) da  7 sindaci o loro delegati, e relativi supplenti, designati
   dall'ANCI regionale;
d) da  3 presidenti  delle Comunità  Montane o  loro delegati, e
   relativi supplenti, designati dall'UNCEM regionale.

5. Il  comitato è  nominato con  decreto  del  Presidente  della
Giunta  regionale   sulla  base  delle  designazioni  che  devono
pervenire, da  parte degli enti di cui al comma precedente, entro
30 giorni  dalla richiesta  formulata dalla Regione. Decorso tale
termine, qualora  non siano  pervenute tutte  le designazioni, il
comitato può  essere nominato  in  presenza  della  metà  delle
designazioni. Il  comitato dura  in carica  per il  periodo della
legislatura regionale.

6.  Il   funzionamento  del  comitato  è  definito  in  apposito
regolamento approvato  dal comitato  stesso;  alle  riunioni  del
comitato può partecipare, su invito del Presidente, il direttore
dell'Ente Toscana Lavoro.

ARTICOLO 9
(Commissione provinciale tripartita)

Per lo  svolgimento delle  funzioni di  cui all'art. 4 nonchè di
quelle esercitate  dagli organi  collegiali di  cui  al  comma  2
dell'art. 6  del decreto  legislativo 23 dicembre 1997 n. 469, le
Province, nel termine di sei mesi dalla data di entrata in vigore
della  presente   legge   provvedono   alla   istituzione   della
commissione provinciale  tripartita per  le politiche  del lavoro
quale organo permanente di concertazione con le parti sociali, in
particolare  in   materia  di  programmazione  provinciale  delle
politiche attive del lavoro e della formazione professionale e di
gestione dei  servizi per l'impiego e dei "centri per l'impiego";
tale commissione  garantisce la  presenza delle  parti sociali in
composizione paritetica e del Consigliere provinciale di parità.

2.  Le  Province  garantiscono,  con  riferimento  alle  funzioni
relative  al   collocamento  obbligatorio,  l'integrazione  delle
commissioni provinciali tripartite con i rappresentanti designati
dalle categorie  interessate, dai rappresentanti del lavoratori e
dei   datori    di   lavoro   designati   rispettivamente   dalle
organizzazioni sindacali  maggiormente rappresentative  e  da  un
ispettore medico del lavoro.

3. Al  fine di  garantire il  rispetto della specificità e delle
normative relative  a particolari  settori, ai  sensi  di  quanto
previsto dalla  lettera d)  del comma  1 dell'art.  6 del decreto
legislativo n.  469/97, possono  essere costituiti  sottocomitati
anche a  carattere  tematico  nel  rispetto  del  criterio  della
pariteticità.

ARTICOLO 10
(Piano regionale per le politiche dell'impiego e per le politiche
attive del lavoro)

1. Il  Consiglio regionale,  su proposta  della Giunta presentata
contestualmente al P.R.S. e ai relativi aggiornamenti, approva il
piano regionale  per le politiche dell'impiego e per le politiche
attive del lavoro; la proposta di piano è formulata dalla Giunta
avvalendosi della  commissione di  cui all'art.  7 e  sentito  il
comitato di cui all'art. 8.

2.  Il   piano  di   cui  al   comma  precedente   è  l'atto  di
programmazione  settoriale   con  cui   la  Regione,   anche  con
riferimento alle priorità individuate dal Programma Regionale di
Sviluppo, definisce e coordina le politiche in materia di servizi
all'impiego  e   di  politica   attiva   del   lavoro   favorendo
l'integrazione delle funzioni ai sensi dell'art. 1 della presente
legge e  assicura gli  opportuni collegamenti  con i  piani della
formazione   e    dell'orientamento   professionale   e   con   i
corrispondenti piani  afferenti alle  tematiche dell'istruzione e
delle  politiche   sociali;  il  piano  dispone  per  il  periodo
corrispondente a  quello del  Programma Regionale  di Sviluppo  e
assume  come   riferimento  finanziario   le  disponibilità  del
bilancio pluriennale;  è soggetto  all'aggiornamento annuale  in
funzione della  scorrevolezza del bilancio stesso ed è approvato
tendendo conto  dei  piani  regionali  per  l'orientamento  e  la
formazione professionale;  il  piano  indica  gli  obiettivi,  le
strategie dell'intervento  regionale  e  le  risorse  finanziarie
previste e si articola:

  I) nel dispositivo di piano, il quale, tra l'altro:

     a) definisce  i criteri generali al fine di rendere omogenei
        e più  efficaci  su  tutto  il  territorio  regionale  i
        servizi per l'impiego gestiti dalle Province;
     b) indirizza l'attività dell'Ente Toscana Lavoro;
     c) specifica  le forme  di raccordo  ed integrazione tenendo
        conto della  differenza di  genere, tra  le  funzioni  di
        mediazione di manodopera, le politiche attive del lavoro,
        la formazione  professionale e,  più in  generale con le
        politiche formative;
     d) definisce gli standard minimi di efficienza dei servizi e
        di  qualità  delle  prestazioni  al  fine  di  garantire
        l'omogeneità del sistema;
     e) definisce  i criteri e gli standard per la certificazione
        delle competenze professionali;
     f) definisce  le attività  di analisi, studio e ricerca sul
        mercato del  lavoro e individua gli strumenti per la loro
        realizzazione;
     g) individua  le forme  e le modalità di sostegno ai lavori
        socialmente utili,  alle nuove assunzioni, alla creazione
        di lavoro  autonomo, associato e cooperativo, ai cantieri
        lavoro di cui alla legge 29 aprile 1949 n. 264;
     
 II)  nel programma  finanziario, il  quale individua  le risorse
     finanziarie, i  criteri per  la loro ripartizione e le quote
     da riservare a eventuali programmi di iniziativa regionale o
     a specifici progetti finalizzati;

III) nel disciplinare di attuazione, il quale, tra l'altro:

     a) definisce  le procedure  e individua gli strumenti per la
        valutazione dei  servizi per  l'impiego e degli strumenti
        di politica attiva del lavoro;
     b) indica  procedure idonee  a garantire la trasparenza e la
        semplificazione  degli   atti  in   materia  di   servizi
        all'impiego;
     c) individua   i  criteri, le  modalità e gli strumenti per
        garantire  al   Consiglio  regionale   una   informazione
        completa  sui   risultati  conseguiti   al   fine   della
        valutazione di efficacia.
     
3.  Il   programma  finanziario  è  aggiornato  annualmente;  il
dispositivo di  piano e  il disciplinare di attuazione mantengono
la loro validità per l'intero arco di efficacia del piano e sono
modificati soltanto quando se ne presenta la necessità.

4.  La  Giunta  regionale  presenta  al  Consiglio  entro  il  30
settembre di  ogni anno  la relazione sui risultati conseguiti in
attuazione del piano relativo all'anno precedente.

5.  Al  piano  di  cui  al  presente  articolo  si  applicano  le
disposizioni di  cui al  comma 4  dell'art. 6  della LR 21 aprile
1998 n. 22 "Istituzione del Consiglio delle Autonome Locali".

TITOLO IV
SISTEMA REGIONALE PER L'IMPIEGO

ARTICOLO 11
(Centri per l'impiego)

1. Le  Province, sulla  base dei criteri stabiliti dalla Regione,
ai  sensi   del  precedente   art.  4,   al  fine  di  assicurare
l'integrazione dei  servizi secondo  la programmazione regionale,
individuano gli ambiti territoriali di riferimento e istituiscono
il sistema  provinciale integrato  dei servizi all'impiego di cui
fanno parte i centri per l'impiego.

2. I  centri per  l'impiego sono strutture delle Province e hanno
il compito di gestire:

a) i  servizi connessi alle funzioni e ai compiti attribuiti alle
   Province dalla  presente  legge,  ai  sensi  del  primo  comma
   dell'art. 2 del decreto legislativo 23 dicembre 1997 n. 469;
b) i servizi connessi ai compiti di gestione nelle materie di cui
   al comma  2 dell'art.  2 del  decreto legislativo  23 dicembre
   1997 n. 469.

3. I  servizi connessi  alle funzioni  di cui  al comma 2 sono di
interesse  pubblico,   e  sono   erogati   sviluppando   raccordi
funzionali con  i servizi  di informazione  e orientamento  degli
enti locali,  delle organizzazioni  sindacali e  imprenditoriali,
delle Camere di commercio e di altri soggetti pubblici e privati;
i centri possono offrire tale servizio anche a titolo oneroso.

4. Le  Province, attraverso i criteri per l'impiego, garantiscono
in particolare:

a) la  tenuta di  opportune e  specifiche banche  dati relative a
   soggetti in  cerca di occupazione, ai lavoratori in mobilità,
   alle richieste di occupazione provenienti da soggetti pubblici
   e privati;
b) la    gestione  delle  procedure  amministrative  relative  al
   collocamento dei  soggetti  destinatari  delle  riserve,  alle
   liste di mobilità ai sensi della legge 23 luglio 1991 n. 223,
   al collocamento  nel pubblico  impiego ai  sensi dell'art.  16
   della legge  28 febbraio  1987  n.  56,  all'avviamento  delle
   categorie protette  ai sensi della legge 2 aprile 1968 n. 482,
   della legge 14 luglio 1957 n. 594 e successive modificazioni e
   della legge 21 luglio 1961 n. 686 e successive modificazioni;
c) la        gestione  delle  procedure  amministrative  relative
   all'accertamento  e   la   certificazione   delle   competenze
   professionali  sulla   base  dei  criteri  e  degli  standards
   stabiliti dalla Regione ai sensi del precedente art. 10;
d) l'informazione  e la  consulenza anche attraverso attività di
   sportello;
e) l'attivazione      della  domanda  di  lavoro  attraverso,  in
   particolare,  l'espletamento   di  servizi  alle  imprese  per
   l'analisi dei  bisogni formativi  e occupazionali  connessi ai
   loro piani di sviluppo e per la selezione dei nuovi assunti;
f) l'attivazione      della  offerta  di  lavoro  attraverso,  in
   particolare, l'orientamento  formativo,  la  consulenza  e  le
   azioni mirate  nei confronti  dei soggetti  deboli del mercato
   del lavoro, ivi compresi i portatori di handicap;
g) i     servizi  per  l'accesso  al  lavoro  e  alla  formazione
   attraverso, in  particolare, il  supporto allo  svolgimento di
   stages  aziendali,   l'erogazione  di   incentivi   ed   aiuti
   all'occupazione,    all'autoimpiego    e    alla    formazione
   professionale;
h) i servizi per l'avviamento al lavoro e sviluppo delle carriere
   attraverso, in  particolare, l'assistenza,  anche a  carattere
   formativo, alla  nuova imprenditorialità, e la consulenza per
   la progettazione di carriere professionali individuali.

5. Per  la erogazione  dei servizi di cui alla lettera b) comma 2
del presente  articolo, le  Province possono ricorrere alle forme
di gestione  previste dalla  legge 8 giugno 1990 n. 142, nonchè,
nel rispetto delle procedure previste dalla legge per la gestione
di servizi  di interesse  pubblico e  in conformità ai criteri e
agli indirizzi  generali formulati  nell'ambito della commissione
di  cui  all'art.  9  della  presente  legge,  possono  stipulare
convenzioni con  le organizzazioni  sindacali  e  imprenditoriali
operanti nel  territorio,  gli  enti  bilaterali  previsti  dagli
accordi interconfederali e dai contratti collettivi di lavoro, le
Camere di commercio ed altri soggetti pubblici e privati in grado
di offrire  idonei supporti  tecnici richiesti  dalla particolare
natura dei servizi.

ARTICOLO 12
(Ente Toscana Lavoro)

1. Ai  sensi della  lettera d)  comma 1  dell'art. 4  del decreto
legislativo 23  dicembre 1997  n. 469 è istituito l'Ente Toscana
Lavoro,  quale   ente  strumentale   della  Regione   dotato   di
personalità  giuridica  pubblica,  di  autonomia  organizzativa,
amministrativa, patrimoniale, contabile e di proprio personale.

2. L'Ente  Toscana Lavoro  svolge compiti di assistenza tecnica e
di  monitoraggio   delle  politiche   del   lavoro   a   supporto
dell'esercizio delle  funzioni della  Regione  e  delle  Province
secondo gli  indirizzi e  i programmi  stabiliti dalla Regione ai
sensi del precedente art. 10; in particolare l'Ente:

a) cura,   all'interno  del  sistema  informativo  regionale,  la
   gestione delle  informazioni e  delle banche  dati dei servizi
   per  l'impiego,   garantendone  la  connessione  con  la  rete
   unitaria della pubblica amministrazione;
b) cura     il  monitoraggio  sulla  mobilità  interprovinciale,
   interregionale, nazionale e comunitaria;
c) svolge  il controllo  sulla tenuta  delle liste  di  mobilità
   secondo le  indicazioni  previste  dalla  legge  e  i  criteri
   stabiliti dalla Giunta regionale;
d) svolge tutti gli altri compiti finalizzati alla qualificazione
   e  sviluppo  del  sistema  regionale  per  l'impiego  ad  esso
   affidati dalla Giunta regionale.

4. Ai  sensi della  lettera h)  comma 1  dell'art. 4  del decreto
legislativo 23  dicembre 1997  n. 469,  l'Ente è  autorizzato  a
svolgere attività,  su richiesta da parte di soggetti pubblici o
privati, con oneri a carico dei richiedenti determinati in misura
remunerativa rispetto al costo da sostenere.

5. Sono  organi dell'Ente: il direttore, il collegio dei revisori
dei conti.

6.  Il   regolamento  generale   dell'Ente  viene  approvato  dal
Consiglio regionale su proposta della Giunta formulata nel quadro
della concertazione con la Commissione tripartita di cui all'art.
7 e sentito il parere del Comitato di coordinamento istituzionale
di cui all'art. 8.

7. Al  personale dell'Ente  Toscana Lavoro  si applica  lo  stato
giuridico ed  il trattamento economico del contratto del comparto
enti locali  regionali; la  dotazione organica  è  adottata  dal
direttore nei  limiti delle  disponibilità  di  bilancio  ed  è
soggetta all'approvazione della Giunta regionale.

8. L'Ente  Toscana Lavoro  è  sottoposto  alla  vigilanza  della
Giunta regionale.

ARTICOLO 13
(Il direttore)

1. Il direttore ha la rappresentanza dell'Ente Toscana Lavoro, è
responsabile della  gestione ed esercita conseguentemente tutti i
poteri di amministrazione ordinaria e straordinaria in attuazione
degli indirizzi  e degli  obiettivi programmati ed in conformità
del regolamento  di cui  all'art. 12  comma 6;  in particolare il
direttore adotta  il programma  annuale di attività, il bilancio
preventivo ed il bilancio di esercizio.

2. Il direttore dell'Ente Toscana Lavoro è nominato dalla Giunta
regionale, previo  avviso pubblico,  tra  soggetti  di  età  non
superiore a 65 anni, con specifica e documentata competenza e con
esperienza  almeno  quinquennale  nella  direzione  di  organismi
complessi, pubblici e privati.

3. I contenuti del contratto di diritto privato, di durata fino a
cinque anni  e rinnovabile,  disciplinante il  rapporto di lavoro
del direttore,  sono stabiliti  con  deliberazione  della  Giunta
regionale,  ivi   compresa  la   determinazione  del  trattamento
economico avendo  come riferimento  gli emolumenti  spettanti  ai
dirigenti regionali  di ruolo;  gli oneri  del contratto  sono  a
carico del bilancio dell'Ente.

4.  L'incarico  di  direttore  non  è  compatibile  con  cariche
pubbliche elettive,  nonchè  con  lo  svolgimento  di  attività
lavorativa  dipendente  ed  è  subordinato  al  collocamento  in
aspettativa  senza   assegni  o   fuori  ruolo   per  i  pubblici
dipendenti.

5. Il  contratto è  risolto  anticipatamente  con  deliberazione
della Giunta regionale che dichiara la decadenza dalla nomina del
direttore, per i seguenti motivi:

a) sopravvenuta causa di incompatibilità
b) gravi violazioni di norme di legge
c) persistenti inadempienze degli indirizzi regionali
d) grave perdita del conto economico per due anni consecutivi
e) gravi  e persistenti  irregolarità nella  gestione,  tali  da
   compromettere il buon funzionamento dell'Ente.

ARTICOLO 14
(Collegio dei revisori dei conti)

1. Il collegio dei revisori dei conti dell'Ente Toscana lavoro è
nominato dal  Presidente della Giunta regionale ed è composto da
tre membri  effettivi e due supplenti eletti, con voto limitato a
uno, dal  Consiglio regionale  tra gli  iscritti nel registro dei
revisori contabili  di cui al decreto legislativo 27 gennaio 1992
n. 88.

2. I  revisori durano  in carica  cinque anni  e  possono  essere
confermati una sola volta.

3. Il  collegio elegge  il presidente  a scrutinio  segreto,  nel
proprio seno tra i membri effettivi.

4. Il  collegio dei revisori esercita il controllo sulla gestione
del bilancio e del patrimonio nonchè sulla regolarità contabile
degli  atti;   redige  una   relazione   annuale   sull'attività
complessivamente svolta  dal collegio  e ne  cura la trasmissione
alla Giunta regionale.

5. I  revisori che,  senza giustificato motivo, non partecipano a
tre sedute consecutive, decadono; in caso di decadenza o di altra
causa di  vacanza della  carica nel  corso  del  quinquennio,  si
provvede alla sostituzione con le modalità di cui al comma 1; il
nuovo revisore  cessa dalle funzioni insieme con quelli in carica
al momento della sua nomina.

6. Il compenso dei revisori è determinato dalla Giunta regionale
in conformità a quanto stabilito dal regolamento di cui all'art.
13 del decreto legislativo 27 gennaio 1992 n. 88.

ARTICOLO 15
(Bilancio, contabilità)

1. Il direttore dell'Ente Toscana Lavoro adotta:

a) il  bilancio preventivo  economico annuale entro il 31 ottobre
   dell'anno precedente quello cui si riferisce;
b) il   bilancio  di  esercizio  entro  il  30  aprile  dell'anno
   successivo quello cui si riferisce;

tali atti  sono inviati, entro cinque giorni dalla loro adozione,
alla  Giunta   regionale  che   li  propone   al  Consiglio   per
l'approvazione entro  i successivi  quindici giorni; il Consiglio
li approva entro i successivi trenta giorni.

2. Il  bilancio  preventivo  economico  annuale  è  adottato  in
conformità  allo  schema  approvato  dalla  Giunta  regionale  e
traduce in  termini  economici,  patrimoniali  e  finanziari,  le
indicazioni del piano annuale.

3. Il  bilancio di esercizio si compone dello stato patrimoniale,
del  conto  economico  e  della  nota  integrativa,  per  la  cui
redazione si  applicano gli  artt. 2423  e  seguenti  del  codice
civile, in  quanto compatibili;  la  struttura  del  bilancio  di
esercizio deve  conformarsi allo  schema deliberato  dalla Giunta
regionale;

4. L'Ente  Toscana Lavoro  nella rilevazione dei fatti gestionali
applica  un   sistema  di   contabilità  analitica  in  modo  da
determinare congiuntamente  o alternativamente  costi,  ricavi  e
risultati  relativi   ad  aree   di  attività,  a  categorie  di
prestazioni;  tale   sistema  è  definito  nel  disciplinare  di
contabilità adottato  dal direttore dell'Ente in coerenza con le
direttive impartite a riguardo dalla Giunta regionale.

5. L'Ente Toscana Lavoro provvede all'acquisizione di forniture e
servizi e alla esecuzione di lavori secondo le norme regionali in
materia di attività contrattuale, lavori in economia ed aperture
di credito;  per le  suddette iniziative di spesa, entro sei mesi
dall'entrata  in   vigore  della  presente  legge,  il  direttore
delibera un  disciplinare attuativo  nel  rispetto  dei  principi
generali di cui alle leggi regionali in materia.

6. L'Ente Toscana Lavoro acquisisce le proprie risorse attraverso
i finanziamenti  regionali  e  i  proventi  dei  servizi  resi  a
soggetti pubblici  e privati  svolti secondo  quanto previsto dal
precedente art. 12 comma 4.

TITOLO V
DISPOSIZIONI FINALI

ARTICOLO 16
(Risorse e norme finanziarie)

1. Agli oneri derivanti dall'applicazione della presente legge, a
partire dall'anno  1999, si  fa fronte  con legge  di bilancio, a
fronte delle disponibilità appositamente assegnate dallo Stato.

2. La  Giunta regionale  assegna con  successivi atti  le risorse
finanziarie, umane  e patrimoniali  ai soggetti destinatari delle
funzioni previste  dalla presente  legge secondo  le modalità di
cui all'art. 7 della legge 15 marzo 1997 n. 59.

3. Il  personale dell'Agenzia  regionale per l'impiego, di cui al
comma 1  lettera  a)  dell'art.  7  del  decreto  legislativo  23
dicembre 1997  n. 469,  fino alla scadenza del relativo contratto
è assegnato,  con deliberazione della Giunta regionale, all'Ente
Toscana Lavoro,  alle Province  e alla Regione, in relazione alle
rispettive funzioni ad essi attribuite.

4. Con  decreto  del  Presidente  della  Giunta  sono  trasferiti
all'Ente Toscana  Lavoro i  beni mobili e le attrezzature facenti
parti del  patrimonio dell'Agenzia  regionale per l'impiego nello
stato di  fatto e  di diritto  in cui si trovano risultanti dallo
stato di consegna.

5.  La  Giunta  regionale,  entro  il  31  ottobre  1998,  previo
confronto con le organizzazioni sindacali, determina le procedure
per la  trasformazione a  tempo indeterminato,  del  rapporto  di
lavoro del personale, di cui al comma 3 che, avendo alla scadenza
del  contratto   maturato  una   anzianità  predefinita,  superi
concorsi specifici,  correlati alla  qualifica  funzionale  e  al
titolo di  studio posseduto;  il personale  che, al termine delle
procedure concorsuali,  risulta idoneo,  con provvedimento  della
Giunta regionale  è  assegnato  all'Ente  Toscana  Lavoro,  alle
Province, previa intesa, e alla stessa Amministrazione regionale,
i  quali,   con  propri   atti,  provvedono  ad  inquadrarlo  nei
rispettivi ruoli  organici in  base alla  qualifica e  al profilo
professionale acquisito con i predetti concorsi.

ARTICOLO 17
(Norme transitorie)

1. Il  primo piano  regionale di cui all'art. 10 ha validità per
il biennio 1999-2000 ed è approvato entro il 30 novembre 1998.

2. Gli  organi dell'Ente  Toscana Lavoro di cui all'art. 12, sono
nominati entro  60 giorni  dalla data  di entrata in vigore della
presente legge.

3. Nel  caso di  inadempienza,  da  parte  delle  Province  nella
individuazione degli  ambiti territoriali  di riferimento  per  i
centri per  l'impiego ai  sensi del  comma 2  dell'art.  4,  tale
funzione è  esercitata, previa  diffida, da  parte della  Giunta
regionale.

4. Le  funzioni ed  i compiti non assegnati esplicitamente con la
presente legge  e comunque  conferiti ai  sensi della L. 15 marzo
1997 n.  59 e  del decreto  legislativo 23  dicembre 1997  n. 469
restano   di    competenza   della   Regione,   salvi   ulteriori
provvedimenti attuativi.

ARTICOLO 18
(Abrogazioni)

A decorrere  dalla data di efficacia del primo piano regionale di
cui al precedente art. 10, sono abrogate:

a) la  legge  regionale  28  ottobre  1988  n.  78  "Costituzione
   dell'Osservatorio del Mercato del Lavoro"
b) la  legge regionale  7 marzo  1994 n. 23 "Misure straordinarie
   per l'occupazione";
c) gli  artt. 6  e 7  della legge  regionale 17 luglio 1989 n. 45
   "Norme per  l'esercizio di funzioni in materia di orientamento
   professionale".

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 6 agosto 1998

Fontanelli
(incaricato con DPGR n. 255/17.7.98)

La presente legge è stata approvata dal Consiglio Regionale il
1-7-1998 ed è stata vistata dal Commissario del Governo il 31-7-
1998.



LAVORO
SISTEMA EDUCATIVO

