Norme per  lo snellimento  e  la  semplificazione  dell'attività
amministrativa in  materia  di  agricoltura,  foreste,  caccia  e
pesca.

Il Consiglio Regionale ha approvato il 29-12-1997
Il Commissario del Governo ha apposto il visto il 30-1-1998
Il Presidente  della Giunta  Regionale promulga la seguente legge
regionale:

ARTICOLO 1
(Finalità e oggetto della legge)

1. La  presente legge  detta norme  in  materia  di  agricoltura,
foreste, caccia e pesca, al fine di:

a) assicurare  ai cittadini  migliori  modalità  di  accesso  ai
   procedimenti amministrativi;
b) valorizzare  il ruolo delle Province e Comunità Montane quali
   enti di programmazione e controllo.

2. La legge disciplina, in particolare:

a) lo  snellimento dell'attività  amministrativa per mezzo della
   facoltà per  Province e  Comunità  Montane  di  affidare  lo
   svolgimento  di  fasi  procedimentali  inerenti  a  competenze
   delegate  o   comunque  attribuite  dalla  Regione,  prive  di
   discrezionalità amministrativa, a soggetti terzi;
b) la semplificazione dei procedimenti.

3. La  legge dispone  in ordine  alla riduzione  dei termini  dei
procedimenti amministrativi  conseguente alle  misure di  cui  al
comma 2.

4. La  legge prevede  interventi finanziari,  definiti  ai  sensi
dell'art. 3,  comma 2,  lettera c),  a favore  delle  Province  e
Comunità  Montane  per  sostenere  il  ricorso  alle  misure  di
snellimento di cui al comma 2, lett. a).

Titolo I
SNELLIMENTO DELL'ATTIVITà AMMINISTRATIVA

ARTICOLO 2
(Ambito di applicazione)

1. Le  fasi  procedimentali  che  Province  e  Comunità  Montane
possono affidare a soggetti terzi riguardano:

a) l'assistenza procedimentale che consiste nell'acquisizione, la
   verifica e l'asseveramento della correttezza tecnica e formale
   degli atti  e della documentazione presentati dall'interessato
   in funzione  dei procedimenti individuati ai sensi dell'art. 3
   comma 2;
b)  gli   adempimenti  previsti   dai  programmi   di  intervento
   finanziario  che   consistono  nell'erogazione,  monitoraggio,
   verifiche parziali e rendicontazione, ai sensi della normativa
   vigente,  dei   finanziamenti  previsti   dai   programmi   di
   intervento finanziario  correlati ai  procedimenti individuati
   ai sensi  dell'art. 9,  comma 2,  con esclusione  del collaudo
   finale.

Capo I
ASSISTENZA PROCEDIMENTALE

ARTICOLO 3
(Tipologia degli atti e della documentazione)

1.  L'assistenza   procedimentale  da  parte  di  soggetti  terzi
riguarda in particolare:

a) le  istanze, le domande e le richieste comunque denominate dei
   soggetti che iniziano il procedimento;

b) gli atti e la documentazione:

   1- comprovanti  il titolo  di disponibilità  dei beni o delle
      attività di riferimento,
   2- relativi  agli aspetti  autorizzatori di cui alle attività
      di riferimento,
   3- comprovanti  l'esistenza  dei  presupposti  tecnici,  o  la
      fattibilità  dell'intervento,   ovvero  le   dichiarazioni
      sostitutive di asseveramento.
   4- finanziaria,  bancaria o assicurativa utile a comprovare il
      cofinanziamento delle  iniziative ovvero  a  garantire  gli
      interventi,
   5- relativi     alla  richiesta  di  autorizzazione,  licenza,
      abilitazione,  nulla-osta,   permesso  o  altro  titolo  di
      consenso  comunque   denominato,   ovvero   alla   denuncia
      dell'inizio di attività;
   
c) gli atti:

   1- unilaterali d'obbligo,
   2- di richieste di controllo.
   
2. Entro  90 gg.  dall'entrata in vigore della presente legge, il
Consiglio regionale, su proposta della Giunta, delibera:

a) la      tipologia  dei  procedimenti  oggetto  della  presente
   disciplina;
b) le  fasi di  ogni procedimento  di cui alla lettera a) oggetto
   della presente disciplina.
c) il tariffario degli interventi di cui alle lettere a) e b);
d) l'ammontare del contributo finanziario ed i criteri di riparto
   a  favore  di  Province  e  Comunità  Montane  per  sostenere
   l'affidamento ai  centri autorizzati  delle attività  di  cui
   alla presente disciplina.

3. Il  Consiglio regionale  provvede annualmente, ove necessario,
all'aggiornamento dell'atto di cui al comma 2.

ARTICOLO 4
(Centri autorizzati di assistenza procedimentale)

1. I  soggetti terzi  cui Province  e Comunità  Montane  possono
affidare lo svolgimento di fasi procedimentali ai sensi dell'art.
2 comma  1 lettera  a) sono  i Centri  autorizzati di  assistenza
procedimentale.

2.  I  Centri  operano  previa  autorizzazione  rilasciata  dalla
Regione.

3. L'autorizzazione  regionale è  subordinata  alla  sussistenza
delle seguenti condizioni:

a) costituzione    nella    forma    giuridica  di  società  con
   personalità giuridica;
b) oggetto  sociale che  preveda  esclusivamente  lo  svolgimento
   dell'attività di assistenza di cui al presente capo;
c) presenza  di  un  direttore  tecnico  iscritto  nell'albo  dei
   dottori  agronomi   e  forestali   oppure  perito   agrario  o
   agrotecnico;
d) adeguata  competenza professionale e idoneità della struttura
   organizzativa  in   relazione  al   perseguimento   dei   fini
   societari.

4. L'autorizzazione può essere limitata ai procedimenti inerenti
agli specifici  settori dell'agricoltura e foreste, della caccia,
della pesca, in relazione alla competenza e alla specializzazione
del Centro.

5. La  Giunta regionale,  entro 60  giorni dall'entrata in vigore
della presente  legge, stabilisce  le condizioni  ulteriori e,  i
criteri per  il rilascio  dell'autorizzazione nonchè le garanzie
che devono essere prestate dai Centri autorizzati, dalle Province
e Comunità Montane per l'affidamento delle attività.

6. L'autorizzazione  si intende  rilasciata  se  la  Regione  non
comunica  all'interessato   il  diniego   entro  60   gg.   dalla
presentazione della richiesta.

7. Il termine di cui al precedente comma è interrotto in caso di
richiesta di  documentazione integrativa  o chiarimenti  da parte
della Regione.  In tale  caso il  nuovo termine  di uguale durata
decorre dalla presentazione della documentazione richiesta.

8. L'autorizzazione  è revocata  dalla Giunta  regionale  quando
nello   svolgimento   dell'attività   vengano   commesse   gravi
violazioni  di  legge  ovvero  quando  risultino  inosservate  le
prescrizioni e  gli obblighi posti dalla Regione, dalla Provincia
o dalla  Comunità Montana.  Con i  provvedimenti di  revoca e di
sospensione  sono  stabilite  le  modalità  per  assicurare  nei
confronti del  soggetto interessato  il regolare  svolgimento del
procedimento ove la pendenza dei termini lo consenta.

ARTICOLO 5
(Affidamento  ai  Centri  autorizzati  da  parte  di  Province  e
Comunità Montane)

1. Le  Province e Comunità Montane che intendono avvalersi della
facoltà  di   cui  all'art.   1  comma  2  lett.  a)  deliberano
l'affidamento mediante  convenzione, ai Centri autorizzati, delle
attività previste ai sensi del presente capo.

2. Successivamente all'esecutività della delibera di affidamento
e delle  convenzioni di  cui al  comma 1, e nei termini da queste
stabiliti  e  adeguatamente  pubblicizzati,  anche  sulla  stampa
quotidiana e  le emittenti  radiofoniche  locali,  a  cura  della
Provincia o  della  Comunità  Montana,  i  soggetti  interessati
iniziano i procedimenti amministrativi affidati tramite un Centro
autorizzato.

3. La  presentazione  degli  atti  e  documenti  relativi  ad  un
procedimento  ad   un  Centro  autorizzato  per  l'inoltro  senza
ulteriori incombenze  per il  Centro, che  non  siano  quelle  di
controllo formale  della completezza  della  documentazione,  non
comporta alcun onere per l'interessato.

4. Qualora  la domanda  presentata necessiti  di  integrazioni  o
modifiche, il  Centro è  tenuto  ad  informarne  tempestivamente
l'interessato  invitandolo   a  completare   o  regolarizzare  la
documentazione.

5. Province  e Comunità  Montane non  possono affidare incarichi
relativi ad  un procedimento  al libero  professionista  che,  in
qualità di  amministratore, socio, dipendente o collaboratore di
un   Centro    autorizzato,   sia    interessato    all'esercizio
dell'attività di assistenza nel medesimo procedimento.

6.  Gli   operatori  dei  Centri  addetti  al  ricevimento  della
documentazione per  i procedimenti  trattati possono  autenticare
ove ciò  sia necessario  le  firme  o  gli  atti  inerenti  alla
documentazione stessa.

ARTICOLO 6
(Tutela delle Province e Comunità Montane)

1. Nel  caso in cui il procedimento non possa essere concluso per
causa del  Centro  autorizzato,  o  il  provvedimento  conclusivo
risulti viziato  in relazione  all'esercizio  dell'attività  del
Centro, ovvero  quest'ultimo abbia  violato le prescrizioni della
convenzione, sono  ripetute o  non liquidate  dalla  Provincia  o
Comunità Montana le somme spettanti per quella attività.

2. Qualora  la Provincia o la Comunità Montana sia condannata al
pagamento di  somme di  denaro  o  a  qualunque  altra  forma  di
risarcimento in  conseguenza di inadempimenti da parte del Centro
autorizzato, la stessa amministrazione provvede a rivalersi sulla
garanzia prestata,  fatta salva l'ulteriore rivalsa nei confronti
del Centro fino alla concorrenza dell'onere sopportato.

ARTICOLO 7
(Riduzione dei termini.)

1. Per  i procedimenti individuati ai sensi dell'art. 3 comma 2 i
termini previsti  dalle relative  normative per  gli  adempimenti
spettanti alla pubblica amministrazione sono ridotti di un terzo,
fatti comunque salvi i termini di cui ai commi 2 e 3 del presente
articolo.

2. I  Centri autorizzati  devono  trasmettere  alla  Provincia  o
Comunità Montana gli atti procedimentali loro affidati almeno 15
gg. prima della scadenza del termine, così come ridotto ai sensi
del comma 1.

3. Le  convenzioni di  cui all'art.  5, comma  1, stabiliscono  i
termini a  disposizione dei Centri autorizzati per lo svolgimento
delle attività  loro affidate  che comunque  non possono  essere
inferiori  a giorni 10.

ARTICOLO 8
(Controllo e vigilanza.)

1. Province  e Comunità  Montane provvedono  al controllo e alla
vigilanza  nei   confronti  dell'attività   svolta  dai   Centri
affidatari ai sensi della presente legge.

2. Il  controllo, che può avvenire anche a campione, riguarda la
verifica della:

a) efficacia,  efficienza e trasparenza dell'attività affidata i
   Centri;
b) convenienza  e adeguatezza  della attività  del Centro, avuto
   riguardo anche  alla quantità  e alla  tipologia  delle  fasi
   procedimentali di cui all'attività svolta.

3.  Dell'esito   negativo  del   controllo  è   data  tempestiva
comunicazione alla Regione.

4. La  vigilanza è  finalizzata al  monitoraggio costante  della
misura di  snellimento, in  relazione anche  alla valutazione dei
costi per  le  finanze  pubbliche  correlate  alla  verifica  del
miglioramento  di   servizio  per   gli  utenti   e  di   sgravio
significativo di  attività istruttorie nei confronti di Province
e Comunità Montante.

5. Le  Province  e  le  Comunità  Montane  inviano  alla  Giunta
regionale una relazione almeno annuale relativamente ai risultati
dell'attività di vigilanza.

Capo II
ADEMPIMENTI PREVISTI DAI PROGRAMMI DI INTERVENTO FINANZIARIO

ARTICOLO 9
(Fidi Toscana SpA.)

1. Il  soggetto terzo  cui Province  e Comunità  Montane possono
affidare lo svolgimento di fasi procedimentali ai sensi dell'art.
2 comma 1 lett. b) è la Fidi Toscana S.p.A.

2. Le  Province e  Comunità Montane entro 30 gg. dall'entrata in
vigore della legge deliberano in ordine alla facoltà di affidare
alla Fidi  Toscana S.p.A.  la  gestione  dei  servizi  finanziari
relativi a specifici procedimenti. Il provvedimento è comunicato
alla Regione.

3. La  Regione, ricevute  le comunicazioni  di cui  al precedente
comma, stipula  con la  Fidi Toscana  S.p.A. una  convenzione, ai
sensi dell'art.  47 del  decreto legislativo 1 settembre 1993, n.
385 "Testo  unico delle  leggi in materia bancaria e creditizia",
per la  gestione delle  agevolazioni creditizie,  dei premi e dei
contributi in  conto capitale, ai sensi dell'art. 2 comma 1 lett.
b).

4. La  Fidi Toscana  S.p.A. stipula  con tutte  le banche  che ne
facciano espressa  richiesta ai  sensi del  decreto legislativo 1
settembre 1993,  n. 385  convenzioni per  la gestione dei servizi
finanziari affidate  dalle Province e dalle Comunità Montane. Le
condizioni   che    regolano   le   suddette   convenzioni   sono
preventivamente approvate dalla Regione.

5. La  convenzione di cui al comma 3 quantifica i compensi per la
prestazione dei servizi effettuati dalla Fidi Toscana S.p.A..

6. La  convenzione di  cui al  comma 3  non può comportare alcun
onere per  la dotazione  finanziaria dei  programmi di intervento
oggetto della  presente disciplina, nè aggravi finanziari per il
soggetto interessato  ulteriori  a  quelli  già  previsti  dalle
vigenti norme bancarie.

7. All'adesione della Provincia o Comunità Montana alla presente
misura di  snellimento consegue  che  l'assegnazione  finanziaria
relativa ai  singoli interventi  si  effettua  col  trasferimento
delle risorse direttamente alla Fidi Toscana S.p.A..

ARTICOLO 10
(Controlli e vigilanza.)

1. La  Regione esercita la vigilanza generale sulla intera misura
di snellimento, secondo quanto stabilito dalla convenzione con la
Banca di  riferimento,  anche  sulla  base  delle  relazioni  che
Province   e    Comunità   Montane    inviano    contestualmente
all'approvazione  del   conto  consuntivo   di   ogni   esercizio
finanziario e  della relazione  consuntiva annuale della Banca di
riferimento.

2. Ogni  rendicontazione da  parte della  Banca di riferimento è
inviata alla Provincia o Comunità Montana.

Titolo II
SEMPLIFICAZIONE AMMINISTRATIVA

ARTICOLO 11
(Attuazione    della     semplificazione     dei     procedimenti
amministrativi.)

1. La Giunta regionale entro 180 gg. dall'entrata in vigore della
presente  legge   provvede  alla   semplificazione  dei  seguenti
procedimenti, secondo  i principi e le disposizioni in materia di
semplificazione amministrativa di cui alle leggi 7 agosto 1990 n.
241,  recante   "Nuove   norme   in   materia   di   procedimento
amministrativo   e   di   diritto   di   accesso   ai   documenti
amministrativi" e  15 maggio 1997, n. 127 recante "Misure urgenti
per  lo   snellimento   dell'attività   amministrativa   e   dei
procedimenti di decisione e di controllo";

a) procedimenti autorizzatori relativi a:

   1. rilascio delle licenze di pesca, art. 8 LR 25/84;
   2. creazione centri privati di riproduzione di fauna selvatica
      e istituzione  di aziende agricole-venatorie, art. 18, 20 e
      21 LR 3/94;
   3. concessioni,  licenze e  permessi in  materia di  bonifica,
      art. 134 e 138 RD 368/1904 e art. 45 LR 34/93
   4. esercizio all'attività agrituristica, art. 13 LR 76/94,
   5. impianto  di tartufaie  controllate e coltivate, art. 4 e 5
      LR 50/95,
   
b) procedimenti di ammissione relativi a:

   1. elenco     regionale dei  soggetti abilitati  ad esercitare
      l'agriturismo, art. 12 LR 76/94.
   2. riconoscimento associazioni raccoglitori di tartufi, art. 8
      LR 50/95,
   3. riconoscimenti  dell'attività di produzione apistica, art.
      3 LR 69/95.
   4. registro regionale produttori, art. 8 LR 55/95,
   5. albo  provinciale imprenditori  agricolo professionali,  LR
      6/94
   6. ammissioni alle agevolazioni, art. 11 LR 82/82
   7. riconoscimento associazioni agricoli e zootecnici art. 9 LR
      12/77
   8. riconoscimento     associazioni    produttori  agricoli per
      espletamento compiti  di informazioni  socioeconomica, art.
      69 LR 71/77
   9. riconoscimento  associazioni produttori agricoli e relative
      unioni, LR 77/80
   10. albo regionale operatori biologici, art. 5 LR 31/94.
   
2. Entro  180 gg. dall'emanazione dei decreti di trasferimento di
cui all'art.  4 DLgs  4 giugno 1997, n. 143 recante "Conferimento
alle  Regioni   delle  funzioni   amministrative  in  materia  di
agricoltura  e   pesca  e  riorganizzazione  dell'Amministrazione
centrale",  la   Regione  disciplina   la   semplificazione   dei
procedimenti amministrativi  inerenti a  nuove funzioni conferite
dallo Stato ai sensi del suddetto DLgs.

ARTICOLO 12
(Norma transitoria )

1. La presente legge non si applica ai procedimenti comunque già
iniziati al momento dell'entrata in vigore della medesima.

ARTICOLO 13
(Norma finanziaria.)

1. A partire dall'esercizio finanziario 1998 le leggi di bilancio
definiscono  le   risorse  da  destinare  agli  interventi  della
presente legge.

2. Il  fondo per gli oneri aggiuntivi di cui alla legge regionale
10 gennaio  1985, n. 1 "Istituzione fondo regionale per gli oneri
aggiuntivi di  finanziamento gravante  sugli enti delegati " e il
fondo per il finanziamento agli enti delegati dei costi derivanti
dall'assunzione e dal trasferimento del personale di cui all'art.
6 della  legge regionale  11 settembre  1989, n.  62  "Norme  per
l'assegnazione del  personale, dei  mezzi  finanziari  per  oneri
aggiuntivi e  dei beni  agli enti  locali per  l'esercizio  delle
funzioni delegate"  sono rideterminati,  a partire dall'anno 1998
tenendo conto  degli effetti  della presente legge sulla gestione
delle funzioni  delegate o comunque attribuite dalla Regione agli
enti locali.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 9 Febbraio 1998

CHITI

La presente  legge è  stata approvata dal Consiglio regionale il
29 Dicembre  1997 ed è stata vistata dal Commissario del Governo
il 30 Gennaio 1998.



AGRICOLTURA
DIRITTI

