Tutela e  valorizzazione  degli  alberi  monumentali  e  modifica
dell'art. 3 della legge regionale 11 aprile 1995, n. 49.

Il Consiglio Regionale ha approvato il 28-07-1998
Il Commissario del Governo ha apposto il visto il 7-08-1998
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. Allo  scopo di tutelare e valorizzare il patrimonio ambientale
e il  paesaggio della  regione, la presente legge detta norme per
l'individuazione  degli   alberi  monumentali   di  alto   pregio
naturalistico e storico, di interesse paesaggistico e culturale.

ARTICOLO 2
(Definizione)

1.  Ai   fini  della   presente  legge  sono  considerati  alberi
monumentali di alto pregio naturalistico e storico:

a) gli  alberi isolati  o facenti  parte di  formazioni  boschive
   naturali o  artificiali che  per  età  o  dimensioni  possono
   essere  considerati   come  rari   esempi  di   maestosità  o
   longevità;
b) gli alberi che hanno un preciso riferimento a eventi o memorie
   rilevanti  dal   punto  di  vista  storico  o  culturale  o  a
   tradizioni locali.

ARTICOLO 3
(Elenco regionale degli alberi monumentali)

1. è  istituito, presso  la Giunta regionale, l'elenco regionale
degli alberi monumentali.

2. L'inserimento  nell'elenco regionale  degli alberi monumentali
avviene su  proposta dei  comuni, ovvero  dei soggetti gestori di
cui all'articolo  6 della  legge regionale 11 aprile 1995, n. 49,
"Norme sui  parchi,  le  riserva  naturali  e  le  aree  naturali
protette di  interesse locale" se territorialmente competenti, in
seguito definiti  soggetti gestori.  L'inserimento può  avvenire
anche a  seguito di segnalazione di singoli cittadini ai comuni o
agli  enti  gestori;  in  tal  caso  detti  enti  sono  tenuti  a
trasmettere la  segnalazione  alla  Giunta  regionale,  entro  60
giorni dal  ricevimento,  corredata  dal  loro  parere  trasmesso
contestualmente al cittadino o all'associazione interessata.

3. La  Giunta regionale provvede, entro 60 giorni dall'entrata in
vigore della  presente legge,  a definire i contenuti informativi
tramite una  scheda tipo  per la  presentazione delle proposte di
inserimento  nell'elenco,   che  deve  contenere  almeno  i  dati
caratteristici di  vegetazione e  i  criteri  di  tutela  di  cui
all'art. 1.

4. La Giunta regionale acquisito il parere della Consulta tecnica
di cui  all'articolo 3  della legge  regionale 11 aprile 1995, n.
49, sulle  proposte pervenute  ai sensi del comma 2, predispone e
aggiorna,   di   norma   annualmente,   l'elenco   degli   alberi
monumentali.

5. In  prima attuazione  l'elenco  è  predisposto  dalla  Giunta
regionale entro  un anno  dell'entrata in  vigore della  presente
legge; le  proposte di  cui al  comma 2  pervengono dai  soggetti
proponenti alla  Giunta regionale  entro 90 giorni dall'adozione,
da parte  di quest'ultima, dell'atto di definizione dei contenuti
informativi di cui al comma 3.

6.  I  comuni  territorialmente  competenti,  ovvero  i  soggetti
gestori, operano  gli adeguamenti  necessari degli  strumenti  di
pianificazione per l'individuazione delle aree di pertinenza agli
alberi monumentali e l'adozione delle relative tutele.

7. L'ARSIA  e l'ARPAT,  nell'ambito delle  rispettive competenze,
assicurano  l'assistenza   per  gli   aspetti  agronomici   e  di
fitopatologia agli alberi dell'elenco di cui al comma 1.

ARTICOLO 4
(Modifica dell'art.  3 della  legge regionale  11 aprile 1995, n.
49)

1. Dopo  la lettera  d) del  comma 2  dell'articolo 3 della legge
regionale 11 aprile 1995, n. 49 è aggiunta la seguente:

   "d bis)  predisposizione e aggiornamento dell'elenco regionale
      degli alberi monumentali"
   
ARTICOLO 5
(Tutela e valorizzazione)

1. Gli  alberi inseriti  nell'elenco sono  segnalati in loco come
"Albero monumentale protetto. LR 60/98".

2. La  Giunta regionale  e gli di Enti cui all'articolo 3 comma 2
promuovono iniziative  di pubblicizzazione e valorizzazione degli
alberi inclusi  nell'elenco, al fine di divulgarne la conoscenza,
il significato  della tutela  nonchè per  migliorare il contesto
territoriale e ambientale circostante.

ARTICOLO 6
(Abbattimento)

1.  L'abbattimento   di  alberi   inclusi  nell'elenco   di   cui
all'articolo 3,  avviene per  esigenze di  pubblica incolumità o
per  esigenze  fitosanitarie,  e  comunque  dopo  aver  accertato
l'impossibilità ad  adottare soluzioni  alternative.  In  questo
caso l'abbattimento  viene  autorizzato  dai  comuni  ovvero  dai
soggetti gestori, previa acquisizione di una perizia tecnica.

ARTICOLO 7
(Sanzioni amministrative)

1. Chiunque abbatta senza l'autorizzazione di cui all'articolo 6,
o danneggi  alberi sottoposti  a tutela  della presente legge, è
assoggettato a  una sanzione  amministrativa da  un minimo  di L.
1.000.000  ad  un  massimo  di  L.  10.000.000  per  ogni  albero
abbattuto.

2.  L'area   di   pertinenza   delle   piante   abbattute   senza
autorizzazione   non   può   essere   utilizzata   per   diversa
destinazione;  ad   essa  si   applica  la  disposizione  di  cui
all'articolo 8, comma 1.

3.  All'applicazione   delle  sanzioni  di  cui  al  primo  comma
provvedono i  comuni ovvero i soggetti gestori nel cui territorio
è stata  commessa la  violazione con  le modalità  di cui  alla
legge 24  novembre 1981, n. 689, nonchè della legge regionale 12
novembre  1993  n.  85.  Il  comune  ovvero  i  soggetti  gestori
incamerato i  relativi proventi  che  destinano  prioritariamente
alla cura,  tutela,  valorizzazione  e  reimpianto  degli  alberi
monumentali ed  eventualmente alle cure colturali dell'alberatura
pubblica.

ARTICOLO 8
(Obbligo di reimpianto)

1. In  caso di  abbattimento i  comuni ovvero  i soggetti gestori
dispongono l'obbligo del reimpianto di specie vegetali analoghe a
quelle abbattute.

2. Qualora  non si  ottemperi all'obbligo previsto dal precedente
comma entro  il termine  assegnato per  il reimpianto,  il comune
ovvero  i   soggetti   gestori   provvedono   d'ufficio   e   gli
inadempimenti sono  assoggettati a  una  sanzione  amministrativa
pari all'importo  minimo previsto  dall'articolo 7 comma 1, oltre
al rimborso delle spese eventualmente sostenute.

3. L'atto  emanato ai  sensi  del  comma  1  individua  anche  il
soggetto  obbligato   ad  assicurare   le  cure  colturali  e  la
conservazione. In  caso  di  inadempienza  vengono  ulteriormente
applicate le sanzioni previste dal comma 2.

ARTICOLO 9
(Abrogazione)

1. è  abrogato l'articolo  8 della  legge regionale  8  novembre
1982, n. 82.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 13 agosto 1998

CHITI

La presente  legge è  stata approvata dal Consiglio Regionale il
28.07.1998 ed  è stata  vistata dal  Commissario del  Governo il
7.08.1998.



TUTELA AMBIENTALE

