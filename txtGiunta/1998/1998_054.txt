Partecipazione della  Regione  Toscana  alla  costituzione  della
Società   del   polo   espositivo   e   congressuale   dell'area
metropolitana Firenze - Prato - Pistoia.

Il Consiglio Regionale ha approvato il 21-07-1998
Il Commissario del Governo ha apposto il visto il 31-07-1998
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1.  La   Regione  Toscana   persegue  la   valorizzazione  ed  il
potenziamento dell'attività  del polo  espositivo e congressuale
dell'Area  metropolitana   Firenze-Prato-Pistoia,  da  realizzare
anche mediante  l'uso, il  recupero e  l'ampliamento degli  spazi
espositivi disponibili  e  la  loro  correlazione  funzionale  ed
economica.

2. A tal fine la Regione promuove e partecipa, ai sensi del comma
4 dell'art.  57 dello  Statuto, con gli altri soggetti pubblici e
privati interessati,  alla costituzione di una nuova Società per
Azioni, che realizzi la gestione unitaria delle attività e delle
sedi espositive  e congressuali  dell'area metropolitana Firenze-
Prato-Pistoia, secondo  criteri di  efficienza e di economicità,
in  grado  di  perseguire  valori  di  competitività  in  ambito
nazionale ed  internazionale e  di assicurare  gli interventi  di
manutenzione, miglioramento  e potenziamento  dell'area  e  degli
immobili.

3. La  denominazione della  società è  determinata  con  l'atto
costitutivo; ai  fini della  presente legge  tale società  è di
seguito indicata come "nuova società".

ARTICOLO 2
(Processo  di  fusione  e  partecipazione  azionaria  alla  nuova
società)

1. La  costituzione della  nuova  società  avviene  mediante  la
fusione tra  le esistenti  Società  "Sogese  S.p.A."  e  "Centro
internazionale dei Congressi di Firenze" S.p.A.

2. La fusione, per sostituzione, di cui al comma 1, è attuata ai
valori definiti  nel progetto di fusione predisposto ed approvato
dagli organi delle esistenti società, ai sensi e per gli effetti
dell'articolo 2501  e seguenti  del codice  civile. La  quota  di
partecipazione  azionaria   della  Regione  Toscana  nella  nuova
società   è    determinata   dalla   attribuzione   di   azioni
corrispondente ai valori delle quote delle preesistenti Società,
come stabiliti dal progetto di fusione.

3. Alla nuova società potrà essere successivamente conferita la
attività di gestione del Palazzo degli Affari di Firenze.

4. La nuova società è aperta alla partecipazione azionaria del Comune di Prato, della Provincia di Prato, della Camera di Commercio di Prato, della Provincia di Pistoia, del Comune di Pistoia e della Camera di Commercio di Pistoia, da realizzarsi attraverso la sottoscrizione di azioni in occasioni di aumenti del capitale della nuova società. <*>

<* testo corretto come da errata corrige pubblicata sul Bollettino Ufficiale della Regione Toscana n. 33 del 10.9.1998>

ARTICOLO 3
(Disposizioni finali)

1. Con  effetto dalla  data di  costituzione della nuova Società
per Azioni,  sono  abrogare  le  leggi  regionali  relative  alla
costituzione o  alla partecipazione  della Regione  Toscana nelle
preesistenti società. Sono abrogate in particolare:

- la  legge regionale 4 settembre 1984, n. 58 "Costituzione della
  società per  la gestione  degli spazi  espositivi  (SO.GE.SE.)
  della Fortezza da basso";
- la    legge  regionale  7  novembre  1988,  n.  82  "Interventi
  finanziari a  favore della Società per la gestione degli spazi
  espositivi (SO.GE.SE.) S.p.A.";
- la  legge regionale 21 dicembre 1994, n. 104 "Sottoscrizione di
  azioni della SO.GE.SE. S.p.A. Aumento del capitale sociale";
- la  legge regionale  16 dicembre  1974, n.  73 "Adesione  della
  Regione Toscana  al  Centro  internazionale  dei  congressi  di
  Firenze ed erogazione di un contributo annuale allo stesso";
- la legge regionale 29 ottobre 1997, n. 79 "Partecipazione della
  Regione Toscana  all'aumento del  capitale sociale  del  Centro
  Internazionale Congressi di Firenze S.p.A."

2. I  conferimenti di  capitale o  le altre obbligazioni a carico
della Regione Toscana in favore delle preesistenti società e non
ancora esaurite  sono trasferite  alla nuova  società a far data
dal termine di cui al comma 1.

3. La  nuova società  subentra a Sogese S.p.A. nell'utilizzo del
complesso immobiliare  della Fortezza da Basso in base al vigente
atto di  concessione di detto complesso alla Regione Toscana, con
le relative obbligazioni e modalità.

4.  La   nuova  società   subentra  al   "Centro  Internazionale
Congressi" S.p.A.  di Firenze  nell'atto di concessione per l'uso
del complesso  immobiliare "Villa  Vittoria", iscritto al demanio
della Regione Toscana, con le vigenti obbligazioni e modalità.

5. La  Regione  designa  i  propri  rappresentanti  negli  organi
statutari  della  nuova  società,  sulla  base  della  quota  di
partecipazione  al   capitale  sociale  e  secondo  le  modalità
previste dall'articolo 59 dello Statuto.

6. La  Giunta regionale  relaziona al  Consiglio,  entro  novanta
giorni dalla  costituzione della  nuova società,  in ordine agli
assetti societari realizzati ed al programma economico stabilito.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 6 agosto 1998

Fontanelli
(incaricato con DPGR n. 255/17.7.1998)

La presente legge è stata approvata dal Consiglio regionale il
21-07-1998 ed è stata vistata dal Commissario del Governo il 31-
07-1998.



COMMERCIO
PARTECIPAZIONI REGIONALI

