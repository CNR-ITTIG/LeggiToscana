Istituzione dell'Ufficio  di collegamento della Regione Toscana a
Bruxelles.

Il Consiglio Regionale ha approvato il 31-3-1998
Il Commissario del Governo ha apposto il visto il 24-4-1998
Il Presidente  della Giunta  Regionale promulga la seguente legge
regionale:

ARTICOLO 1
(Ufficio di collegamento della Regione Toscana a Bruxelles)

1. La  Regione Toscana, al fine di realizzare un efficace sistema
di relazioni  con le  istituzioni comunitarie  nelle  materie  di
competenza  regionale,   in   conformità   a   quanto   previsto
dall'articolo 58,  comma 4,  della legge  6 febbraio 1996, n. 52,
istituisce a  Bruxelles un  Ufficio di collegamento della Regione
con le Istituzioni comunitarie.

2. L'Ufficio svolge, tra l'altro, compiti di raccordo operativo e
di  assistenza   tecnica  a   favore  delle  strutture  regionali
competenti per le attività di rilievo comunitario; può altresì
svolgere attività  di sostegno  e informazione  anche  a  favore
degli enti  locali della  Toscana nonché  delle imprese toscane,
nell'ambito delle  competenze regionali  e secondo  le  modalità
previste dall'ordinamento vigente.

3. La Giunta regionale provvede, in conformità alle disposizioni
della legge  regionale  7  novembre  1994,  n.  81  e  successive
modificazioni,   a    costituire   la   struttura   organizzativa
dell'Ufficio e a definirne le attribuzioni.

4.  Al   fine  di   garantire  un   adeguato  supporto  operativo
all'Ufficio  di   collegamento,  e  in  particolare  al  fine  di
garantire il  supporto operativo  allo svolgimento  dei compiti e
delle attività  di cui  al comma  2, comprese l'organizzazione e
l'attuazione delle  correlate iniziative  e la  realizzazione  di
attività di ricerca, di studio e di elaborazione progettuale, la
Regione può  convenzionarsi  con  soggetti  pubblici  o  privati
dotati della necessaria esperienza operativa nel settore.

5. Previa  intesa, possono  essere  istituite  sedi  e  strutture
comuni con  le altre Regioni e con le Province autonome di Trento
e Bolzano.

ARTICOLO 2
(Personale dell'Ufficio di collegamento - trattamento economico)

1.  Fino   a  specifica  disposizione  del  contratto  collettivo
nazionale in  materia, al  personale regionale  assegnato  ed  in
servizio presso  l'Ufficio di  collegamento di cui all'articolo 1
è corrisposta  una  indennità  mensile  speciale  a  titolo  di
rimborso forfettario  delle spese  relative alla permanenza nella
sede di servizio all'estero.

2. L'indennità,  da  determinarsi  con  la  deliberazione  della
Giunta di  cui all'articolo  1, comma  3, è quella spettante per
analogo titolo e per analoga qualifica professionale al personale
statale del  Ministero competente  in materia di Affari esteri in
servizio presso  le sedi di rappresentanza all'estero, così come
previsto dal DPR 5 gennaio 1967, n. 18.

ARTICOLO 3
(Disposizioni finanziarie)

1. Agli  oneri derivanti dalla presente legge si fa fronte con la
seguente variazione di bilancio, per competenza e cassa:

in diminuzione
Capitolo 50240
   Fondo di riserva per spese obbligatorie    Lire   423.750.000

di nuova istituzione
Capitolo 02500
   "Spese per  il funzionamento e le attività
   dell'Ufficio di  collegamento della Regione
   a Bruxelles" (LR 28.4.98 n. 24)            Lire   423.750.000

2. Agli  oneri derivanti dall'articolo 1 si farà fronte, per gli
esercizi successivi, con legge annuale di bilancio.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 28 aprile 1998

MARCUCCI
(incaricata con DPGR n. 221/15.6.95)

La presente  legge è  stata approvata dal Consiglio regionale il
31 marzo  1998 e vistata dal Commissario del Governo il 24 aprile
1998.



UNIONE EUROPEA

