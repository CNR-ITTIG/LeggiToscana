Norme in materia di inquinamento acustico.

Il Consiglio Regionale ha approvato il 29-09-1998
Il Commissario del Governo ha apposto il visto il 28-10-1998
Il Presidente  della Giunta  Regionale promulga la seguente legge
regionale:

Norme in materia di inquinamento acustico.

Art. 1
(Finalità della legge)

1. La  presente legge,  in attuazione  dell'art. 4 della legge 26
ottobre 1995,  n. 447 (Legge quadro sull'inquinamento acustico) e
del decreto  legislativo 31  marzo 1998,  n. 112 (Conferimento di
funzioni e  compiti amministrativi  dello Stato  alle regioni  ed
agli enti  locali, in  attuazione del capo I della legge 15 marzo
1997, n.  59) detta norme finalizzate alla tutela dell'ambiente e
della salute  pubblica dall'inquinamento  acustico prodotto dalle
attività antropiche,  disciplinandone  l'esercizio  al  fine  di
contenere la rumorosità entro i limiti normativamente stabiliti.

2. Ai  fini di  cui al  comma  1  valgono  tutte  le  definizioni
adottate  dalla  l.  447/1995.  Valgono  inoltre  le  definizioni
contenute nei Decreti applicativi della stessa legge.

3. La  Regione assume la tutela ambientale ai fini acustici quale
obiettivo operativo  della programmazione  territoriale, ai sensi
della legge  regionale 16 gennaio 1995 n. 5 (Norme per il governo
del territorio) e successive modifiche ed integrazioni.

Art. 2
(Funzioni riservate alla Regione)

1. Il  consiglio regionale  definisce i  criteri e  gli indirizzi
della  pianificazione  comunale  e  provinciale  ai  sensi  della
presente legge.

2. A tal fine la Giunta regionale propone al Consiglio regionale,
entro 60 giorni dall'entrata in vigore della presente legge:

a) i  criteri tecnici  ai quali i Comuni sono tenuti ad attenersi
   nella  redazione   dei  piani   di  classificazione   acustica
   disciplinati dall'art. 4, e del relativo quadro conoscitivo;
b) i  criteri, le  condizioni ed  i limiti  per l'individuazione,
   nell'ambito dei  piani comunali  di  cui  alla  lett.  a)  del
   presente comma,  delle aree destinate a spettacolo a carattere
   temporaneo, ovvero mobile, ovvero all'aperto;
c) le  modalità di rilascio delle autorizzazioni comunali per lo
   svolgimento di  attività temporanee  e di  manifestazioni  in
   luogo pubblico  o aperto  al pubblico,  qualora esso  comporti
   l'impiego  di   macchinari  o   di  impianti   rumorosi,   con
   particolare riferimento  a quelle  in deroga  ai valori limite
   dettati dal  decreto del Presidente del Consiglio dei ministri
   14 novembre  1997  (Determinazione  dei  valori  limite  delle
   sorgenti sonore);
d) le  condizioni ed  i criteri  in base  ai quali  i  Comuni  di
   rilevante  interesse   paesaggistico  ambientale  o  turistico
   Possono individuare, nel quadro della classificazione acustica
   prevista dall'art.  4, valori  inferiori a  quelli determinati
   dal DPCM  14 novembre  1997, ai sensi della lett. a) del comma
   1, art. 3 della l. 447/1995;
e) i  criteri generali  per la predisposizione dei piani comunali
   di risanamento acustico di cui all'art. 8;
f) i  criteri per  l'identificazione  delle  priorità  temporali
   negli interventi di bonifica acustica del territorio;
g) specifiche istruzioni tecniche, ai sensi dell'art. 13 della LR
   5/1995,  per   il  coordinamento   dei   piani   comunali   di
   classificazione   acustica    con    gli    strumenti    della
   pianificazione e programmazione territoriale.

3. Il  consiglio regionale  approva,  anche  per  stralci,  piani
pluriennali per  il contenimento  delle emissioni sonore prodotte
per lo  svolgimento di  servizi pubblici  essenziali quali  linee
ferroviarie,  metropolitane,   autostrade  e   strade  statali  e
regionali.

Art. 3
(Compiti delle Province)

1. Le  Province, ai  sensi dell'art.  16, comma  2, lett. b) e c)
della LR  5/1995, in  conformità con  gIi indirizzi ed i criteri
regionali di  cui all'art.  2, adeguano  il piano territoriale di
coordinamento (P.T.C.),  indicando e coordinando gli obiettivi da
perseguire nell'ambito  del territorio  provinciale ai fini della
tutela ambientale e della prevenzione dell'inquinamento acustico.

2. Fatte  salve le  funzioni di  vigilanza e  di controllo che ad
esse competono  ai  sensi  della  presente  legge,  le  Province,
avvalendosi dell'ARPAT, provvedono:

a) alla  promozione di  campagne    di  misurazione  del  rumore,
   nonchè, mediante  l'analisi dei dati appositamente acquisiti,
   al fine  di individuare  la tipologia  e l'entità  dei rumori
   presenti sul territorio;
b) al  monitoraggio complessivo  dell'inquinamento  acustico  nel
   territorio provinciale.

Art. 4
(Piano comunale di classificazione acustica)

1.  I   Comuni,  entro   12  mesi   dalla   pubblicazione   della
deliberazione regionale  di cui  all'art.  2,  nel  rispetto  dei
criteri previsti  allo stesso  articolo comma  2, lett.  a) e b),
approvano, con  la procedura  prevista dall'art.  5, il  Piano di
classificazione acustica, in base al quale il territorio comunale
viene suddiviso,  in applicazione del disposto di cui all'art. 1,
comma  2  del  DPCM  14  novembre  1997,  in  zone  acusticamente
omogenee, tenendo  conto delle  preesistenti  destinazioni  d'uso
così come individuate dagli strumenti urbanistici in vigore.

2. A  ciascuna zona  individuata ai  sensi del  comma 1,  vengono
assegnati, in  applicazione degli  articoli. 6  e 7  del DPCM  14
novembre 1997,  i relativi  valori di  qualità e  di attenzione,
salva  la   facoltà,  per   i  Comuni   di  rilevante  interesse
paesaggistico, ambientale  o  turistico,  di  individuare  valori
inferiori, nel  rispetto dei  criteri di cui all'art. 2, comma 2,
lett. d).

3. Il  piano comunale  di classificazione acustica deve contenere
altresì  l'indicazione  delle  aree  destinate  a  spettacolo  a
carattere  temporaneo,   ovvero  mobile,  ovvero  all'aperto,  da
individuarsi nel rispetto dei criteri definiti ai sensi dell'art.
2, comma 2, lett. b).

4. Ai fini della elaborazione del piano disciplinato dal presente
articolo, i  Comuni  definiscono,  in  base  ai  criteri  di  cui
all'art. 2,  comma 2,  lett. a), apposito quadro conoscitivo, che
forma parte  integrante del  piano. Il  quadro conoscitivo in tal
modo assunto concorre altresì alla formazione di quello previsto
dall'art. 24,  comma 2,  lett. a),  della LR 5/1995, e successive
modifiche ed integrazioni.

Art. 5
(Procedura   per    l'approvazione   del    Piano   comunale   di
classificazione acustica)

1. Il  Consiglio comunale,  ai fini  di cui all'art. 4, adotta un
progetto di  piano di classificazione acustica, che è depositato
nella sede  comunale per  la durata di trenta giorni consecutivi,
durante i  quali chiunque ha facoltà di prenderne visione. Copia
del progetto  è contestualmente  trasmessa alla Giunta regionale
ed a  quella provinciale, ai fini dell'espressione dei rispettivi
pareri di  conformità. Contestualmente all'adozione del progetto
di   piano   il   Consiglio   comunale   individua   un   garante
dell'informazione sul procedimento, con le modalità ed i compiti
previsti dall'art.  18, commi  2 e  4 della  LR 5/95 e successive
modifiche ed integrazioni.

2. Entro  il termine  perentorio di  trenta giorni dalla scadenza
del  deposito  di  cui  al  comma  1,  chiunque  può  presentare
osservazioni.

3. Qualora  siano pervenute osservazioni ai sensi del comma 2, il
Consiglio comunale,  entro 90 giorni dalla scadenza del deposito,
provvede alla  conferma del progetto di piano adottato, ovvero ad
apportarvi le  modifiche conseguenti  alle osservazioni ricevute,
nel  quale  ultimo  caso,  contestualmente,  trasmette  il  nuovo
progetto di  piano alla Giunta regionale ed a quella provinciale,
che, nel termine perentorio di 60 giorni dal ricevimento di esso,
inviano il rispettivo parere di conformità.

4. Una  volta acquisiti  i  pareri  di  conformità  regionale  e
provinciale, ovvero  decorso comunque  il termine di cui al comma
3, il  progetto  è  sottoposto  all'approvazione  del  Consiglio
comunale. La deliberazione comunale che approva il piano richiama
i pareri  regionale e  provinciale, se  pervenuti,  conformandosi
alle   eventuali    prescrizioni   ivi    contenute,    motivando
espressamente le corrispondenti determinazioni assunte.

5.  Il   piano  di  classificazione  acustica  è  immediatamente
depositato nella  sede del  Comune ed  è trasmesso in copia alla
Giunta regionale  ed alla  Giunta provinciale.  Entro  30  giorni
dalla  trasmissione,   il  Comune  provvede  a  dare  avviso  sul
Bollettino Ufficiale della Regione dell'avvenuta approvazione del
piano, che acquista efficacia dalla pubblicazione dell'avviso.

6. Qualora  la localizzazione delle aree di cui all'art. 4, comma
3, contrasti con gli strumenti urbanistici vigenti, la necessaria
variante  è   adottata   e   pubblicata   contestualmente   alla
approvazione  e   pubblicazione  del   piano  di  classificazione
acustica.

7. Le  disposizioni di  cui al  presente  articolo  si  applicano
altresì alle  modifiche del  piano comunale  di  classificazione
acustica.

8. I  Comuni che,  alla data  di entrata in vigore della presente
legge,  abbiano   già  approvato  un  piano  di  classificazione
acustica, secondo  quanto previsto dal decreto del Presidente del
Consiglio  dei   ministri  1   marzo  1991   (Limiti  massimi  di
esposizione al  rumore negli  ambienti abitativi  e nell'ambiente
esterno), sono tenuti a darne comunicazione immediata alla Giunta
regionale ed alla Provincia. I Comuni, qualora il piano in vigore
non sia  conforme ai  criteri  ed  indirizzi  definiti  ai  sensi
dell'art. 2,  sono tenuti  all'adeguamento entro  24  mesi  dalla
pubblicazione della deliberazione regionale di cui all'art. 2.

9. Ai fini della redazione dei Piani di classificazione acustica,
ed altresì  di quelli  disciplinati dagli  articoli 8  e  9.,  i
Comuni possono  avvalersi del  supporto tecnico  delle  strutture
Provinciali dell'ARPAT, ai sensi dell'art. 8, comma 1, lett. b2),
della  legge   regionale  18  aprile  1995,  n.  66  (Istituzione
dell'Agenzia  Regionale   per  la   Protezione  Ambientale  della
Toscana). I  comuni acquisiscono altresì il parere delle Aziende
USL, competenti per territorio.

Art. 6
(Divieto di contatto di aree)

1. E  vietato prevedere,  nel piano  comunale di  classificazione
acustica disciplinato  dagli artt.  4 e 5, il contatto diretto di
aree, anche appartenenti a Comuni confinanti, qualora i valori di
qualità di  cui all'art.  8, comma  2 si  discostino  in  misura
superiore a 5 dB(A) di livello sonoro continuo equivalente.

2. Qualora,  in relazione al divieto di cui al comma 1, insorgano
conflitti tra  Comuni confinanti,  la Provincia  territorialmente
competente provvede  con propria  deliberazione, sentiti i Comuni
interessati. Ove  il conflitto  riguardi  Comuni  appartenenti  a
Province  diverse,   si  provvede   d'intesa  tra   le   Province
interessate.  In  caso  di  mancato  raggiungimento  dell'intesa,
provvede la Regione con propria deliberazione.

3.  Ove   non  risulti   possibile,  in  zone  già  urbanizzate,
rispettare il  divieto di cui al comma 1, a causa di preesistenti
destinazioni d'uso,  il Comune  adotta un  piano  di  risanamento
acustico ai sensi dell'art. 8, comma 1.

Art. 7
(Adeguamento degli strumenti urbanistici)

1.  I   Comuni  sono   tenuti  ad  adeguare  i  propri  strumenti
urbanistici con  il piano  di classificazione  acustica entro  12
mesi dalla pubblicazione dell'avviso di cui all'art. 5 comma 5.

2. I  piani strutturali,  il cui  procedimento di  formazione, ai
sensi dell'art.  25,  comma  1  della  LR  5/1995,  e  successive
modifiche   ed    integrazioni,   sia   avviato   successivamente
all'adozione del  piano di classificazione acustica devono essere
adeguati con esso.

Art. 8
(Piano comunale di risanamento acustico)

1. I  Comuni sono  tenuti  ad  approvare  un  apposito  piano  di
risanamento acustico:

a) qualora  non    possano,  nel  quadro  della  classificazione,
   rispettare, con  riferimento alle  aree già  urbanizzate,  il
   divieto di contatto di aree di cui all'art. 6, comma 3;
b) qualora  si verifichi il superamento dei valori di attenzione,
   di cui  all'art. 2,  comma 1, lett. G) della l. 447/1995, come
   determinati ai sensi dell'art. 6 del DPCM 14 novembre 1997.

2.  Se,   alla  data   di  entrata   in  vigore   del  piano   di
classificazione acustica  disciplinato  dagli  articoli  4  e  5,
sussistano le  condizioni elencate  dal  comma  1,  il  Consiglio
Comunale provvede,  entro 12  mesi, all'approvazione del piano di
risanamento. Qualora  il superamento  dei valori di attenzione di
cui al  comma 1, lett. b), si verifichi successivamente, provvede
entro 12  mesi dalla  conoscenza del  superamento dei  limiti  da
parte degli organi comunali competenti.

3. Il  piano di  risanamento acustico  deve  essere  conforme  al
disposto di cui all'art. 7, comma 1, l. 447/1995, e contenere gli
elementi individuati  dal comma  2 dello  stesso  articolo.  Deve
inoltre essere  conforme ai  criteri ed  agli  indirizzi  di  cui
all'art. 2 della presente legge.

4. Contestualmente all'approvazione, il Comune trasmette il piano
di  risanamento   alla  Provincia   competente  ed   alla  Giunta
regionale, anche  per gli  effetti di  cui all'art. 11. Copia del
piano viene  trasmessa anche  all'ARPAT e  alle  Aziende  USL  di
riferimento.

Art. 9
(Piano comunale di miglioramento acustico)

1. I  Comuni, anche  al di fuori delle ipotesi previste dall'art.
8, possono  predisporre appositi piani di miglioramento acustico,
al fine  di conseguire i valori di qualità determinati, ai sensi
art. 2, comma 1, lett. h) della l. 447/1995, dall'art. 7 del DPCM
14 novembre 1997.

2.  Il  Comune  trasmette  il  piano  di  miglioramento  acustico
approvato alla  Provincia competente  ed alla  Giunta  regionale,
anche per gli effetti di cui all'art. 11.

Art. 10
(Esercizio dei poteri sostitutivi regionali)

1. Qualora  i Comuni  non provvedano  all'adozione del  piano  di
classificazione acustica  ai sensi  degli  articoli  4  e  5,  la
Regione, provvede  in via  sostitutiva,  nelle  forme  e  con  le
modalità disciplinate dall'art. 6 della legge regionale n. 88/98
"Attribuzione  agli  Enti  Locali  e  disciplina  generale  delle
funzioni e dei compiti amministrativi in materia di urbanistica e
pianificazione territoriale,  protezione della natura e ambiente,
tutela  dell'ambiente  dagli  inquinamenti  e  gestione  rifiuti,
risorse idriche  e difesa  suolo, energia  e risorse geotermiche,
opere pubbliche viabilità e trasporti conferiti alla Regione dal
Decreto Legislativo 31 marzo 1998, n. 112."

2. La  Regione provvede  analogamente a quanto previsto dal comma
1, qualora  il Comune  non adotti, ai sensi dell'art. 8, il piano
di risanamento acustico.

3. La  Giunta regionale  provvede nei  casi di cui ai commi 1 e 2
entro 12  mesi dalla  scadenza del termine indicato dalla diffida
di cui all'art. 6, comma 2 della legge regionale n. 88/98.

Art. 11
(Programma regionale di intervento finanziario)

1. Il  Consiglio regionale  su proposta  della Giunta  regionale,
sulla base  dei piani  comunali di  risanamento acustico  e delle
altre proposte  pervenute,  approva  un  programma  triennale  di
intervento per la bonifica dell'inquinamento acustico.

2. La  Regione può inoltre disporre la concessione di contributi
finalizzati all'esercizio  dei compiti  comunali e provinciali di
monitoraggio     dell'inquinamento      acustico.     Ai     fini
dell'assegnazione  dei   contributi  è   data,  in   ogni  caso,
priorità:

a) ai  Comuni  che  abbiano  adottato  il  piano  di  risanamento
   acustico;
b) ai Comuni che abbiano adottato, ai sensi dell'art. 9, il piano
   di miglioramento acustico.

Art. 12
(Disposizioni in materia di impatto acustico)

1.  I   Comuni  devono   richiedere  ai   titolari  dei  progetti
predisposti per la realizzazione, la modifica od il potenziamento
delle opere  elencate dall'art. 8, comma 2, della l. 447/1995, ed
a  corredo  degli  stessi,  apposita  documentazione  di  impatto
acustico, ogni  volta che  la valutazione  relativa agli  effetti
acustici  sia   comunque  imposta   dalle  esigenze   di   tutela
salvaguardate dalle norme della presente legge.

2. I  criteri da seguire per la redazione della documentazione di
impatto acustico  sono definiti, con propria deliberazione, dalla
Giunta regionale.

3. Con  la deliberazione di cui al comma 2 sono definiti altresì
i criteri  tecnici per  la redazione della relazione previsionale
di clima acustico. I soggetti pubblici e privati interessati alla
realizzazione delle  tipologie di insediamenti elencati dall'art.
8, comma  3, l.  447/1995, sono tenuti a produrre tale relazione,
con  riferimento   alle  aree  sulle  quali  insistano,  come  da
progetto, gli insediamenti stessi.

4. Fatto  salvo quanto previsto dai commi precedenti, sono tenuti
a produrre  apposita  documentazione  di  previsione  di  impatto
acustico ai  sensi dell'art.  8, comma  4, l. 447/1995 i soggetti
richiedenti il rilascio:

a) di  concessioni   edilizie  relative  a    nuovi  impianti  ed
   infrastrutture adibite  ad attività  produttive,  sportive  e
   ricreative   ed    a   postazioni   di   servizi   commerciali
   polifunzionali;
b) di    altri    provvedimenti    comunali    di    abilitazione
   all'utilizzazione degli immobili e delle infrastrutture di cui
   alla lett. a);
c) di  qualunque  altra  licenza  od  autorizzazione  finalizzata
   all'esercizio di attività produttive.

5. Laddove,  in luogo della domanda di rilascio dei provvedimenti
di autorizzazione,  di cui  al comma  4, sia prevista denuncia di
inizio di attività, od altro atto equivalente, la documentazione
prescritta  dal   comma  1  deve  essere  prodotta  dal  soggetto
interessato unitamente  alla denuncia  stessa, od al diverso atto
di iniziativa.

6. La  documentazione di impatto acustico prescritta ai sensi dei
commi precedenti, qualora i livelli di rumore previsti superino i
valori di  emissione definiti dal DPCM 14 novembre 1997, ai sensi
dell'art. 3,comma  1, lett.  a), l.  447/1995, deve espressamente
contenere l'indicazione  delle  misure  previste  per  ridurre  o
eliminare le  emissioni sonore  causate  dall'attività  o  dagli
impianti.

Art. 13
(Piani aziendali di risanamento acustico)

1.  Le  imprese  esercenti  attività  produttive  o  commerciali
rumorose, qualora  i livelli  del rumore  prodotto dall'attività
svolta superino quelli stabiliti dal DPCM 14 novembre 1997 per le
singole classi  di destinazione d'uso del territorio, sono tenute
a presentare, al Comune competente, apposito piano di risanamento
acustico, entro  il termine  di sei  mesi  dall'approvazione  del
piano comunale di classificazione.

2. Il  piano aziendale  di risanamento  acustico  deve  prevedere
misure tecniche  adeguate  a  ricondurre  i  livelli  del  rumore
prodotto entro  i limiti  ed i  criteri  previsti  dal  piano  di
classificazione acustica,  anche in base ad eventuali indicazioni
fornite dal Comune e dall'ARPAT

3. Al  piano aziendale deve essere allegata una relazione tecnica
dalla quale  risulti inequivocabilmente il termine entro il quale
l'impresa interessata  intende adeguarsi  ai limiti  stessi. Tale
relazione dovrà essere sottoscritta da un tecnico competente, ai
sensi dell'art. 16 della presente legge.

4. Le  imprese che  hanno avviato  gli interventi  di risanamento
acustico ai  sensi dell'art.  3 del  DPCM 1  marzo 1991,  non  in
contrasto con le norme della presente legge e conformi ai criteri
regionali  determinati   ai  sensi  dell'art.  2,  ma  inadeguati
rispetto ai limiti previsti dal piano comunale di classificazione
acustica, sono  tenute ad  adeguarsi  entro  un  congruo  termine
indicato dal Comune.

5. Le  imprese che non abbiano presentato il piano di risanamento
di cui  al presente  articolo, sono  comunque  tenute,  entro  il
termine di cui al comma 1, ad adeguarsi ai limiti previsti, nella
zona  di  riferimento,  dal  piano  comunale  di  classificazione
acustica.

Art. 14
(Controlli)

1.  I   Comuni  esercitano  le  funzioni  di  controllo  previste
dall'art. 14, comma 2, l. 447/1995, avvalendosi per le rispettive
competenze dell'ARPAT e delle Aziende USL.

2. Nei  casi previsti dall'art. 12, comma 5, i controlli relativi
devono  essere   eseguiti  entro  i  termini  previsti  ai  sensi
dell'art. 20  della legge  7 agosto  1990, n. 241 (Nuove norme in
materia di procedimento amministrativo e di diritto di accesso ai
documenti amministrativi). Fatte salve le competenze spettanti ai
Comuni ai  sensi del  comma 1,  le funzioni  di  vigilanza  e  di
controllo  relative   ad  ambiti   territoriali   ricadenti   nel
territorio dì più Comuni, sono esercitate dalle Province, che a
tal fine  utilizzano  le  strutture  dell'ARPAT,  secondo  quanto
disposto dal comma 1 dell'art. 14 della l. 447/1995.

Art. 15
(Compiti dell'ARPAT)

1.  L'ARPAT,   nell'ambito  delle   attività  di  rilevamento  e
controllo   in    materia   di   tutela   dell'ambiente   esterno
dall'inquinamento acustico, provvede:

a) a trasmettere tutti i dati alle Amministrazioni interessate ed
   alle Aziende USL competenti per territorio;
b) ad  inviare annualmente  alla Giunta  regionale una  relazione
   contenente il  resoconto delle  attività svolte  ed il quadro
   conoscitivo del clima acustico rilevato;
c) a  segnalare tempestivamente,  oltre che al Comune, anche alle
   Province ed  alla Giunta  regionale, la presenza di condizioni
   che  determinano   l'obbligo  di   predisposizione,  ai  sensi
   dell'art. 8, del piano comunale di risanamento acustico;
d) a  trasmettere alle  Autorità competenti  all'adozione  delle
   ordinanze contingibili  ed urgenti  di cui all'art. 9 della l.
   447/1995, le relative segnalazioni.

2. Le  Aziende USL, nell'ambito delle proprie competenze, possono
richiedere  all'ARPAT   specifiche  attività  di  rilevamento  e
controllo, secondo  quanto disposto dal comma 1 dell'art. 5 della
LR 66/1995.

Art. 16
(Tecnico competente)

1. La  figura professionale  competente  allo  svolgimento  delle
attività tecnicamente  rilevanti previste  dalla presente legge,
è esclusivamente quella delineata ai sensi dell'art. 2, commi 6,
7 ed 8, della l. 447/1995.

2. L'esercizio  dell'attività di tecnico acustico è subordinato
alla  presentazione   alla  Provincia   competente,  di  apposita
domanda, nelle  forme e  con le modalità a tal fine previste con
specifico provvedimento.

3. La  Provincia organizza, avvalendosi dell'ARPAT, iniziative di
formazione ed aggiornamento in materia di acustica ambientale, da
attuarsi in conformità con le norme statali e regionali vigenti.

4. Al  fine di  consentire il  completamento del periodo di due o
quattro anni  di attività  ai soggetti in possesso dei titoli di
studio previsti  in base  alle norme  di cui  al comma  1, per il
riconoscimento  della   qualificazione  di   tecnico  competente,
all'attività utile  è equiparata quella svolta dall'interessato
in collaborazione con altro tecnico competente già riconosciuto,
oppure  alle   dipendenze  delle   apposite  strutture  pubbliche
operanti nel settore.

Art. 17
(Sanzioni amministrative)

1. Chiunque,  in assenza della prescritta autorizzazione comunale
prevista dall'art.  6, comma  1, lett.  h),  della  l.  447/1995,
svolga attività,  manifestazioni  o  spettacoli  all'aperto,  è
soggetto alla  sanzione amministrativa del pagamento di una somma
da lire  500.000 a lire 20.000.000; alla stessa sanzione soggiace
il   titolare    dell'autorizzazione   comunale,   in   caso   di
contravvenzione alle prescrizioni poste dal Comune in conformità
con gli indirizzi regionali.

2. Sono  soggette alla  sanzione amministrativa  del pagamento di
una somma  da lire  500.000 a  lire  20.000.000  le  imprese  che
abbiano omesso di presentare, entro il termine previsto dall'art.
13, comma 1, il relativo piano di risanamento.

3. Il  mancato adeguamento  dell'intervento di  bonifica entro il
termine a  tal fine prescritto ai sensi dall'art. 13, comma 5, è
soggetto alla  sanzione amministrativa del pagamento di una somma
da lire 500.000 a lire 20.000.000.

4. Qualora,  nei cinque  anni successivi  alla comminazione della
sanzione  prevista   dal  comma   1,  il  contravventore  incorra
nuovamente nelle  medesime infrazioni,  il Comune  può procedere
alla revoca dell'autorizzazione.

5. In  caso di  persistente inadempimento  agli obblighi  la  cui
violazione è oggetto delle sanzioni previste dai commi 2 e 3, il
Comune, previa  diffida ad  adempiere entro  un congruo  termine,
può procedere ad applicare nuovamente le sanzioni ivi stabilite.

6.  Ai   fini  dell'applicazione  delle  sanzioni  amministrative
previste dal  presente articolo,  si osservano le disposizioni di
cui alla  l. 24  novembre 1981,  n.  689  (Modifiche  al  sistema
penale),  nonchè   quelle  previste  dalla  legge  regionale  12
novembre 1993,  n.  85  (Disposizioni  per  l'applicazione  delle
sanzioni amministrative  pecuniarie) e  dalla legge  regionale 10
aprile  1997,   n.  27   "Disposizioni  in  materia  di  sanzioni
amministrative".

Art. 18
(Abrogazione di leggi)

1. è  abrogata, dalla  data di  entrata in vigore della presente
legge, la  legge regionale  5 agosto  1993, n.  48 (Procedura per
l'esame da parte della Regione dei piani di risanamento di cui al
DPCM 1  marzo  1991  per  l'adeguamento  dei  limiti  massimi  di
esposizione al  rumore negli  ambienti abitativi  e nell'ambiente
esterno); è  altresì abrogata  la legge  regionale  18  ottobre
1993, n. 75 (modifica della LR 5.9.1993 "procedura per l'esame da
parte della  Regione dei  piani di  risanamento di  cui al DPCM 1
marzo 1991  per l'adeguamento ai limiti massimi di esposizione al
rumore negli ambienti abitativi e nell'ambiente esterno").

Art. 19
(Integrazione all'art. 40 della LR 16 gennaio 1995, n. 5)

1. All'art.  40, comma  2, lett.  f)  della  legge  regionale  n.
5/1995, e  successive modifiche  ed integrazioni,  è aggiunto il
seguente  alinea:   "varianti  per   la  localizzazione  di  aree
destinate  a   spettacolo  temporaneo,   ovvero  mobile,   ovvero
all'aperto, di  cui al  comma 3 dell'art. 4 della legge regionale
89/98" Norme in materia di inquinamento acustico".

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 1 dicembre 1998

Chiti

La  presente   legge,  approvata   dal  Consiglio   Regionale  il
29.09.1998 e  vistata dal  Commissario del Governo il 28.10.1998,
viene promulgata in data odierna a seguito del rinvio governativo
di cui è stata oggetto la LR n. 88-98 richiamata nel testo.



TUTELA AMBIENTALE

