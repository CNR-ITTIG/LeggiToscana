

LEGGE REGIONALE 2 maggio 2011, n. 15 

Modifiche alla legge regionale 26 luglio 2002, n. 32 
(Testo unico della normativa della Regione Toscana 
in materia di educazione, istruzione, orientamento, 
formazione professionale e lavoro). 

Il Consiglio regionale ha approvato 
Il Presidente della Giunta 
promulga 

la seguente legge: 



PREAMBOLO 

Il Consiglio regionale 

Visto l'articolo 117, comma quarto, della Costituzione; 


Vista la legge regionale 26 luglio 2002 n. 32 (Testo 
unico della normativa della Regione Toscana in materia 
di educazione, istruzione, orientamento, formazione professionale 
e lavoro); 

Visto il parere contrario espresso dalla Commissione 
regionale per le pari opportunità nella seduta del 16 febbraio 
2011; 

Considerato quanto segue: 

1. Che la disposizione prevista dall'articolo 13, 
comma 4, della legge regionale 8 febbraio 2008, n. 5 
(Norme in materia di nomine e designazioni e di rinnovo 
degli organi amministrativi di competenza della Regione), 
è risultata di difficile applicazione nei confronti di 
coloro che sono designati da soggetti esterni alla Regione 
in un organismo di concertazione come la Commissione 
regionale permanente tripartita, di cui fanno parte i 
rappresentanti delle parti sociali e delle associazioni dei 
disabili più rappresentative a livello regionale; 
2. Che, nel caso di specie, è necessario derogare alla 
disposizione prevista dall'articolo 13, comma 4, della 
l.r. 5/2008, consentendo alle organizzazioni interessate 
di designare anche soggetti che hanno già esplicato due 
mandati consecutivi nello stesso incarico e fino ad un 
massimo di tre; 

3. Che la modifica di cui alla presente legge, ha la 
finalità di non limitare eccessivamente l'autonomia delle 
organizzazioni che compongono la Commissione regionale 
permanente tripartita nella designazione dei propri 
rappresentanti e di garantire che la scelta delle organizzazioni 
citate ricada su persone effettivamente competenti 
e con le professionalità adeguate a trattare le materie che 
sono oggetto di concertazione in sede di Commissione; 
4. Di non accogliere, per le motivazioni già espresse 
nei punti precedenti, il parere della Commissione regionale 
per le pari opportunità nella sola parte in cui si 
esprime in termini negativi sulla deroga all'applicazione 
dell'articolo 13, comma 4, della l.r. 5/2008 nei confronti 
della Commissione regionale permanente tripartita e di 
accoglierlo per la restante parte; 
5. Che è necessario procedere con urgenza alla nomina 
della Commissione regionale permanente tripartita a 
seguito del rinnovo della legislatura; 
Approva la presente legge 

Art. 1 
Modifiche all'articolo 23 della l.r. 32/2002 


1. Dopo il comma 4 dell'articolo 23 della legge 
regionale 26 luglio 2002 n. 32 (Testo unico della normativa 
della Regione Toscana in materia di educazione, 
istruzione, orientamento, formazione professionale e 
lavoro), sono inseriti i seguenti: 
"4 bis. In deroga all'articolo 13, comma 4, della 
legge regionale 8 febbraio 2008, n. 5 (Norme in materia 
di nomine e designazioni e di rinnovo degli organi amministrativi 
di competenza della Regione), per i rappresentanti 
designati dalle parti sociali e dalle associazioni dei 
disabili più rappresentative a livello regionale, non è 
consentita la nomina per più di tre mandati consecutivi 
nello stesso incarico. 

4 ter. In conformità all'articolo 12 della l.r. 5/2008, 
non possono essere nominati nella Commissione regionale 
permanente tripartita i rappresentanti designati dalle 
parti sociali e dalle associazioni che ricoprono in agenzie 
formative incarichi direzionali e di responsabilità amministrativa, 
di certificatore di competenze e valutatore di 
progetti.". 

Art. 2 
Entrata in vigore 


1. La presente legge entra in vigore il giorno successivo 
alla data di pubblicazione sul Bollettino ufficiale 
della Regione Toscana. 
La presente legge è pubblicata sul Bollettino Ufficiale 

 

della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

ROSSI 

Firenze, 2 maggio 2011 

La presente legge è stata approvata dal Consiglio regionale 
nella seduta del 27.04.2011. 

