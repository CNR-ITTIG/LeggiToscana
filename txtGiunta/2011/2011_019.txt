
LEGGE REGIONALE 11 maggio 2011, n. 19 

Disposizioni per la promozione della sicurezza stradale 
in Toscana. 

Il Consiglio regionale ha approvato 
Il Presidente della Giunta 
promulga 

la seguente legge: 



PREAMBOLO 

Il Consiglio regionale 

Visto l'articolo 117 commi secondo, terzo e quarto, 
della Costituzione; 

Visto l'articolo 4, comma 1, lettera c), dello Statuto; 

Vista la legge regionale 11 agosto 1999, n. 49 (Norme 
in materia di programmazione regionale); 

Vista la legge regionale 16 agosto 2001, n. 38 (Interventi 
regionali a favore delle politiche locali per la sicurezza 
della comunità toscana); 

Vista la legge regionale 24 febbraio 2005, n. 40 
(Disciplina del Servizio Sanitario Regionale); 

Vista la legge regionale 26 luglio 2002, n. 32 (Testo 

Unico della normativa della Regione Toscana in materia 
di educazione, istruzione, orientamento, formazione professionale 
e lavoro); 

Vista la legge regionale 25 giugno 2002, n. 22 
(Norme e interventi in materia di informazione e comunicazione. 
Disciplina del Comitato regionale per le 
comunicazioni); 

Vista la legge regionale 20 febbraio 2008, n. 9 
(Norme in materia di tutela e difesa dei consumatori e 
degli utenti); 

Vista la legge regionale 30 dicembre 2008, n. 73 
(Norme in materia di sostegno alla innovazione delle 
attività professionali intellettuali); 

Vista la legge regionale 31 luglio 1998, n. 42 (Norme 
per il trasporto pubblico locale); 

Vista la legge regionale 26 aprile 1993, n. 28 (Norme 
relative ai rapporti delle organizzazioni di volontariato 
con la Regione, gli Enti Locali e gli altri Enti pubblici. 
Istituzione del registro regionale delle organizzazioni di 
volontariato); 

Vista la legge regionale 4 aprile 2007, n. 20 (Disciplina 
della Conferenza permanente delle autonomie 
sociali); 

Vista la legge regionale 29 dicembre 2010, n. 66 
(Bilancio di previsione per l'esercizio finanziario 2011 e 
bilancio pluriennale 2011 - 2013); 

Visto il parere istituzionale della Prima Commissione 
consiliare, espresso nella seduta del 2 novembre 2010; 

Considerato quanto segue: 

1. Che il miglioramento della sicurezza stradale rappresenta 
da tempo un obiettivo condiviso delle politiche 
comunitarie e dei singoli stati membri, data la dimensione 
sociale ed economica degli incidenti stradali, che in 
Europa mediamente risultano essere almeno 1,3 milioni 
ogni anno, con 40mila decessi e 1,7 milioni di feriti, con 
un costo economico stimato in 160 miliardi di euro; 
2. Che da almeno un decennio la Regione Toscana 
(dove gli incidenti stradali mediamente producono 
ogni anno almeno 370 decessi e 26.500 feriti, con un 
costo economico stimato pari al 2,6 per cento del PIL 
regionale), ha attivato specifiche iniziative in materia di 
implementazione della sicurezza stradale, sia attraverso 
le opportunità offerte dai vari provvedimenti attuativi del 
piano nazionale per la sicurezza stradale, attivato ai sensi 
della legge 17 maggio 1999, n. 144 (Misure in materia 
di investimenti, delega al Governo per il riordino degli 
incentivi all'occupazione e della normativa che discipli

na l'INAIL, nonché disposizioni per il riordino degli enti 
previdenziali), sia mediante specifiche autonome iniziative, 
assunte nell'ambito delle politiche per il diritto alla 
salute e la sua tutela (con azioni programmate dedicate 
dal piano sanitario regionale), delle politiche per le infrastrutture 
e la mobilità (interventi di ammodernamento e 
messa insicurezza della rete viaria di interesse regionale, 
finanziamento dei piani urbani per la mobilità con particolare 
attenzione al rafforzamento del trasporto pubblico 
locale e della diffusione delle piste ciclabili), delle politiche 
educative (attività di sensibilizzazione ala sicurezza 
stradale degli studenti delle scuole toscane); 

3. Che ai fini di un miglioramento del quadro conoscitivo 
sulle cause e sui fattori di rischio producenti 
elevati tassi di incidentalità, nonché della conseguente 
attività di riduzione degli stessi e di prevenzione in generale 
la Regione, nell'ambito della progettualità sostenuta 
dalla programmazione nazionale in materia di sicurezza 
stradale, ha attivato uno specifico sistema di rilevamento 
incidenti (sistema integrato regionale per la sicurezza 
stradale) e progettato la costruzione di uno specifico centro 
di monitoraggio regionale con esso integrato; 
4. Che il rafforzamento delle politiche regionali in 
materia di sicurezza stradale, nell'ambito più generale 
delle competenze regionali in materia di tutela della 
salute, richiede una loro strutturazione attraverso la 
definizione di percorsi programmatici e di pianificazione 
a carattere ordinario che offrano continuità nel tempo 
all'azione regionale in materia; 
5. Che il medesimo obiettivo può essere raggiunto 
anche riconoscendo priorità nel sostegno finanziario a 
quegli interventi sulla rete stradale regionale che perseguano 
l'annullamento e/o la riduzione dei fattori di 
rischio incidente, desumibili attraverso la georeferenziazione 
degli incidenti realizzata attraverso il sistema 
integrato regionale per la sicurezza stradale; 
6. Che nella costruzione del quadro conoscitivo e 
nella definizione delle scelte connesse al rafforzamento 
della sicurezza stradale in Toscana, anche intesa come 
una maggiore cultura della stessa fra i cittadini, di ogni 
età, appare opportuno coinvolgere il mondo dell'associazionismo 
di volontariato operativo nel settore, 
costruendo sedi di confronto e di raccordo sull'esempio 
di analoghe iniziative assunte in altre regioni; 
7. Che di accogliere il parere istituzionale della Prima 
Commissione consiliare e di adeguare conseguentemente 
il testo della presente legge; 
Approva la presente legge 

Art. 1 
Oggetto e finalità 


1. Nel perseguimento degli obiettivi di promozione 
e tutela della salute, di cui all'articolo 117 della Costituzione, 
la Regione Toscana, nell'ambito delle proprie 
competenze, con la presente legge detta disposizioni 
finalizzate a realizzare nel territorio e fra i cittadini 
migliori condizioni di sicurezza stradale. 

2. Gli obiettivi di cui al comma 1, sono principalmente 
perseguiti attraverso: 
a) la previsione negli atti di programmazione, di 
cui alla legge regionale 11 agosto 1999, n. 49 (Norme 
in materia di programmazione regionale), di iniziative, 
azioni e misure volte a migliorare la sicurezza stradale 
in Toscana, nonché il sostegno prioritario agli interventi 
sulla viabilità regionale che migliorino la sicurezza degli 
utenti; 

b) la previsione di una relazione annuale della Giunta 
regionale al Consiglio regionale dedicata alla sicurezza 
stradale, quale principale strumento conoscitivo a livello 
regionale dello stato delle politiche regionali in materia, 
nonché del livello di sicurezza stradale raggiunto in 
Toscana; 

c) la costituzione di uno specifico organismo a carattere 
consultivo permanente della Regione in materia di 
sicurezza stradale denominato Osservatorio regionale 
sulla sicurezza stradale. 

Art. 2 
Politiche regionali per la sicurezza stradale 


1. Al fine di migliorare la sicurezza stradale, la 
Regione Toscana attiva in modo coordinato e continuativo 
specifiche politiche, attraverso gli strumenti della 
programmazione ordinaria regionale, assumendo quale 
criterio di assegnazione e/o erogazione prioritaria di 
finanziamenti per interventi sulla rete stradale regionale, 
l'innalzamento del livello di sicurezza dei tratti interessati. 
2. Le politiche di cui al comma 1, intervengono prioritariamente 
nei seguenti ambiti: 
a) infrastrutturale; 
b) della mobilità pubblica; 
c) sanitario; 
d) educativo e formativo; 
e) informativo-comunicativo; 
f) assistenziale. 

3. Con il programma regionale di sviluppo, di cui 
all'articolo 6 della l.r. 49/1999, è definita ogni cinque 
anni la strategia coordinata e continuativa di intervento 
nel settore, afferente agli ambiti di cui al comma 2. 
4. La strategia di cui al comma 3, trova successiva 
declinazione nei seguenti atti programmatori: 
a) nel piano regionale della mobilità e della logistica, 
in ordine agli interventi per il miglioramento dei livelli 
di sicurezza della rete stradale e ferroviaria, dei vettori di 


trasporto pubblico, nonché per l'implementazione degli 
strumenti per il loro monitoraggio; 

b) nel piano sanitario e sociale integrato, di cui alla 
legge regionale 24 febbraio 2005, n. 40 (Disciplina del 
servizio sanitario regionale), in ordine agli interventi del 
sistema sanitario regionale in materia di prevenzione 
dei comportamenti e dei fattori a carattere sanitario produttori 
di riduzione della sicurezza stradale, nonché di 
organizzazione degli interventi di cura e di riabilitazione 
psico-fisica delle vittime di incidenti stradali e di altri 
soggetti coinvolti; 

c) nel piano di indirizzo generale integrato, di cui alla 
legge regionale 26 luglio 2002, n. 32 (Testo Unico della 
normativa della Regione Toscana in materia di educazione, 
istruzione, orientamento, formazione professionale e 
lavoro), in ordine: 

1) alla promozione della sicurezza stradale nell'ambito 
degli interventi di educazione non formale, di cui 
all'articolo 5 della l.r. 32/2002; 

2) all'individuazione della sicurezza stradale fra i 
contenuti degli indirizzi da emanare alle istituzioni scolastiche 
per la definizione della quota oraria dei piani di 
studio rimessa alle singole istituzioni scolastiche, come 
previsto dal decreto del Presidente della Repubblica 
15 marzo 2010, n. 89 (Regolamento recante revisione 
dell'assetto ordinamentale, organizzativo e didattico dei 
licei a norma dell'articolo 64, comma 4, del decretolegge 
25 giugno 2008, n. 112, convertito, con modificazioni, 
dalla legge 6 agosto 2008, n. 133); 

3) al coordinamento degli interventi educativi, proposti 
dagli enti autorizzati, da tenersi negli istituti scolastici 
della Toscana in materia di educazione e sicurezza 
stradale. 

d) nei piani e programmi di informazione e comunicazione 
della Giunta regionale e del Consiglio regionale, 
di cui alla legge regionale 25 giugno 2002, n. 22 (Norme 
e interventi in materia di informazione e comunicazione. 
Disciplina del Comitato regionale per le comunicazioni), 
in ordine all'informazione e comunicazione ai cittadini 
delle iniziative e degli interventi regionali attivati o 
previsti per quanto concerne la sicurezza stradale, nonché 
per la realizzazione di campagne informative e di 
comunicazione atte a diffondere comportamenti virtuosi 
negli utenti delle infrastrutture e dei mezzi di trasporto e 
di mobilità in Toscana; 

e) nel piano di indirizzo per la tutela e la difesa dei 
consumatori e degli utenti, di cui alla legge regionale 20 
febbraio 2008, n. 9 (Norme in materia di tutela e difesa 
dei consumatori e degli utenti), in ordine all'incontro 
fra i prestatori dei servizi professionali e gli utenti delle 
attività professionali, perseguito dalle politiche regionali 
in attuazione della legge regionale 30 dicembre 2008, n. 
73 (Norme in materia di sostegno alla innovazione delle 
attività professionali intellettuali), ai fini di una migliore 
tutela, anche legale, delle vittime da incidenti stradali. 

5. La relazione annuale, di cui all'articolo 1, comma 2, 
lettera b), dà atto dello stato di attuazione delle politiche e 
degli interventi definiti con gli atti di cui al comma 4. 
Art. 3 
Attività di monitoraggio del CORECOM 
sulla sicurezza stradale 


1. Nell'ambito dell'attività propria di monitoraggio 
e analisi delle programmazioni radiofoniche e televisive 
trasmesse in ambito locale, il Comitato regionale per 
le comunicazioni (CORECOM) di cui alla l.r. 22/2002 
svolge, con modalità definite all'interno del proprio 
programma annuale, monitoraggio e analisi finalizzati a 
verificare, particolarmente nei prodotti dedicati all'utenza 
giovanile, la sussistenza o meno di contenuti non conformi 
o contrastanti con la diffusione di una reale cultura 
della sicurezza stradale. 
Art. 4 
Osservatorio regionale sulla sicurezza stradale. 
Definizione, ruolo e funzioni 


1. Al fine di rafforzare le politiche regionali in mate-
ria di sicurezza stradale, nonché il livello di conoscenza 
dei fattori di rischi, dell'evoluzione del contesto regionale, 
nazionale ed internazionale in materia, degli effetti 
delle politiche medesime in termini di implementazione 
della sicurezza stradale in Toscana, è costituito l'Osservatorio 
regionale sulla sicurezza stradale, di seguito 
Osservatorio, quale organo di consulenza permanente 
del Consiglio regionale e della Giunta regionale che ne 
assicurano necessario supporto tecnico. 
2. Compito dell'Osservatorio è di coadiuvare il 
Consiglio regionale e la Giunta regionale, in raccordo 
con il CORECOM, nella definizione delle politiche 
regionali in materia di sicurezza stradale, attraverso la 
formulazione di contributi agli atti di programmazione 
di cui all'articolo 2, l'acquisizione e l'analisi di dati e 
informazioni, nonché l'elaborazione di studi, utili alla 
migliore definizione del quadro conoscitivo in materia di 
sicurezza stradale a beneficio della realtà toscana. 
3. Ai fini dello svolgimento delle funzioni di cui al 
comma 2, l'Osservatorio si rapporta costantemente e 
acquisisce dati, informazioni, analisi e studi dai seguenti 
soggetti: 
a) sistema integrato regionale per la sicurezza stradale, 
attivato ai sensi del piano nazionale della sicurezza 
stradale, di cui all'articolo 32 della legge 17 maggio 
1999, n. 144 (Misure in materia di investimenti, delega al 
Governo per il riordino degli incentivi all' occupazione e 
della normativa che disciplina l'INAIL, nonché disposizioni 
per il riordino degli enti previdenziali); 

b) sistema sanitario regionale, attraverso le aziende 


unità sanitarie locali e le aziende ospedaliero-universita


rie della Toscana; 

c) Agenzia regionale di sanità, di cui alla l.r. 40/2005; 

d) Osservatorio regionale per la mobilità e i trasporti, 
di cui alla legge regionale 31 luglio 1998, n. 42 (Norme 
per il trasporto pubblico locale); 

e) Istituto regionale per la programmazione economica 
della Toscana (IRPET); 

f) organismi di studio e di ricerca, di cui all'articolo 47 
dello Statuto della Regione Toscana; 

g) università degli studi della Toscana; 

h) direzione regionale toscana dell'Automobile Club 
d'Italia (ACI); 

i) Centro di monitoraggio regionale della sicurezza 
stradale della Regione Toscana; 

j) Ministero dell'istruzione, università e ricerca 
(MIUR) – Ufficio scolastico regionale per la Toscana. 

4. L'Osservatorio realizza inoltre attività convegnistiche, 
seminariali e di incontro con la collettività, 
finalizzate a diffondere la conoscenza del proprio lavoro, 
nonché la cultura della sicurezza stradale. 
5. L'Osservatorio adotta il programma di attività 
annuale entro il 1° marzo dell'anno di riferimento. Il 
programma è trasmesso nei cinque giorni successivi alla 
sua adozione alla Giunta regionale e al Consiglio regionale, 
i quali possono formulare osservazioni e proposte 
di integrazione entro i successivi trenta giorni, decorsi 
i quali, l'Osservatorio approva definitivamente il programma. 
L'Osservatorio è tenuto a motivare, nell'atto 
di approvazione, l'eventuale mancato recepimento delle 
osservazioni e delle proposte ricevute. 
6. Il funzionamento interno dell'Osservatorio è regolato 
da regolamento interno, approvato dall'Osservatorio 
stesso, entro novanta giorni dalla sua costituzione. 
Art. 5 
Osservatorio regionale sulla sicurezza stradale. 
Durata, composizione e costituzione 


1. L'Osservatorio ha durata coincidente con la legislatura 
regionale ed è composto da: 

a) l'assessore regionale alle infrastrutture e mobilità; 

b) l'assessore regionale alla salute; 

c) l'assessore regionale alle politiche educative e 
formative; 

d) tre consiglieri regionali, di cui uno in rappresentanza 
delle minoranze; 

e) un rappresentante dei comuni ed un rappresentante 
delle province della Toscana indicati dal Consiglio delle 
autonomie locali; 

f) un rappresentante dei comuni montani indicato 
dall'Unione nazionale comuni, comunità, enti montani 
(UNCEM); 

g) tre rappresentanti delle organizzazioni di volontariato 
iscritte al registro regionale, di cui alla legge regionale 
26 aprile 1993, n. 28 (Norme relative ai rapporti 
delle organizzazioni di volontariato con la Regione, gli 
Enti locali e gli altri Enti pubblici. Istituzione del registro 
regionale delle organizzazioni di volontariato), operanti 
nel settore della sicurezza stradale, uno per ogni area 
vasta della Toscana, designati dalla Conferenza permanente 
delle autonomie sociali (COPAS),di cui alla legge 
regionale 4 aprile 2007, n. 20 (Disciplina della Conferenza 
permanente delle autonomie sociali); 

h) tre esperti in materie attinenti la sicurezza stradale 
designati dal Consiglio regionale; 

i) tre docenti, uno in rappresentanza di ciascun ateneo, 
indicati dalle università degli studi della Toscana, esperti 
in materie attinenti alle attività dell'Osservatorio; 

j) quattro rappresentanti del Centro di riferimento 
regionale sulle criticità relazionali (CRCR-Regione 
Toscana), esperti in materie attinenti aspetti psicologi e 
sociali collegati a sicurezza stradale, fattori di rischio e 
infortunistica, indicati dall'Assessore regionale al diritto 
alla salute; 

k) due rappresentanti del MIUR - Ufficio scolastico 
regionale per la Toscana; 

l) un rappresentante della direzione regionale toscana 
dell'ACI. 

2. La Regione sottoscrive specifiche convenzioni con 
le università degli studi toscane, la direzione regionale 
dell'ACI e il MIUR - Ufficio scolastico regionale per la 
Toscana, al fine di regolare modalità, tempi e contenuti 
dei reciproci rapporti per lo svolgimento delle funzioni 
di cui all'articolo 4, comma 3, e per la partecipazione 
all'Osservatorio dei medesimi soggetti ai sensi del 
comma 1. 
3. I componenti dell'Osservatorio sono nominati con 
deliberazione del Consiglio regionale. 
4. L'Osservatorio è presieduto da uno degli assessori 
di cui al comma 1, lettere a), b), c), designato dal Presidente 
della Giunta regionale e si riunisce con cadenza 
almeno trimestrale. 
5. La partecipazione ai lavori dell'Osservatorio non 
comporta la corresponsione di indennità o gettoni di 
presenza. Ai suoi membri, ad eccezione di quelli di cui 
al comma 1, lettere a), b), c), d), e), f), è riconosciuto 
il rimborso delle sole spese di viaggio con le modalità 
previste per i dirigenti regionali. 
Art. 6 
Strutture di supporto 


1. L'Osservatorio ha sede presso la Giunta regionale 
che ne individua le strutture di supporto. 

2. La costituzione di strutture di supporto all'Osservatorio 
non comporta oneri aggiuntivi a carico del 
bilancio regionale. 
Art. 7 
Modifiche all'articolo 18 della l.r. 40/2005 


1. Al comma 1 dell'articolo 18 della l.r. 40/2005 sono 
aggiunte, in fine, le seguenti parole: "Il piano sanitario e 
sociale integrato regionale definisce inoltre per l'ambito 
sanitario e sociale l'attuazione della strategia regionale 
coordinata e continuativa in materia di sicurezza stradale.". 
Art. 8 
Modifiche all'articolo 31 della l.r. 32/2002 


1. Dopo il comma 4 dell'articolo 31 della l.r. 32/2002 
è inserito il seguente: 
"4 bis. Il Piano di indirizzo generale integrato definisce 
inoltre per l'ambito educativo e dell'istruzione 
l'attuazione della strategia regionale coordinata e continuativa 
in materia di sicurezza stradale.". 

Art. 9 
Modifiche agli articoli 4 e 5 della l.r. 22/2002 


1. Dopo il comma 2 dell'articolo 4 della l.r. 22/2002 
è aggiunto il seguente: 
"2 bis. I programmi di cui al presente articolo individuano 
adeguate forme di informazione e comunicazione 
ai cittadini circa l'attività svolta dalla Regione in favore 
della sicurezza stradale.". 

2. Dopo la lettera e) del comma 1 dell'articolo 5 della 
l.r. 22/2002 è aggiunta la seguente: 
"e bis) gli interventi dedicati a realizzare campagne 
informative e di comunicazione atte a diffondere comportamenti 
virtuosi negli utenti delle infrastrutture e dei 
mezzi di trasporto e mobilità in Toscana in materia di 
sicurezza stradale.". 

Art. 10 
Modifiche all'articolo 5 della l.r. 9/2008 


1. Al comma 1 dell'articolo 5 della l.r. 9/2008 sono 
aggiunte, in fine, le seguenti parole: "Il piano definisce 
inoltre per l'ambito della difesa e tutela dei consumatori 
l'attuazione della strategia regionale coordinata e continuativa 
in materia di sicurezza stradale.". 
Art. 11 
Norma finanziaria 


1. Alla copertura degli oneri derivanti dall'attuazione 
della presente legge, quantificati per l'anno 2012 in 
euro 100.000,00 si farà fronte con le risorse disponibili 
nell'unità previsionale di base (UPB) 131 "Attività di 
carattere istituzionale -Spese correnti", dell'annualità 
2012 del bilancio pluriennale 2011 – 2013. 

2. Agli oneri per gli esercizi successivi si fa fronte 
con le leggi di bilancio. 
Art. 12 
Disposizioni finali 


1. La costituzione dell'Osservatorio regionale sulla 
sicurezza stradale avviene entro il 31 dicembre 2011. 
2. Nel caso in cui l'Osservatorio non sia operativo 
al momento dell'approvazione del programma regionale 
di sviluppo 2011 – 2015, con le modalità di cui alla l.r. 
49/1999, quest'ultimo è aggiornato con il primo documento 
di programmazione economica e finanziaria successivo, 
nelle parti relative alla strategia in favore della 
sicurezza stradale in Toscana, con i contributi elaborati 
dall'Osservatorio. 
La presente legge è pubblicata sul Bollettino Ufficiale della 
Regione. E' fatto obbligo a chiunque spetti di osservarla e 
farla osservare come legge della Regione Toscana. 

ROSSI 

Firenze, 11 maggio 2011 

La presente legge è stata approvata dal Consiglio regionale 
nella seduta del 27.04.2011. 


