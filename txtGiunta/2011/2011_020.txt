

LEGGE REGIONALE 30 maggio 2011, n. 20 

Modifiche alla legge regionale 25 febbraio 2010, n. 
21 (Testo unico delle disposizioni in materia di beni, 
istituti e attività culturali). 

Il Consiglio regionale ha approvato 
Il Presidente della Giunta 
promulga 

la seguente legge: 



PREAMBOLO 

Il Consiglio regionale 

Visto l'articolo 117, terzo comma, della Costituzione; 


Visto l'articolo 4, comma 1, lettere b) e m), dello 
Statuto; 

Visto il decreto legislativo 22 gennaio 2004, n. 28 
(Riforma della disciplina in materia di attività cinematografiche, 
a norma dell'articolo 10 della legge 6 luglio 
2002, n. 137); 

Vista la legge regionale 25 febbraio 2010, n. 21 
(Testo unico delle disposizioni in materia di beni, istituti 
e attività culturali); 

Considerato quanto segue: 

1. L'articolo 22 del d.lgs. 28/2004 prevede che per 
l'apertura di sale cinematografiche, le regioni, con proprie 
leggi, disciplinino le modalità di autorizzazione alla 
realizzazione, trasformazione ed adattamento di immobili 
da destinare a sale ed arene cinematografiche, nonché 
alla ristrutturazione o all'ampliamento di sale e arene già 
in attività, anche al fine di razionalizzare la distribuzione 
sul territorio delle diverse tipologie di strutture cinematografiche, 
secondo i seguenti principi fondamentali: 

a) rapporto tra popolazione e numero degli schermi 
presenti nel territorio provinciale; 

b) ubicazione delle sale e arene, anche in rapporto a 
quelle operanti nei comuni limitrofi; 

c) livello qualitativo degli impianti e delle attrezzature; 


d) esigenza di assicurare la priorità ai trasferimenti di 
sale e arene esistenti in altra zona dello stesso territorio 
provinciale. 

2. L'esercizio cinematografico rientra nella materia 
promozione ed organizzazione di attività culturali, a legislazione 
concorrente, nell'ambito della quale, le regioni, 
nell'esercitare legittimamente la propria potestà normativa 
in materia, devono attenersi ai principi fondamentali 
contenuti nella normativa statale di riferimento; 
3. La volontà di considerare la presenza dei cinema 
sul territorio regionale, specie nei centri storici, quale 
presidio prioritario rivolto all'accrescimento culturale 
della comunità, attraverso la previsione di una specifica 
azione che integri il piano della cultura, disciplinato dalla 
l.r. 21/2010; 
4. L'opportunità di prevedere una differenziazione 
della tipologia di struttura cinematografica multisala, che 
consenta una classificazione rispondente alle esigenze 
del mercato, specie nei centri storici, per diversificare 
l'offerta cinematografica e fornire agli esercenti nuove 
opportunità di avvio di imprese nel rispetto della normativa 
nazionale in materia di programmazione dell'esercizio 
cinematografico e di governo del territorio; 
5. La necessità di apportare modifiche alla l.r. 
21/2010 trova fondamento, in particolare, nell'esigenza 
di attuare il principio relativo all'ubicazione delle sale 
cinematografiche, anche in rapporto a quelle operanti nei 
comuni limitrofi, con la previsione contenuta nel capo V, 
articolo 50 (Autorizzazione all'esercizio cinematografico) 
della l.r. 21/2010, che subordina l'autorizzazione 
all'apertura di sale con capienza superiore a settecento 
posti all'espletamento della conferenza di servizi tra i 
comuni interessati, nel rispetto dell'indicatore relativo 
al rapporto posti/popolazione e prevedendo che il regolamento 
attuativo disciplini conseguentemente gli indicatori 
regionali ai fini del rilascio delle autorizzazioni 
all'esercizio cinematografico; 
6. La necessità di prevedere l'autorizzazione anche 
per le sale cinematografiche con capienza inferiore a 
settecento posti e per le piccole multisala, qualora queste 
siano localizzate nel medesimo immobile o contigue o 
comunque configuranti una medesima struttura e qualora 
nella composizione della società richiedente siano 
presenti soggetti che hanno trasferito posti cinema nei 
cinque anni antecedenti la presentazione dell'istanza; 
7. Per le grandi multisala gli indicatori tengono conto 

dell'ubicazione, in relazione alla vivibilità dell'area, 
intesa come presenza di spazi o servizi culturali, educativi 
e di socializzazione per la collettività; 

8. La necessità che la Regione provveda annualmente 
all'aggiornamento del numero dei posti autorizzabili a 
livello di ciascuna provincia, anche attraverso l'istituzione 
del sistema della rete distributiva delle sale cinematografiche 
della Toscana. 
Approva la presente legge 

Art. 1 
Modifiche al preambolo della l.r. 21/2010 


1. Al punto 11 del preambolo della legge regionale 
25 febbraio 2010, n. 21 (Testo unico delle disposizioni 
in materia di beni, istituti e attività culturali), le parole: 
"..nonché l'espressione di un parere in sede di conferenza 
dei servizi, ai sensi della legge regionale 14 luglio 
2009, n. 40 (Legge di semplificazione e riordino normativo 
2009)", sono soppresse. 
Art. 2 
Modifiche all'articolo 4 della l.r. 21/2010 


1. Dopo la lettera n) del comma 2 dell'articolo 4 della 
l.r. 21/2010 è aggiunta la seguente: 
"n bis) le linee guida di intervento per la salvaguardia 
e la valorizzazione del ruolo sociale dei piccoli cinema 
per la comunità, con l'obiettivo di promuovere una specifica 
azione contro la desertificazione dei centri storici 
e per la qualificazione della loro vivibilità.". 

Art. 3 
Inserimento dell'articolo 49 bis nella l.r. 21/2010 

1. Dopo l'articolo 49 della l.r. 21/2010 è inserito il 
seguente: 
"Art. 49 bis 
Particolari tipologie strutturali cinematografiche 

1. Nel rispetto dell'articolo 22 (Apertura di sale cinematografiche) 
del decreto legislativo 22 gennaio 2004, n. 
28 (Riforma della disciplina in materia di attività cinematografiche, 
a norma dell'articolo 10 della l. 6 luglio 
2002, n. 137), ai fini della presente legge è adottata la 
seguente classificazione per tipologia strutturale cinematografica 
"multisala": 
a) piccola multisala: multisala comprendente un massimo 
di quattro sale, per un numero complessivo di posti 
non superiore a settecento; 

b) media multisala: multisala comprendente da cinque 
ad un massimo di otto sale; 
c) grande multisala: multisala comprendente più di 
otto sale.". 

Art. 4 
Modifiche all'articolo 50 della l.r. 21/2010 


1. Al comma 1 dell'articolo 50 della l.r. 21/2010 le 
parole: "trecento posti" sono sostituite dalle seguenti: 
"settecento posti o che la tipologia strutturale cinematografica 
rientri fra le medie e le grandi multisala.". 
2. Dopo il comma 1 dell'articolo 50 della l.r. 21/2010 
sono inseriti i seguenti: 
"1 bis. L'autorizzazione di cui al comma 1, è richiesta 
inoltre per le sale cinematografiche con capienza inferiore 
a settecento posti e per le piccole multisala: 

a) qualora siano localizzate nel medesimo immobile 
o contigue o comunque configuranti una medesima 
struttura; 

b) qualora nella composizione della società richiedente 
siano presenti soggetti che hanno trasferito posti 
cinema nei cinque anni antecedenti la presentazione 
dell'istanza, ovvero soggetti che abbiano un qualsiasi 
rapporto societario con essi, tale condizione si applica 
anche alle imprese individuali. 

1 ter. Ai fini dell'individuazione degli indicatori di 
cui all'articolo 51, comma 1, sono considerati anche i 
posti cinema delle strutture non soggette ad autorizzazione. 
Per tali posti è previsto il divieto di accorpamento 
con altri posti cinema tale da configurare una struttura di 
tipologia diversa dalla piccola multisala.". 

3. Dopo il comma 2 dell'articolo 50 della l.r. 21/2010 
sono inseriti i seguenti: 
"2 bis. Ai fini dell'autorizzazione all'apertura di 
grandi multisala, il comune territorialmente competente 
indice la conferenza dei servizi ai sensi dell'articolo 28 
della legge regionale 23 luglio 2009, n. 40 (Legge di 
semplificazione e riordino normativo 2009), alla quale 
partecipano i comuni facenti parte dello stesso quadrante 

o sub-area di cui all'allegato B del regolamento emanato 
con decreto del Presidente della Giunta regionale 1 
aprile 2009, n. 15/R (Regolamento di attuazione della 
legge regionale 7 febbraio 2005, n. 28 "Codice del Commercio. 
Testo Unico in materia di Commercio in sede 
fissa, su aree pubbliche, somministrazione di alimenti 
e bevande, vendita di stampa quotidiana e periodica e 
distribuzione di carburanti"). In conformità all'articolo 
28, comma 2, della l.r. 40/2009, qualora nel corso della 
conferenza non si raggiunga l'unanimità, ai fini dell'autorizzazione 
si tiene conto delle posizioni prevalenti 
espresse dai comuni che amministrano la maggioranza 
dei cittadini residenti nello stesso quadrante o sub-area 
di cui all'allegato B del d.p.g.r. 15/R/2009. 
2 ter. Per le medie e grandi multisala l'autorizzazione, 
rilasciata a seguito della conferenza di servizi, può essere 
condizionata da prescrizioni vincolanti volte a garantire 
un utilizzo della struttura anche a fini culturali, educativi 
e di socializzazione da parte della collettività.". 


4. Al comma 7 dell'articolo 50 della l.r. 21/2010 dopo 
le parole: "nonché le" è inserita la seguente "ulteriori". 
Art. 5 
Modifiche all'articolo 51 della l.r. 21/2010 


1. Dopo il comma 1 dell'articolo 51 della l.r. 21/2010 
sono inseriti i seguenti: 
"1 bis. Per le medie e grandi multisala gli indicatori 
tengono conto, fermo restando il tassativo rispetto degli 
indicatori di cui al comma 1, anche dell'ubicazione, particolarmente 
in relazione alla vivibilità dell'area, intesa 
come presenza di spazi e servizi culturali, educativi e di 
socializzazione per la collettività. 

1 ter. Per le grandi multisala gli indicatori regionali 
prevedono la distanza di almeno quindici chilometri in 
linea l'aria da ogni altra struttura cinematografica presente 
sul territorio. 

1 quater. La Regione ogni anno verifica a livello di 
ciascuna provincia il numero dei posti autorizzabili; nel 
caso in cui il quoziente provinciale risulti superiore al 
quoziente regionale, i posti cinema resisi disponibili a 
seguito di chiusure vengono comunque mantenuti al 
fine di garantire il numero complessivo di posti a livello 
provinciale presenti nell'anno precedente. 

1 quinquies. Il regolamento di attuazione di cui 
all'articolo 53, definisce gli indicatori regionali di cui 
ai commi 1 e 1 bis, nonché le modalità di attuazione di 
quanto previsto dal comma 1 quater.". 

Art. 6 
Inserimento dell'articolo 51 bis nella l.r. 21/2010 

1. Dopo l'articolo 51 della l.r. 21/2010 è inserito il 
seguente: 
"Art. 51 bis 
Sistema della rete distributiva 


1. Ai fini del calcolo degli indicatori di cui all'articolo 
51, è istituito il sistema informativo della rete distributiva 
delle sale cinematografiche della Toscana. 
2. Il sistema informativo di cui al comma 1, viene 
aggiornato annualmente a seguito dell'acquisizione dei 
dati ufficiali rilasciati dai titolari dei dati stessi. 
3. Il sistema informativo di cui al comma 1, fa parte 
del sistema informativo regionale (SIR) ed è conforme 
alle disposizioni di cui alla legge regionale 5 ottobre 
2009, n. 54 (Istituzione del sistema informativo e del 
sistema statistico regionale. Misure per il coordinamento 
delle infrastrutture e dei servizi per lo sviluppo della 
società dell'informazione e della conoscenza). 
4. Con deliberazione della Giunta regionale sono 
individuate le fonti informative del sistema e sono definite 
le relative modalità operative di organizzazione e di 
funzionamento.". 

Art. 7 
Modifiche all'articolo 53 della l.r. 21/2010 


1. Dopo la lettera t) del comma 2 dell'articolo 53 
della l.r. 21/2010 sono aggiunte le seguenti: 
"t bis) gli indicatori di cui al comma 1 e 1 bis dell'articolo 
51; 
t ter) le modalità di attuazione di quanto previsto dal 
comma 1 quater dell'articolo 51." 

Art. 8 
Norme finali 


1. Ai fini della prima applicazione dell'articolo 50, 
comma 1 bis, lettera b), sono presi in considerazione i 
trasferimenti dei posti cinema avvenuti successivamente 
all'entrata in vigore delle presente legge. 
2. Ai fini della prima applicazione dell'articolo 51, 
comma 1 quater, si considerano i posti cinema resisi 
disponibili al 31 dicembre 2011. 
3. La Giunta regionale effettua entro due anni 
dall'entrata in vigore della presente legge la verifica del 
suo stato di attuazione, ai fini della salvaguardia dell'offerta 
culturale con particolare riferimento alle sale cinematografiche, 
alle piccole multisala ed al cinema d'essai 
e ne dà comunicazione al Consiglio regionale. 
La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

ROSSI 

Firenze, 30 maggio 2011 

La presente legge è stata approvata dal Consiglio regionale 
nella seduta del 24.05.2011. 


