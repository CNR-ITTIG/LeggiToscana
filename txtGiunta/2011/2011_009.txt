

LEGGE REGIONALE 9 marzo 2011, n. 9 

Istituzione dell'ufficio stampa per le attività di 
informazione del Consiglio regionale. Abrogazione 
parziale della legge regionale 2 agosto 2006, n. 43 
(Istituzione di due strutture speciali per le attività di 
informazione del Consiglio regionale e degli organi 
di governo della Regione) e abrogazione della legge 
regionale 30 ottobre 2010, n. 54 (Disposizioni transitorie 
per lo svolgimento delle attività di informazione 
del Consiglio regionale). 

Il Consiglio regionale ha approvato 
Il Presidente della Giunta 
promulga 

la seguente legge: 



PREAMBOLO 

Il Consiglio regionale 

Visto l'articolo 117, terzo comma, della Costituzione; 


Visti gli articoli 4, comma 1, lettera b), e 73 dello 
Statuto regionale; 

Vista la legge 8 febbraio 1948, n. 47 (Disposizioni 
sulla stampa); 

Vista la legge 7 giugno 2000, n. 150 (Disciplina delle 
attività di informazione e di comunicazione delle pubbliche 
amministrazioni); 

Vista la legge regionale 2 agosto 2006, n. 43 (Istituzione 
di due strutture speciali per le attività di informazione 
del Consiglio regionale e degli organi di governo); 


Vista la legge regionale 5 febbraio 2008, n. 4 (Autonomia 
dell'Assemblea legislativa regionale); 

Vista la legge regionale 30 ottobre 2010, n. 54 
(Disposizioni transitorie per lo svolgimento delle attività 
di informazione del Consiglio regionale), 

Considerato quanto segue: 

1. La l.r. 54/2010 ha sospeso per il Consiglio regionale 
l'applicazione della l.r. 43/2006 fino alla data di 
entrata in vigore della legge di riordino in materia di 
informazione ed ha istituito, ai sensi della l. 150/2000, 
un ufficio stampa provvisorio nel quale sono confluiti i 
giornalisti della precedente Agenzia per l'informazione, 
con invarianza di condizioni giuridiche ed economiche; 
2. Tale soluzione transitoria è stata motivata dall'esigenza, 
avvertita da tutte le componenti politiche del 
Consiglio regionale, di avviare una riforma dell'attuale 
assetto delle attività di informazione, volta a garantire 
maggiore efficienza della struttura addetta oltre a pluralismo 
e completezza; 
3. La presente legge di riforma pone fine alla fase 
transitoria disciplinata dalla l.r. 54/2010 e, conseguentemente, 
dispone l'abrogazione, oltre che della stessa 
l.r. 54/2010, anche delle disposizioni della l.r. 43/2006 
nella parte in cui si riferiscono al Consiglio regionale ed 
all'Agenzia di informazione dello stesso Consiglio; 
4. Per lo svolgimento delle attività di informazione 
del Consiglio regionale la legge dispone l'istituzione di 
un ufficio stampa, diretto da un coordinatore che assume 
la qualifica di capo ufficio stampa e costituito da personale 
iscritto all'albo nazionale dei giornalisti; 
5. Al personale giornalistico si applica esclusivamente 
lo stato giuridico ed il trattamento economico previsto 
dal contratto nazionale di lavoro giornalistico, superando 
la situazione di commistione tra la fonte contrattuale 
giornalistica e quella del comparto regioni ed autonomie 
locali che ha negativamente caratterizzato l'attuazione 
della precedente l.r. 43/2006; 
6. La legge garantisce il passaggio dell'attuale personale 
giornalistico al nuovo ufficio stampa e regola 
altresì, per i casi ove ciò sia necessario, le modalità di 
transito di detto personale nel comparto regioni ed autonomie 
locali; 
7. La legge non comporta costi aggiuntivi rispetto a 
quelli già attualmente previsti nel bilancio regionale per 
l'attività dell'Agenzia preesistente ed anzi comporta un 
minor costo in conseguenza dell'abolizione della figura 
del direttore. 
Approva la presente legge 

Art. 1 
Istituzione 


1. Per lo svolgimento delle attività di informazione 


del Consiglio regionale, è istituita, all'interno del segretariato 
generale del Consiglio regionale, una specifica 
struttura denominata ufficio stampa, ai sensi degli articoli 
6 e 9 della legge 7 giugno 2000, n. 150 (Disciplina 
delle attività di informazione e di comunicazione delle 
pubbliche amministrazioni). 

Art. 2 
Funzioni 


1. L'ufficio stampa svolge le seguenti funzioni: 
a) cura dei rapporti con i mezzi di informazione; 
b) diffusione delle informazioni sulle attività del 
Consiglio regionale, delle commissioni, degli organi 
consiliari, degli organismi istituiti presso il Consiglio 
regionale e sulle iniziative istituzionali promosse o partecipate 
dallo stesso Consiglio; 

c) redazione di comunicati stampa, elaborazione 
di prodotti editoriali, cartacei e informatizzati, anche a 
supporto delle attività di comunicazione integrata e della 
comunicazione all'interno dell'ente o da inserire in notiziari 
radiofonici o televisivi. 

2. L'ufficio stampa non può svolgere attività di informazione 
a favore di enti pubblici o altri soggetti esterni. 
Art. 3 
Organizzazione 


1. L'ufficio stampa del Consiglio regionale è costituito 
da personale iscritto all'albo nazionale dei giornalisti. 
2. Ai giornalisti dell'ufficio stampa si applica esclusivamente 
lo stato giuridico ed il trattamento economico 
previsto dal contratto nazionale di lavoro giornalistico, 
ivi comprese le disposizioni in materia di aspettativa, 
lavoro a tempo parziale ed ogni altro istituto ivi regolato. 
Ad essi non si applicano i corrispondenti istituti disciplinati 
dal contratto nazionale di lavoro del comparto 
regioni ed autonomie locali. 
3. L'ufficio stampa è diretto da un capo ufficio stampa 
iscritto all'albo nazionale dei giornalisti, elenco professionisti, 
che, ai sensi dell'articolo 9, comma 3, della l. 
150/2000, assume la qualifica di capo ufficio stampa. 
4. Le attività di segreteria e di supporto tecnico, 
amministrativo e contabile sono svolte da personale 
appartenente al segretariato generale del Consiglio 
regionale, la cui dotazione organica è stabilita con atto 
dell'Ufficio di presidenza. 
Art. 4 
Capo ufficio stampa 


1. L'Ufficio di presidenza del Consiglio regionale 
attribuisce, per la durata massima della legislatura, l'incarico 
di capo ufficio stampa ai sensi e per gli effetti 
dell'articolo 9, comma 3, della l. 150/2000, ad un 
giornalista professionista dell'ufficio stampa con qualifica 
di caposervizio oppure tra i dirigenti del Consiglio 
regionale iscritti all'albo nazionale dei giornalisti, elenco 
professionisti. 

2. All'inizio di ciascuna legislatura l'Ufficio di presidenza 
provvede, entro centoventi giorni dal suo insediamento, 
alla nomina del capo ufficio stampa. 
3. Il capo ufficio stampa, in particolare: 
a) dirige e coordina l'ufficio stampa, gestendo le 
risorse finanziarie assegnate dal Segretario generale e 
adottando gli atti in ordine alla stipula di contratti e convenzioni 
funzionali all'efficace svolgimento dei compiti 
dell'ufficio stampa stesso, nell'ambito delle direttive 
generali impartite dall'ufficio di presidenza. 

b) impartisce le direttive tecnico-professionali, definendo 
le mansioni, stabilendo gli orari per l'attività dei 
giornalisti, nonché le necessarie disposizioni per il regolare 
andamento del servizio; 

c) assicura il costante raccordo con le strutture organizzative 
del Consiglio regionale per l'informazione in 
entrata e in uscita e per una efficace integrazione delle 
attività svolte; 

d) contribuisce alla definizione dei programmi annuali 
delle attività di informazione e comunicazione previsti 
dall'articolo 4 della legge regionale 25 giugno 2002, n. 
22 (Norme e interventi in materia di comunicazione e 
informazione. Comitato regionale per le comunicazioni) 
e risponde all'Ufficio di presidenza del Consiglio 
regionale per l'attuazione delle attività di informazione 
previste dagli stessi programmi; 

e) assicura i rapporti con i soggetti terzi; 
f) assume la responsabilità di direzione delle pubblicazioni 
di ogni tipo curate dall'ufficio stampa. 

4. Il capo ufficio stampa assicura, in conformità alle 
disposizioni del contratto nazionale di lavoro giornalistico, 
che le modalità di utilizzazione dell'orario di lavoro 
dovuto dal personale giornalistico, con rapporto di lavoro 
a tempo pieno o a tempo parziale, e l'organizzazione 
dell'orario di servizio di tale personale garantiscano la 
costante presenza dei giornalisti dell'ufficio stampa per 
l'intera durata delle attività e delle iniziative di cui all'articolo 
2, lettera b). 
5. La nomina a capo ufficio stampa comporta, per il 
giornalista con qualifica di caposervizio, la corresponsione 
di una indennità aggiuntiva pari alla differenza tra 
il minimo di stipendio di capo servizio e il minimo di 
stipendio di caporedattore, come stabilite dal contratto 
nazionale di lavoro giornalistico. 


6. Al giornalista con qualifica di caposervizio nominato 
capo ufficio stampa competono inoltre le determinazioni 
in merito alle attività svolte dai giornalisti in 
relazione all'eventuale impiego di quote della produttività 
conseguenti ad accordi derivanti dalla contrattazione 
integrativa aziendale prevista dal contratto nazionale di 
lavoro giornalistico, nonché le proposte al Segretario 
generale in ordine alle sanzioni disciplinari da adottare 
nei confronti dei giornalisti ed alla valutazione del personale 
amministrativo eventualmente assegnato direttamente 
all'ufficio stampa. 
7. Nel caso di nomina a capo ufficio stampa di un 
dirigente del Consiglio regionale, lo stesso non ha diritto 
a nessuna indennità aggiuntiva e continua ad esercitare 
le funzioni previste dal contratto nazionale del comparto 
regioni e autonomie locali. 
8. L'ufficio di presidenza individua tra i giornalisti 
dell'ufficio stampa con qualifica di caposervizio un vice 
capo ufficio stampa; a tal fine, il capo ufficio stampa 
fornisce le indicazioni previste dal contratto nazionale di 
lavoro giornalistico. Al vice capo ufficio stampa spetta 
la corresponsione di una indennità aggiuntiva pari alla 
differenza tra il minimo di stipendio di capo servizio e il 
minimo di stipendio di vice caporedattore, come stabilite 
dal contratto nazionale di lavoro giornalistico. 
Art. 5 
Personale giornalistico 


1. La dotazione organica e le qualifiche giornalistiche 
previste per i posti della stessa dotazione sono determinate 
con atto dell'Ufficio di presidenza del Consiglio 
regionale. 
2. Alla copertura dei posti vacanti della dotazione 
organica del personale giornalistico dell'ufficio stampa 
si provvede tramite il personale regionale già iscritto 
all'albo nazionale dei giornalisti, o tramite mobilità o 
tramite concorso pubblico per titoli ed esami. 
3. La contrattazione integrativa aziendale, nelle materie 
previste dal contratto nazionale di lavoro giornalistico, 
è effettuata tra una delegazione nominata dall'Ufficio 
di presidenza e l'Associazione stampa toscana. 
4. In conformità al comma 4 dell'articolo 9 della 
l. 150/2000, il capo ufficio stampa ed i componenti 
dell'ufficio stampa sono tenuti a prestare la loro attività 
in esclusiva come da contratto nazionale di lavoro giornalistico. 
Art. 6 
Disposizioni finali 


1. L'ufficio di presidenza provvede, una volta determinata 
la dotazione organica ed espletate le prescritte 
relazioni con le rappresentanze sindacali di categoria, 
all'assegnazione del personale giornalistico all'ufficio 
stampa ed alla nomina del capo ufficio stampa. 

2. I giornalisti in servizio effettivo a tempo indeterminato 
presso l'ufficio stampa provvisorio del Consiglio 
regionale di cui alla legge regionale 30 ottobre 2010, n. 
54 (Disposizioni transitorie per lo svolgimento delle attività 
di informazione del Consiglio regionale), alla data di 
entrata in vigore della presente legge possono, entro quarantacinque 
giorni da tale data, presentare domanda per 
essere assegnati all'ufficio stampa, mantenendo lo stato 
giuridico e il trattamento economico in essere, oppure 
per transitare nel ruolo del personale del Consiglio regionale 
del comparto regioni e autonomie locali. 
3. Al personale che transita nel comparto regioni 
e autonomie locali viene attribuita la categoria D (D3 
giuridico, D6 economico), in un profilo professionale 
corrispondente alle mansioni svolte. Allo stesso personale 
spetta la corresponsione, mediante assegno personale 
fino a riassorbimento, della differenza stipendiale tra il 
trattamento economico previsto dal contratto nazionale 
di lavoro giornalistico e quello previsto dal contratto 
nazionale del comparto regioni e autonomie locali dei 
dipendenti regionali, esclusi gli istituti accessori correlati 
all'esercizio della funzione, ed il mantenimento, nel 
caso di svolgimento di mansioni attinenti a quelle precedentemente 
esercitate, del trattamento previdenziale ed 
assistenziale in essere. 
4. I giornalisti già nell'organico dell'ufficio stampa 
provvisorio del Consiglio regionale di cui alla l.r. 
54/2010 che, alla data di entrata in vigore della presente 
legge, non risultano in servizio effettivo e che, in virtù 
della l.r. 43/2006 e successive disposizioni attuative, 
hanno in godimento istituti di aspettativa non conformi 
alle corrispondenti disposizioni del contratto di lavoro 
giornalistico, sono collocati al di fuori della dotazione 
organica dell'ufficio stampa in uno specifico contingente 
a disposizione. 
5. Terminato il periodo di aspettativa, i giornalisti 
di cui al comma 4 possono optare per l'assegnazione 
all'ufficio stampa oppure per il rientro nella ordinaria 
struttura regionale. L'assegnazione all'ufficio stampa è 
disposta dall'Ufficio di presidenza in presenza di posti 
vacanti nella dotazione organica. Il rientro nel ruolo 
regionale comparto regioni e autonomie locali è regolato 
dal comma 3. 
6. Il mancato esercizio nei termini delle opzioni di cui 
al comma 2 ed al comma 5, comporta comunque il rientro 
nel ruolo del personale del Consiglio regionale del comparto 
regioni e autonomie locali, ai sensi del comma 3. 


7. Il rapporto di lavoro a tempo parziale per il personale 
giornalistico è regolato secondo quanto previsto 
dal contratto nazionale di lavoro giornalistico; le 
modalità di svolgimento devono essere comunque tali 
da garantire il soddisfacimento delle esigenze di servizio, 
tecniche, produttive e organizzative dell'ufficio 
stampa. 
8. Nel caso di riduzione della dotazione organica, 
previo confronto con le rappresentanze sindacali di categoria 
secondo quanto previsto dal contratto nazionale 
di lavoro giornalistico, l'Ufficio di presidenza stabilisce 
con proprio atto i criteri per l'individuazione dei giornalisti 
in sovrannumero; i giornalisti dichiarati in sovrannumero 
possono presentare domanda per transitare nel 
ruolo regionale comparto regioni e autonomie locali così 
come regolato dal comma 3. 
Art 7 
Norma finanziaria 


1. Agli oneri derivanti nell'anno 2011 dall'applicazione 
della presente legge, si fa fronte con le risorse 
già stanziate nell'unità previsionale di base (UPB) 714 
"Agenzia per l'informazione del Consiglio regionale 
-Spese correnti" del bilancio regionale per l'esercizio 
2011, che presenta la necessaria disponibilità. 
2. Agli oneri per l'anno successivo si provvede con 
le risorse stanziate nella corrispondente UPB del bilancio 
regionale. 
Art. 8 
Abrogazioni 


1. Le disposizioni della l.r. 43/2006 sono abrogate 
nella parte in cui fanno riferimento al Consiglio regionale 
ed alla Agenzia di informazione del Consiglio 
regionale. 
2. La l.r. 54/2010 è abrogata alla data della nomina del 
capo ufficio stampa ai sensi dell'articolo 6, comma 1. 
La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

ROSSI 

Firenze, 9 marzo 2011 

La presente legge è stata approvata dal Consiglio regionale 
nella seduta del 01.03.2011. 

 
