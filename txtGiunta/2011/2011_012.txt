 

LEGGE REGIONALE 1 aprile 2011, n. 12 

Disposizioni in materia di ATO per la gestione del 
sevizio idrico integrato e del servizio di gestione dei 
rifiuti. 

Il Consiglio regionale ha approvato 
Il Presidente della Giunta 
promulga 

la seguente legge: 



PREAMBOLO 

Il Consiglio regionale 

Visto l'articolo 17, comma quarto, della Costituzione; 

Visto l'articolo 4, comma 1, lettera n), dello Statuto; 

Visto il decreto legislativo 3 aprile 2006, n. 152 
(Norme in materia ambientale); 

Visto dell'articolo 2, comma 186 bis, della legge 23 
dicembre 2009, n. 191 (Disposizioni per la formazione 
del bilancio annuale e pluriennale dello Stato "Legge 
Finanziaria 2010"); 

Visto l'articolo 1 del decreto-legge 29 dicembre 
2010, n. 225 (Proroga dei termini previsti da disposizioni 
legislative e di interventi urgenti in materia tributaria e 
di sostegno alle imprese e alle famiglie), convertito, con 
modificazioni, dalla legge 26 febbraio 2011, n. 10; 

Visto l'articolo 81 della legge regionale 29 dicembre 
2010, n. 65 (Legge finanziaria per l'anno 2011); 

Vista la legge regionale 21 luglio 1995, n. 81 (Norme 
di attuazione della legge 5 gennaio 1994, n. 36 "Disposizioni 
in materia di risorse idriche"); 

Vista la legge regionale 18 maggio 1998, n. 25 (Nor-
me per la gestione dei rifiuti e la bonifica dei siti inquinati); 


Vista la legge regionale 22 novembre 2007, n. 61 
(Modifiche alla legge regionale 18 maggio 1998, n. 25 
"Norme per la gestione dei rifiuti e la bonifica dei siti 
inquinati" e norme per la gestione integrata dei rifiuti); 

Considerato quanto segue: 

1. Occorre far fronte all'imminente scadenza del 
termine stabilito dall'articolo 2, comma 186 bis, della 
l. 191/2009 come prorogato dall'articolo 1, comma 1, 
del d.l. 225/2010 convertito dalla l. 10/2011, ai sensi del 
quale le autorità di ambito territoriale ottimale (ATO) 
sono soppresse a decorrere dal 31 marzo 2011 e le regioni 
sono chiamate, entro tale data, a riattribuire le relative 
funzioni secondo principi di sussidiarietà, differenziazione 
ed adeguatezza; 
2. L'articolo 81 della l.r. 65/2010 prevede che la 
Giunta regionale presenti al Consiglio regionale la proposta 
di legge concernente la riforma del servizio idrico 
integrato e di gestione dei rifiuti entro il 30 giugno 2011; 
in attesa della definizione ed attuazione della riforma, 


si rende pertanto necessario che la Regione assuma le 
funzioni delle ATO, in via transitoria e a decorrere dal 
1° aprile 2011, esercitandole attraverso commissari istituzionali 
regionali; 

3. Occorre adeguare le disposizioni della l.r. 61/2007 
alle modifiche intervenute nella normativa nazionale in 
materia di servizi pubblici locali; 
Approva la presente legge 

Capo I 
Oggetto e finalità dell'intervento 


Art. 1 
Oggetto e finalità della legge 


1. Le disposizioni della presente legge: 
a) disciplinano la riallocazione provvisoria delle 
funzioni in materia di servizio idrico integrato e di 
gestione dei rifiuti da parte della Regione in conformità 
alla competenza attribuita alla medesima dall'articolo 2, 
comma 186 bis, della legge 23 dicembre 2009, n. 191 
(Disposizioni per la formazione del bilancio annuale e 
pluriennale dello Stato "Legge finanziaria 2010"), che 
sopprime le autorità d'ambito territoriale ottimale (ATO) 
di cui agli articoli 148 e 201 del decreto legislativo 3 
aprile 2006, n. 152 (Norme in materia ambientale); 

b) dettano la disciplina per assicurare il completamento 
degli affidamenti dei servizi in conformità alla 
normativa statale e regionale. 

Capo II 
Disposizioni per l'esercizio delle funzioni 


Art. 2 
Trasferimento delle funzioni già esercitate dalle AATO 

1. A decorrere dal 1° aprile 2011 le funzioni già 
esercitate, secondo la normativa statale e regionale, dalle 
ATO di cui agli articoli 148 e 201 del d.lgs. 152/2006 
sono trasferite alla Regione. 
2. Il trasferimento di funzioni opera in via provvisoria, 
nelle more dell'entrata in vigore delle leggi regionali 
di riforma organica del servizio idrico integrato e del 
servizio di gestione dei rifiuti. 
Art. 3 
Modalità di esercizio delle funzioni 


1. La Regione esercita le funzioni di cui all'articolo 
2, comma 1, attraverso commissari nominati ai sensi 
dell'articolo 2, comma 2, della legge regionale 31 ottobre 
2001, n. 53 (Disciplina dei commissari nominati 
dalla Regione). 
2. Sono nominati quattro commissari di cui uno per 
ciascuno degli ambiti territoriali ottimali per il servizio 
di gestione dei rifiuti ed un unico commissario per i sei 
ambiti territoriali ottimali del servizio idrico. 
3. I commissari sono nominati tra soggetti dotati di 
elevata professionalità e competenza tecnica nelle materie 
relative alle funzioni da esercitare, in possesso di 
idonea laurea magistrale, o equivalente, e di comprovata 
esperienza di direzione amministrativa, tecnica o gestionale 
in strutture pubbliche o private. 
4. Salvo quanto previsto al comma 3, ai commissari 
si applicano le disposizioni di cui alla l.r. 53/2001 e al 
regolamento emanato con decreto del Presidente della 
Giunta regionale 5 agosto 2009, n. 49/R (Regolamento 
di attuazione della legge regionale 31 ottobre 2001, n. 53 
"Disciplina dei commissari nominati dalla Regione"), ad 
eccezione del disposto di cui all'articolo 4, comma 3 del 
medesimo d.p.g.r. 49/R/2009. 
Art. 4 
Commissari per il servizio di gestione rifiuti 


1. I commissari provvedono all'effettuazione delle 
procedure per l'affidamento del servizio al gestore unico 
in ciascuno degli ambiti di cui alla legge regionale 22 
novembre 2007, n. 61 (Modifiche alla legge regionale 18 
maggio 1998, n. 25 "Norme per la gestione dei rifiuti e la 
bonifica dei siti inquinati" e norme per la gestione integrata 
dei rifiuti), tenuto conto delle deliberazioni assunte 
dalle ATO in merito alle medesime procedure entro il 31 
marzo 2011, ove esistenti, e subentrano nelle procedure 
eventualmente già avviate a tale fine. 
2. Nelle more dell'espletamento delle procedure per 
l'affidamento del servizio al gestore unico, la Regione 
per il tramite dei commissari subentra nei contratti di 
servizio e provvede alla relativa gestione in conformità 
agli impegni ivi previsti: 
a) con decorrenza 1° aprile 2011, ove i contratti risultino 
in titolarità delle ATO al 31 marzo 2011; 

b) nei casi e con le modalità stabilite con deliberazione 
della Giunta regionale, ove i contratti risultino in 
titolarità dei comuni alla data del 31 marzo 2011. 

3. Ai fini di cui al comma 2, lettera b), i commissari, 
entro il 30 giugno 2011, effettuano la ricognizione dei 
contratti in titolarità dei comuni e formulano la relativa 
proposta alla Giunta regionale, che provvede con deliberazione, 
previo parere della commissione consiliare 
competente che si esprime entro trenta giorni dal ricevimento, 
decorsi i quali la Giunta regionale può comunque 
procedere. 
4. Nelle more dell'espletamento delle procedure 


per l'affidamento del servizio al gestore unico e fino 
al subentro del medesimo, resta fermo quanto previsto 
all'articolo 81, comma 3 della legge regionale 29 dicembre 
2010, n. 65 (Legge finanziaria per l'anno 2011). 

5. I commissari per il servizio di gestione rifiuti operano 
sulla base dei piani straordinari di cui all'articolo 27 
della l.r. 61/2007, nel rispetto delle disposizioni di cui alla 
medesima legge. 
6. I mandati commissariali cessano alla data stabilita 
dalla legge regionale di riforma di cui all'articolo 81, 
comma 1, della l.r. 65/2010 e comunque non oltre il 31 
dicembre 2011. 
Art. 5 
Commissario per il servizio idrico 


1. Con decorrenza 1° aprile 2011, la Regione per il 
tramite del commissario per il servizio idrico, subentra 
senza effetti novativi, nelle convenzioni di affidamento 
del servizio in essere e in tutti i rapporti ad esse inerenti 
posti in essere dalle ATO, ivi inclusi quelli relativi alle 
operazioni di finanziamento dei soggetti affidatari. 
2. Il commissario subentra inoltre, nei casi e con le 
modalità stabilite con deliberazione della Giunta regionale, 
nelle convenzioni del servizio idrico integrato che 
risultino in titolarità dei comuni alla data del 31 marzo 
2011, e provvede alla relativa gestione in conformità agli 
impegni ivi previsti. 
3. Ai fini di cui al comma 2, il commissario entro il 
30 giugno 2011, effettua la ricognizione delle convenzioni 
in titolarità dei comuni e formula la relativa proposta 
alla Giunta regionale, previo parere della commissione 
consiliare competente che si esprime entro trenta giorni 
dal ricevimento, decorsi i quali la Giunta regionale può 
comunque procedere. 
4. Il commissario provvede altresì all'espletamento 
delle procedure di affidamento secondo quanto previsto 
dalla normativa vigente, subentrando, con decorrenza 1° 
aprile 2011, nelle procedure eventualmente già avviate 
dall'ATO. 
5. Il commissario opera sulla base dei piani di ambito 
in essere negli ATO di cui all'articolo 2 della legge regionale 
21 luglio 1995, n. 81 (Norme di attuazione della 
legge 5 gennaio 1994, n. 36 "Disposizioni in materia di 
risorse idriche") e provvede alle necessarie revisioni. 
6. Il mandato commissariale cessa alla data stabilita 
dalla legge regionale di riforma di cui all'articolo 81, 
comma 1, della l.r. 65/2010 e comunque non oltre il 31 
dicembre 2011. 
Art. 6 
Commissioni consultive 


1. Per ciascuno degli ATO di cui all'articolo 24 della 
legge regionale 18 maggio 1998, n. 25 (Norme per la 
gestione dei rifiuti e la bonifica dei siti inquinati) e di 
cui all'articolo 2 della l.r. 81/1995 è istituita una commissione 
consultiva composta dai sindaci dei comuni 
appartenenti all'ambito territoriale di riferimento o loro 
delegati. 
2. Nell'ambito delle commissioni, a ciascun comune 
è riconosciuta rappresentatività corrispondente alla quota 
di partecipazione posseduta nei consorzi istituiti ai sensi 
della l.r. 25/1998 e della l.r. 81/1995. Alla commissione 
partecipano senza diritto di voto i presidenti delle province 
o loro delegati. 
3. Le modalità di organizzazione e funzionamento 
delle commissioni sono disciplinate con deliberazione 
della Giunta regionale. 
4. Ai componenti della commissione non compete 
alcuna indennità di carica o di presenza. 
5. Le commissioni esprimono parere obbligatorio sulle 
proposte di provvedimenti del commissario relativi a: 
a) la definizione dei contenuti strategici degli atti 
inerenti l'affidamento del servizio, con particolare riferimento 
alle forme di controllo del servizio; 

b) la determinazione della tariffa e delle relative 
variazioni; 
c) il programma degli interventi inerenti le infrastrutture 
e le relative varianti; 
d) la proposta di subentro di cui all'articolo 8, comma 
6, elaborata dal commissario. 

6. I pareri obbligatori di cui al comma 5, sono espressi 
entro trenta giorni dal ricevimento, decorsi i quali il 
commissario può comunque procedere. Qualora il commissario 
non si conformi al parere della commissione, la 
decisione viene assunta dalla Giunta regionale. 
7. Ai fini di agevolare il raccordo con il commissario, 
ciascuna commissione nomina al proprio interno 
un comitato ristretto, formato da un numero massimo 
di quattro sindaci, o loro delegati, rappresentativi delle 
diverse realtà locali e un sindaco, o suo delegato, che 
presiede lo stesso comitato ristretto e la commissione. 
Art. 7 
Controllo del Consiglio regionale 


1. I commissari riferiscono trimestralmente al Consiglio 
regionale con relazione scritta, circa l'attuazione 
delle linee programmatiche e politiche predisposte. 


2. Il Consiglio regionale può disporre l'audizione dei 
commissari presso la commissione competente, qualora 
ne faccia richiesta la commissione stessa oppure almeno 
un quinto dei componenti del Consiglio. 
Art. 8 
Scioglimento dei consorzi e subentro della 
Regione nei rapporti in essere 


1. Alla data del 1° aprile 2011: 
a) i consorzi di cui all'articolo 24 della l.r. 61/2007 e di 
cui all'articolo 4 della l.r. 81/1995 cessano dalle funzioni; 
b) i consigli di amministrazione e le assemblee 
consortili dei consorzi sono sciolti, i collegi dei revisori 
restano in carica per l'espletamento delle attività di liquidazione 
ed il liquidatore, nominato ai sensi del comma 
2, provvede alla sostituzione dei componenti il collegio 
eventualmente cessati in tale periodo; 

c) sono avviate le procedure di liquidazione. 

2. Salva la facoltà, per i comuni appartenenti all'ambito 
territoriale ottimale, di nominare come liquidatori 
soggetti diversi entro il 31 marzo 2011, i presidenti dei 
consigli di amministrazione assumono le funzioni di 
liquidatori dei rispettivi consorzi. 
3. Il liquidatore cura la gestione ordinaria del consorzio 
limitatamente agli atti strettamente necessari alla fase 
di liquidazione e dispone a tal fine delle risorse finanziarie 
previste nei bilanci di previsione dei consorzi. 
4. Nell'ambito delle attività di liquidazione ed ai 
fini di cui al comma 6, il liquidatore elabora un piano di 
ricognizione della situazione patrimoniale ed economica 
dell'ente, recante: 
a) l'individuazione di tutti i rapporti attivi e passivi 
in essere; 

b) l'accertamento della dotazione patrimoniale del 
consorzio comprensiva dei beni mobili ed immobili; 

c) l'accertamento della dotazione di personale dipendente, 
con l'individuazione delle categorie e dei profili 
professionali esistenti. 

5. Il piano di ricognizione è certificato dal collegio 
dei revisori entro il 30 giugno 2011. 
6. I commissari regionali predispongono la proposta 
di subentro da parte della Regione, e la trasmettono alla 
Giunta regionale entro il 31 luglio 2011 ai fini dell'adozione 
della deliberazione di cui al comma 7. 
7. La Regione subentra con decorrenza dal 1° ottobre 
2011 nei rapporti giuridici attivi e passivi individuati 
con deliberazione della Giunta regionale sulla base della 
proposta elaborata dai commissari. 
8. E' fatta salva la possibilità di subentro anticipato 
della Regione, con oneri a proprio carico, su singoli rapporti 
essenziali all'espletamento del mandato commissariale, 
sulla base di apposita intesa tra il commissario 
regionale ed il liquidatore. 

9. Fino al 30 settembre 2011 il personale del consorzio 
supporta il commissario regionale nell'esercizio 
delle sue funzioni e collabora, con le modalità stabilite 
dal commissario medesimo d'intesa con i liquidatori, 
alle attività connesse alla liquidazione. Fino alla medesima 
data il commissario regionale utilizza gli uffici del 
consorzio e dispone delle risorse stanziate su apposito 
capitolo del bilancio regionale. 
10. Dal 1° ottobre 2011 il personale dipendente a 
tempo indeterminato del consorzio, è provvisoriamente 
trasferito nel ruolo regionale ed assegnato alle strutture 
commissariali regionali in attesa del definitivo trasferimento 
al soggetto competente all'esercizio delle funzioni 
ai sensi della legge regionale di riforma organica del 
servizio idrico integrato e del servizio di gestione dei 
rifiuti. Il personale conserva il trattamento giuridico ed 
economico in godimento presso il consorzio. 
11. Le spese di funzionamento, compresi gli oneri per 
il personale, sono sostenute fino al 30 settembre 2011 dai 
comuni in base alla quota di partecipazione posseduta 
dai comuni stessi nei consorzi istituiti ai sensi della l.r. 
25/1998 e della l.r. 81/1995. Dal 1° ottobre 2011 le spese 
sono a carico della Regione. 
12. Sono altresì a carico della Regione dal 1° aprile 
2011 gli oneri relativi alle indennità dei commissari. 
Capo III 
Modifiche alla legge regionale 22 novembre 2007, n. 61 
(Modifiche alla legge regionale 18 maggio 1998, n. 25 
"Norme per la gestione dei rifiuti e la bonifica 
dei siti inquinati" e norme per la gestione 
integrata dei rifiuti) 


Art. 9 
Modifiche all'articolo 26 della l.r. 61/2007 


1. Al comma 1 dell'articolo 26 della l.r. 61/2007 
le parole: "dell'articolo 113, comma 15 bis, del d.lgs. 
267/2000," sono sostituite dalle seguenti: "della normativa 
nazionale". 
2. Al comma 2 dell'articolo 26 della l.r. 61/2007 
le parole: "dell'articolo 113, comma 15 bis, del d.lgs. 
267/2000," sono sostituite dalle seguenti: "della normativa 
nazionale," 
3. Dopo il comma 3 dell'articolo 26 della l.r. 61/2007 
è inserito il seguente: 
"3 bis. Nelle more dell'affidamento del servizio al 



gestore unico, le procedure per la realizzazione degli 
interventi di cui all'articolo 27, comma 2, lettera b), 
possono essere avviate dai gestori in essere secondo 
quanto previsto dall'articolo 202, comma 5, del decreto 
legislativo 3 aprile 2006, n. 152 (Norme in materia 
ambientale).". 

Art. 10 
Abrogazione dell'articolo 28 della l.r. 61/2007 


1. L'articolo 28 della l.r. 61/2007 è abrogato. 
Capo IV 
Disposizioni finanziarie 


Art. 11 
Norma finanziaria 


1. Ai fini del'attuazione della presente legge è autorizzata 
per l'anno 2011 la spesa di euro 2.100.000,00 
cui si fa fronte con le risorse iscritte nell'unità previsionale 
di base (UPB) 432 "Azioni di sistema per la tutela 
ambientale – Spese correnti" del bilancio annuale di 
previsione 2011 
2. Ai fini della copertura degli oneri di cui al comma 
1, al bilancio di previsione 2011 è apportata la seguente 
variazione per competenza e cassa di uguale importo: 
Anno 2011 
In diminuzione, UPB 711 "Funzionamento della struttura 
regionale - Spese correnti" per euro 2.100.000,00 
In aumento, UPB 432 "Azioni di sistema per la tutela 
ambientale - Spese correnti" per euro 2.100.000,00 

3. Agli oneri per gli esercizi successivi si fa fronte 
con la legge di bilancio. 
Capo V 
Disposizioni finali 


Art. 12 
Abrogazioni 


1. A decorrere dal 1° aprile 2011 sono abrogate le seguenti 
disposizioni: 
a) articoli 2, 3, 4, 5, 6 e 9 della legge regionale 21 
luglio 1995, n. 81 (Norme di attuazione della legge 5 
gennaio 1994, n. 36 "Disposizioni in materia di risorse 
idriche"); 

b) articolo 23, commi 1 e 7, della legge regionale 18 
maggio 1998, n. 25 (Norme per la gestione dei rifiuti e 
la bonifica dei siti inquinati); 

c) articolo 24, commi da 1 a 3, articolo 25, articolo 
30, comma 1, della legge regionale 22 novembre 2007, n. 
61 (Modifiche alla legge regionale 18 maggio 1998, n. 25 
"Norme per la gestione dei rifiuti e la bonifica dei siti inquinati" 
e norme per la gestione integrata dei rifiuti). 

Art. 13 
Entrata in vigore 


1. La presente legge entra in vigore il giorno stesso 
della sua pubblicazione sul Bollettino ufficiale della 
Regione Toscana. 
2. La presente legge, in caso di proroga del termine di 
soppressione delle ATO, di cui all'articolo 1, comma 2, 
del decreto-legge 29 dicembre 2010, n. 225 (Proroga di 
termini previsti da disposizioni legislative e di interventi 
urgenti in materia tributaria e di sostegno alle imprese e 
alle famiglie), convertito, con modificazioni, dalla legge 
26 febbraio 2011, n. 10, è abrogata. 
La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

ROSSI 

Firenze, 1 aprile 2011 

La presente legge è stata approvata dal Consiglio regionale 
nella seduta del 29.03.2011. 


