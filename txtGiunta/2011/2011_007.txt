

LEGGE REGIONALE 24 febbraio 2011, n. 7 

Modifiche alla legge regionale 4 giugno 2008, n. 34 
(Costituzione e funzionamento del Collegio di garanzia). 


Il Consiglio regionale ha approvato 
Il Presidente della Giunta 
promulga 

la seguente legge: 



PREAMBOLO 

Il Consiglio regionale 

Visto l'articolo 117, quarto comma, della Costituzione; 


Visto l'articolo 57 dello Statuto regionale; 

Vista la legge regionale 4 giugno 2008, n. 34 (Costituzione 
e funzionamento del Collegio di garanzia); 

Considerato quanto segue: 

1. Si ritiene opportuno ridurre i termini per il ricorso 
al Collegio di garanzia al fine di non ritardare eccessivamente 
la promulgazione delle leggi, con particolare 
riferimento a quelle che hanno maggiore carattere di 
urgenza; 
2. In relazione a quanto sopra è altresì opportuno 
specificare che i termini abbreviati di ricorso riguardano 
tutte le leggi per le quali è disposto un termine di entrata 
in vigore più breve di quello ordinario, correggendo il 
testo attuale della l.r. 34/2008, che fa ancora riferimento 
alla dichiarazione di urgenza che, invece, per le leggi 
regionali non è più contemplata né dal secondo comma 
dell'articolo 127 della Costituzione, né dall'articolo 43 
del nuovo Statuto regionale, così come avviene anche 
per le leggi statali; 
3. L'attribuzione al Collegio di garanzia anche di 
competenze consultive in materia giuridico-istituzionale 
nei confronti del Consiglio regionale concorre alla politica 
di riduzione delle spese, unificando in quest'unico 
organismo anche le funzioni in precedenza previste per 
il Comitato di consulenza tecnico-giuridica, che non sarà 
pertanto costituito; 
Approva la presente legge 

Art. 1 
Modifiche all'articolo 7 della l.r. 34/2008 


1. Il comma 2 dell'articolo 7 della legge regionale 4 
giugno 2008, n. 34 (Costituzione e funzionamento del 
Collegio di garanzia), è sostituito dal seguente: 
"2. La richiesta, in forma scritta e motivata, è presentata 
al Presidente del Collegio entro cinque giorni 
dall'approvazione della delibera legislativa o della delibera 
regolamentare, dandone contestuale informazione 
agli altri titolari del potere di richiesta. Il termine è 
ridotto a due giorni per gli atti per i quali è stabilito un 
termine di entrata in vigore inferiore a quello ordinario di 
cui all'articolo 43, comma 1, dello Statuto.". 

2. Al comma 4 dell'articolo 7 della l.r. 34/2008 le 
parole: "di cui è dichiarata l'urgenza" sono sostituite 
dalle seguenti: "per i quali è stabilito un termine di entrata 
in vigore inferiore a quello ordinario di cui all'articolo 
43, comma 1, dello Statuto.". 
Art. 2 
Modifiche all'articolo 8 della l.r. 34/2008 


1. Al comma 1 dell'articolo 8 della l.r. 34/2008 le 
parole: "Per gli atti di cui è dichiarata l'urgenza il termine 
è ridotto a quindici giorni", sono sostituite dalle 
seguenti: "Per gli atti per i quali è stabilito un termine di 
entrata in vigore inferiore a quello ordinario di cui all'articolo 
43, comma 1, dello Statuto, il termine è ridotto a 
quindici giorni". 
Art. 3 
Modifiche all'articolo 12 della l.r. 34/2008 


1. Al comma 2 dell'articolo 12 della l.r. 34/2008 le 
parole: "non normativi" sono soppresse. 
Art. 4 
Inserimento del capo III bis nella l.r. 34/2008 


1. Dopo il capo III della l.r. 34/2008 è inserito il 
seguente: 
"Capo III bis 
Funzioni di consulenza 



Art. 14 bis 
Consulenza in materia giuridico-istituzionale 
per il Consiglio regionale 


1. Il Presidente del Consiglio, direttamente o su 
iniziativa di altri organismi consiliari, può richiedere al 
Collegio di formulare, entro un termine assegnato, un 
parere su quesiti e temi di carattere giuridico-istituzionale 
di particolare rilievo, attinenti, in particolare, all'interpretazione 
ed applicazione delle disposizioni statutarie 
ed all'esercizio delle funzioni consiliari. 
2. I pareri di cui al comma 1, non possono essere 
richiesti su atti o comportamenti oggetto di giudizio di 
conformità allo Statuto, di conflitti di attribuzione, di 
ammissibilità e regolarità dei referendum. 
3. La struttura di assistenza giuridica e legislativa del 
Consiglio assicura la formulazione tecnica della richiesta 
di parere.". 
Art. 5 
Modifiche all'articolo 18 della l.r. 34/2008 


1. Al comma 1 dell'articolo 18 della l.r. 34/2008, 
le parole: "Per ogni parere trasmesso nei termini" sono 
sostituite dalle seguenti: "Salvo quanto previsto per i 
pareri di cui all'articolo 14 bis, per ogni atto trasmesso 
nei termini". 
2. Dopo il comma 1 dell'articolo 18 della l.r. 34/2008 
è inserito il seguente: 
"1.1. Per ogni parere di cui all'articolo 14 bis, 
trasmesso entro il termine assegnato, ai componenti 
del Collegio che hanno partecipato alle sedute relative 
a tale atto è corrisposto un compenso lordo di euro 
400,00, elevato ad euro 600,00 per il redattore dell'atto.". 


3. Al comma 1 bis dell'articolo 18 della l.r. 34/2008 
le parole: "di cui al comma 1" sono sostituite dalle 
seguenti: "di cui ai commi 1 e 1.1.". 
La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

ROSSI 

Firenze, 24 febbraio 2011 

La presente legge è stata approvata dal Consiglio regionale 
nella seduta del 15.02.2011 


