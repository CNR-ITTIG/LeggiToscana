Interventi nei centri storici.

Il Consiglio Regionale ha approvato il 21-4-1975
Il Commissario del Governo ha apposto il visto il 21-5-1975
Il Presidente  della Giunta  Regionale promulga la seguente legge
regionale:

ARTICOLO UNICO

Ferme le  disposizioni dell'ultimo  comma dell'art. 5 della legge
regionale 24  febbraio 1975,  n. 16,  i centri  storici e le zone
territoriali omogenee  tipo A,  di cui all'art. 2 del DM 2 aprile
1968, n.  1444 sono  le aree delimitate come tali negli strumenti
urbanistici generali  e nelle quali sono consentiti interventi di
consolidamento e di restauro.

Per opere  di consolidamento devono intendersi quelle tendenti ad
assicurare la  stabilità delle  strutture  dell'edificio,  senza
alterare sostanzialmente le strutture originarie stesse;  in caso
di crolli  parziali  di  dette  strutture  ne  è  consentito  il
ripristino nelle forme originarie.

Per opere  di restauro  devono intendersi  quelle che  tendono  a
ripristinare  le   parti  alterate,   ad  eliminare  le  aggiunte
degradanti, a  migliorare le condizioni di abitabilità in ordine
soprattutto alle  esigenze igieniche.  Gli edifici restaurati non
possono avere  diversa destinazione  d'uso rispetto  a quella  di
origine.

Interventi  diversi  da  quelli  previsti  nei  precedenti  commi
secondo e  terzo, possono essere effettuati soltanto attraverso i
seguenti strumenti  attuativi  di  piani  regolatori  generali  e
programmi di fabbricazione:

- piani  particolareggiati di  cui alla  legge 7  agosto 1942, n.
  1150 e  successive modificazioni  e  alla  legge  regionale  24
  febbraio 1975, n. 16;
- piani  per l'edilizia economica e popolare di cui alla legge 18
  aprile 1962,  n. 167 e successive integrazioni e modificazioni,
  ivi compresi  gli interventi di cui all'art. 51 della legge 22-
  10-1971, n. 865 e successive modificazioni.

Gli interventi di cui al comma precedente possono riguardare:

a) il restauro di interi complessi edilizi;
b) la  ristrutturazione in  casi eccezionali, di interi complessi
   edilizi per  migliorarne  la  statisticità  o  le  condizioni
   igienico -  sanitarie, anche  equilibrando e  distribuendo  le
   densità  abitative  e  creando  nuovi  spazi  liberi  ad  uso
   pubblico;
c) il  restauro e  la destinazione ad uso collettivo di edifici o
   complessi di  particolare valore  architettonico, monumentale,
   urbanistico;
d) il  rifacimento o  la costruzione  delle infrastrutture urbane
   necessarie alla funzionalità dei complessi risanati.

Ai cittadini  singoli  o  associati  può  essere  consentito  di
realizzare gli  interventi di cui ai punti a), b) e c) sulla base
dei progetti  esecutivi predisposti  dai  Comuni  o  dai  diretti
interessati, stipulando con i Comuni stessi apposite convenzioni,
che debbono  essere approvate  con deliberazione  consiliare  nei
modi e forme di legge.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 28 maggio 1975.

La presente  legge è  stata approvata dal Consiglio regionale il
21-4-1975 ed  è stata vistata dal Commissario del Governo il 21-
5-1975.



BENI CULTURALI
EDILIZIA

