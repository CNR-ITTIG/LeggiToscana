Riforma della disciplina dei mercati all'ingrosso.

Il Consiglio Regionale ha approvato il 14-4-1975
Il Commissario del Governo ha apposto il visto il 15-5-1975
Il Presidente  della Giunta  Regionale promulga la seguente legge
regionale:

ARTICOLO 1
(Istituzione dei mercati all'ingrosso)

L'iniziativa per l'istituzione dei mercati nei quali si svolge il
commercio all'ingrosso  dei prodotti  agricolo -  alimentari, dei
prodotti degli  allevamenti,  avicuniculi  e  bestiame  compreso,
delle  carni   e  dei  prodotti  della  pesca,  sia  freschi  che
trasformati e  comunque conservati, dei prodotti floricoli, delle
piante  ornamentali,   delle  sementi,  spetta  ai  Comuni,  loro
consorzi o consorzi fra Comuni e Province.

ARTICOLO 2
(Piano regionale dei mercati all'ingrosso)

Il consiglio  regionale, entro  due anni  dall'entrata in  vigore
della presente  legge, approva  il piano  regionale di intervento
nel settore  dei mercati  all'ingrosso, che  viene predisposto  e
presentato dalla  Giunta regionale,  ai sensi dell'art. 46, lett.
b) dello Statuto.

Nelle fasi  di  formazione  del  piano  la  Regione  assicura  la
partecipazione degli  Enti  locali  e  l'autonomo  apporto  delle
organizzazioni sindacali  dei lavoratori  dipendenti ed autonomi,
della  cooperazione   e   delle   organizzazioni   di   categoria
interessate.

L'approvazione   del    piano   deve   essere   preceduta   dalla
consultazione dei  Comuni della  Regione o, nel caso di modifiche
parziali, dei Comuni interessati.

Il piano  di cui  al primo  comma è  sottoposto  a  verifica  ed
eventuale revisione almeno ogni cinque anni.

Il piano indica fra l'altro:

a) le aree di insediamento dei mercati;
b) la specializzazione merceologica dei mercati con l'indicazione
   della funzione  prevalente relativamente  alle caratteristiche
   di mercato alla produzione, di redistribuzione, di consumo o a
   funzione mista;
c) gli  standards minimi  degli impianti,  dei servizi  tecnici e
   delle infrastrutture primarie;
d) le  risorse finanziarie  e le  modalità di ripartizione delle
   stesse per  l'istituzione  dei  nuovi  mercati  conformi  alle
   previsioni del  piano e  per gli  ampliamenti e ammodernamenti
   dei mercati  esistenti  in  quanto  conformi  alle  previsioni
   stesse.

Il piano dovrà favorire l'aggregazione dei Comuni fra loro o con
le  Province   per  l'istituzione   di  nuovi   mercati   e   per
l'ampliamento e ammodernamento di quelli esistenti.

Nella  formazione   del  piano   la  Regione  tiene  conto  della
ubicazione di  impianti di  interesse pubblico  per la  raccolta,
conservazione, lavorazione,  trasformazione e vendita di prodotti
agricoli e  zootecnici,  la  cui  disciplina  sarà  regolata  da
appositi provvedimenti normativi regionali.

ARTICOLO 3
(Autorizzazione dell'istituzione di nuovi mercati)

Sono sottoposti ad autorizzazione:

a) l'istituzione   di   nuovi    mercati    all'ingrosso  di  cui
   all'articolo 1 della presente legge;
b) l'ampliamento  dei mercati  e  tutti  gli  ammodernamenti  che
   comportino l'utilizzazione di nuove superfici.

L'autorizzazione è  concessa dal Consiglio regionale soltanto ad
iniziative conformi  alle previsioni del piano di cui all'art. 2,
corredate dai  relativi progetti  tecnici di massima, comprensivi
delle indicazioni  dell'area di  ubicazione degli  impianti e  di
tutti gli  altri elementi  preventivamente indicati  dalla Giunta
regionale con  apposita deliberazione, previa consultazione degli
Enti locali  territoriali compresi  nell'area  di  influenza  del
mercato.

In attesa  dell'approvazione  del  piano  regionale  dei  mercati
all'ingrosso, gli  ampliamenti e  gli ammodernamenti  di cui alla
lett. b)  possono essere  autorizzati dal Consiglio regionale con
le modalità previste dal comma precedente.

ARTICOLO 4
(Gestione dei mercati all'ingrosso e vigilanza)

Alla costruzione  e gestione  dei  mercati  all'ingrosso  di  cui
all'art. 1  della presente  legge provvede  l'ente stesso  che ha
istituito il mercato.

Nel caso  di istituzione,  costruzione  e  gestione  del  mercato
all'ingrosso  da   parte  dei  consorzi,  questi  stessi  possono
deliberare l'affidamento  della gestione del mercato ad uno degli
enti costituenti il Consorzio.

I rapporti  fra ente  che ha istituito il mercato ed ente gestore
sono regolati  da apposita  convenzione cui non si applica l'art.
5, quinto,  sesto e  settimo comma,  della legge statale 25 marzo
1959, n. 125.

Alla gestione  del  mercato  non  può  provvedersi  mediante  la
concessione.

Per i mercati già istituiti alla data di entrata in vigore della
presente legge, la gestione, nel caso sia affidata in concessione
ad enti od organismi diversi, alla scadenza è assunta dal Comune
nel cui  territorio è  situato il  mercato o  dal  Consorzio  di
Comuni cui lo stesso partecipi.

Per la  gestione di  mercato l'ente  gestore  si  avvale  di  una
commissione  consultiva   composta   dai   rappresentanti   delle
associazioni e  degli operatori  economici,  della  produzione  e
della distribuzione,  della cooperazione  e delle  organizzazioni
sindacali più  rappresentative dei lavoratori e degli altri enti
interessati.

La  vigilanza   svolta  dalla  commissione  provinciale  prevista
dall'art. 4,  primo comma,  legge 23  marzo 1959,  n.  125  sulla
gestione e  sui servizi  ausiliari  degli  impianti  pubblici  di
mercato è soppressa.

Gli enti  gestori trasmettono alla Giunta regionale una relazione
annuale della  gestione sulla  base di  un apposito  questionario
predisposto dalla Giunta stessa.

ARTICOLO 5
(Regolamento di mercato)

L'approvazione dei  regolamenti di mercato, il potere di disporre
l'introduzione nei  regolamenti  di  mercato  di  nuove  norme  o
modifiche, il  potere di  annullamento,  totale  o  parziale  del
regolamento di mercato, così come previsti dalle leggi 11 aprile
1938, n. 611 e 25 marzo 1959, n. 125, sono soppressi.

Sono altresì  soppresse le commissioni di mercato previste dalle
medesime leggi di cui al precedente comma.

Gli enti  che gestiscono  i  mercati  all'ingrosso  dei  prodotti
indicati all'art.  1, esistenti  alla data  di entrata  in vigore
della presente  legge devono  provvedere,  entro  un  anno  dalla
stessa  data,   a  modificare   il  regolamento   di  mercato  in
conformità al  secondo comma  del presente  articolo.  Trascorso
inutilmente detto  termine, la  sezione competente  del  comitato
regionale di controllo esercita il controllo sostitutivo.

Il Consiglio  regionale emana  il regolamento  tipo sulle materie
attinenti  alla   disciplina  e   al  funzionamento  dei  mercati
all'ingrosso.

Il regolamento  di mercato  e le  sue modifiche  sono  deliberati
dall'ente  gestore,  sentite  le  organizzazioni  sindacali  più
rappresentative dei  lavoratori,  le  associazioni  di  categoria
degli operatori economici e la cooperazione.

Il regolamento  di mercato  può contenere  norme  integrative  o
derogative delle  disposizioni del  regolamento tipo  emanato  ai
sensi del  quarto comma  del presente  articolo, ad eccezione che
per   le    norme   di    carattere   generale   riguardanti   la
commercializzazione  dei   prodotti  espressamente  indicate  nel
regolamento tipo.

Il regolamento  di mercato  deve  garantire,  relativamente  alla
destinazione dei  posteggi -  ivi compresa  la destinazione degli
esistenti al momento del rinnovo delle concessioni - la priorità
nella concessione  alle organizzazioni  dei produttori, associati
in forma  cooperativa  o  consortile,  alle  cooperative  e  loro
consorzi.

ARTICOLO 6
(Commercio all'ingrosso fuori mercato)

L'esercizio del commercio all'ingrosso fuori mercato dei prodotti
indicati all'art.  1 della presente legge si svolge, agli effetti
dell'art. 4,  terzo comma, della legge 25 marzo 1959, n. 125, col
rispetto  di   tutte  le   norme  del   regolamento  del  mercato
all'ingrosso locale,  comprese quelle  relative al  calendario  e
all'orario delle  operazioni mercantili,  ad eccezione  di quelle
che attengono al funzionamento interno di esso.

Entro un anno dall'entrata in vigore della presente legge tutti i
Comuni, nel  cui territorio  non esistono  mercati nei  quali  si
svolge il  commercio all'ingrosso  dei prodotti di cui all'art. 1
della presente  legge, disciplinano  il commercio all'ingrosso di
tali prodotti  tenendo conto,  agli effetti  dell'art. 4,  quarto
comma, della  legge 15  marzo 1959,  n. 125,  delle  disposizioni
contenute nel  regolamento tipo  relativo al mercato all'ingrosso
dei rispettivi prodotti ed in particolare relative a:

a) rilevazione dei prezzi e compilazione delle statistiche;
b) vigilanza e controllo igienico - sanitario;
c) calendario ed orario per le operazioni mercantili;
d) merce in vendita;
e) commercializzazione dei prodotti, confezione dei colli e delle
   derrate,  nonchè   relativamente  ai   mercati  delle  carni,
   assegnazione di  carni alla  bassa macelleria  e sequestro per
   motivi igienico - sanitari;
f) strumenti di pesatura;
g) mezzi di trasporto.

Trascorso inutilmente  il termine  di cui  al secondo  comma,  al
commercio  all'ingrosso  dei  prodotti  indicati  all'art.  1  si
applicano le  norme  del  rispettivo  regolamento  tipo  che  non
attengono al funzionamento interno del mercato.

ARTICOLO 7
(Ambito di applicazione della legge)

Cessa di  avere applicazione  nel territorio  della Regione  ogni
disposizione contraria o incompatibile con la presente legge.

Sono abrogate  le disposizioni in materia di mercati all'ingrosso
di cui  alla legge regionale 30 giugno 1972, n. 16, incompatibili
con le norme della presente legge.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 21 maggio 1975.

La presente  legge è  stata approvata dal Consiglio regionale il
14-4-1975 ed  è stata vistata dal Commissario del Governo il 15-
5-1975.



PRODOTTI AGRICOLI
COMMERCIO

