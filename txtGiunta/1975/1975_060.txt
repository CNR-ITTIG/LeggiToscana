Interventi regionali per la realizzazione di studi e ricerche nei
campi della  epidemiologia, della  statistica sanitaria  e  della
biometria.

Il Consiglio Regionale ha approvato il 21-4-1975
Il Commissario del Governo ha apposto il visto il 23-5-1975
Il Presidente  della Giunta  Regionale promulga la seguente legge
regionale:

ARTICOLO 1

Nell'ambito delle  attività di programmazione per il settore dei
servizi sanitari  e sociali,  la Regione  promuove  ed  incentiva
studi e  ricerche nei  campi dell'epidemiologia, della statistica
sanitaria e  della biometria,  in  collaborazione  con  gli  Enti
locali  territoriali,   le  università  ed  altri  organismi  di
ricerca.

Gli studi  e le  ricerche di  cui al  comma precedente  sono,  in
particolare, finalizzati a:

a) approfondire  la conoscenza  della  storia    sanitaria  della
   popolazione in  termini di  insorgenza,  recesso  e  mutamenti
   nell'andamento dei fenomeni morbosi più rilevanti;
b) approfondire  gli aspetti connessi all'incidenza, prevalenza e
   distribuzione della  morbilità e  della mortalità al fine di
   arrivare ad  una definizione  di "gruppi  di esposti  a rischi
   specifici";
c) arricchire  le attuali  conoscenze sulla  storia  naturale  di
   certe malattie  o sindromi,  ricercando le  cause primarie  di
   alcuni fra gli eventi morbosi più rilevanti;
d) fornire  le indicazioni  richieste  dall'art.  9  della  legge
   regionale 16 gennaio 1975, n. 6.

ARTICOLO 2

Il  Consiglio   Regionale  su   proposta  della   Giunta  approva
annualmente il  piano degli  studi e  delle ricerche  di  cui  al
precedente articolo  1 determinandone il finanziamento nei limiti
degli stanziamenti previsti dal bilancio regionale.

Per le  finalità  della  presente  legge  la  Giunta  Regionale,
sentito il  Consiglio, può  costituire una  commissione  tecnica
consultiva composta da:

- un esperto di statistica sanitaria;
- un esperto di epidemiologia;
- un esperto di biometria;
- un esperto di farmacologia;
- un  esperto di  microbiologia  e  profilassi  delle    malattie
  infettive;
- un esperto di oncologia;
- un esperto di medicina perinatale;
- un esperto di medicina preventiva dei lavoratori;
- un esperto di organizzazione ospedaliera;
- un esperto di programmazione dei servizi sanitari e sociali;
- un esperto di profilassi e patologia veterinaria.

La commissione  di cui  al  precedente  comma  assolve  anche  le
funzioni della  commissione prevista  dall'art. 8,  terzo  comma,
della legge regionale 16 gennaio 1975, n. 6.

ARTICOLO 3

L'onere derivante  dalla presente  legge sarà  fronteggiato, per
l'anno 1975,  con le  disponibilità previste  al capitolo  08750
"Spese  e   contributi   per   studi   e   ricerche   nei   campi
dell'epidemiologia, della statistica sanitaria e della biometria"
che si istituisce con la seguente variazione di bilancio:

In diminuzione:

Tit. I - SPESA CORRENTE
Sez. 3a - Azione ed intervento in campo sociale
Rubr.  4a   -  Educazione,   propaganda  igienico   -  sanitarie,
prevenzione e profilassi

Cap. 08900
   Spese per la profilassi della rosolia nella
   popolazione femminile                       L.      50.000.000

Di nuova istituzione:

Rubr. 1a - Servizi generali

Cap. 08750
   Spese e contributi per studi e ricerche nei
   campi dell'epidemiologia  della  statistica
   sanitaria e della biometria                 L.      50.000.000

La spesa  per gli  anni successivi farà carico ai corrispondenti
capitoli dei relativi bilanci.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 28 maggio 1975.

La presente  legge è  stata approvata dal Consiglio regionale il
21-4-1975 ed  è stata vistata dal Commissario del Governo il 23-
5-1975.



RICERCA
ASSISTENZA SANITARIA

