Provvedimenti straordinari  per il credito alle imprese artigiane
operanti nel  settore tessile,  delle calzature,  del cuoio,  del
legno e dei materiali lapidei.

Il Consiglio Regionale ha approvato l'11-3-1975
Il Commissario del Governo ha apposto il visto il 7-4-1975
Il Presidente  della Giunta  Regionale promulga la seguente legge
regionale:

ARTICOLO 1

La Regione,  per il  solo anno  1975, eroga  contributi in  conto
interesse nella misura del 4 per cento, fino ad esaurimento della
somma indicata  all'art. 3  e secondo  l'ordine cronologico delle
domande pervenute,  a favore delle imprese artigiane operanti nel
settore tessile,  delle calzature,  del cuoio,  del legno  e  dei
materiali lapidei,  di cui  alla classifica  ISTAT 303, 305, 306,
308, 2.02.14,  3.12.03 e  3.12.4, le quali abbiano ottenuto dagli
istituti di  credito od  Enti mutuanti  il rinvio della scadenza,
per il periodo massimo di un anno, di effetti cambiari scadenti o
rinnovati nel 1975, relativi a mutui contratti fino al 31-12-1974
tramite l'Artigiancassa,  semprechè  sia  rispettata  la  durata
originaria dei mutui stessi.

ARTICOLO 2

La domanda  per  la  posticipazione  degli  effetti  cambiari  va
indirizzata alla  Regione tramite  l'istituto mutuante,  il quale
dovrà indicare  l'ammontare dei  maggiori interessi  conseguenti
alla posticipazione  degli effetti  cambiari, e dichiarare che la
relativa operazione  si riferisce a mutuo agevolato Artigiancassa
stipulato anteriormente al 31 dicembre 1974.

Le domande  per la  concessione dei  contributi sono presentate a
pena di decadenza:

a) per  le cambiali già scadute o rinnovate alla data di entrata
   in  vigore   della  presente  legge,  entro  15  giorni  dalla
   pubblicazione nel Bollettino Ufficiale della Regione;
b) per tutte le altre cambiali, entro i 15 giorni successivi alla
   rispettiva scadenza.

Il contributo  è concesso direttamente all'Istituto mutuante con
decreto del  Presidente della  Giunta, su  conforme provvedimento
della Giunta Regionale.

Detto decreto  sarà inviato,  in copia conforme, all'Istituto di
credito mutuante.

Gli istituti  mutuanti inoltrano  alla Giunta  Regionale, dopo il
31-12-1975, un  apposito specchio  riepilogativo delle operazioni
effettuate,  indicante  il  contributo  a  carico  della  Regione
determinato tenendo  conto degli  effetti cambiari  eventualmente
pagati prima della posticipazione accordata.

Entro 30  giorni dal  ricevimento dello specchio riepilogativo di
cui sopra, la Giunta Regionale liquida i contributi agli Istituti
mutuanti.

ARTICOLO 3

Per l'attuazione  degli interventi  di cui alla presente legge è
disposta  la   spesa  di  L.  110.000.000  per  l'anno  1975  con
imputazione al capitolo 23550 - Provvedimenti straordinari per il
credito alle  imprese artigiane  operanti  nel  settore  tessile,
delle calzature,  del cuoio,  del legno e dei materiali lapidei -
del bilancio  per l'esercizio  1975 e  che viene istituito con la
variazione di cui al comma successivo.

Negli stati  di previsione  del bilancio  per  l'anno  1975  sono
introdotte le seguenti variazioni:

Capitolo di nuova istituzione:

Tit. II - SPESE IN CONTO CAPITALE
Sez. 4a - Azione ed interventi in campo economico.
Rubr. 13a - Industria ed artigianato.

Cap. 23550
   Provvedimenti straordinari  per il  credito
   alle imprese artigiane operanti nel settore
   tessile, delle  calzature, del  cuoio,  del
   legno e dei materiali lapidei               L.     110.000.000

Capitolo in diminuzione:

Tit. II - SPESE IN CONTO CAPITALE
Sez. 4a - Azione ed interventi in campo economico.
Rubr. 13a - Industria ed artigianato.

Cap. 23500
   Contributi in  conto interesse alle imprese
   artigiane su  mutui a  medio termine (legge
   regionale 2 aprile 1974, n. 13)             L.     110.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 11 aprile 1975.

La presente  legge è  stata approvata  dal  Consiglio  Regionale
l'11-3-1975 ed è stata vistata dal Commissario del Governo il 7-
4-1975.



ARTIGIANATO
CREDITO

