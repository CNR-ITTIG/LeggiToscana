Indennità, rimborso spese e trattamento economico di missione ai
membri della Commissione consultiva regionale per il nulla - osta
all'apertura di  esercizi commerciali  e di  grande struttura  di
vendita, istituita ai sensi della legge 11-6-1971, n. 426.

Il Consiglio Regionale ha approvato il 15-4-1975
Il Commissario del Governo ha apposto il visto il 17-5-1975
Il Presidente  della Giunta  Regionale promulga la seguente legge
regionale:

ARTICOLO 1

L'indennità ed  il rimborso  delle spese, nonchè il trattamento
economico di  missione per  il presidente  e per  i membri  della
commissione consultiva  regionale istituita ai sensi dell'art. 17
della legge  11 giugno  1971, n. 426 - disciplina del commercio -
sono disciplinate dalla presente legge.

Per i componenti la commissione che siano Consiglieri regionali o
dipendenti dalla  Regione o dipendenti dallo Stato si provvede ai
sensi, rispettivamente, della legge regionale 4 febbraio 1972, n.
4, della  legge regionale  6 settembre  1973, n.  54, del  DPR 30
giugno 1972, n. 748 e della legge 15 novembre 1973, n. 734.

ARTICOLO 2

Ai  componenti   la  commissione   consultiva  regionale   ed  al
segretario della  stessa, è  attribuita un'indennità  per  ogni
giornata di  seduta, fino  ad un  massimo di  n. 18  giornate  di
seduta all'anno, nella misura di:

- L. 20.000 al presidente;
- L. 15.000 agli altri componenti;
- L. 10.000 al Segretario.

Le indennità indicate nel precedente comma si intendono al lordo
delle ritenute  fiscali e  la loro  corresponsione decorre  dalla
prima  seduta   alla  quale   partecipa  ciascun   componente  la
commissione.

Alla liquidazione  delle indennità  provvede  periodicamente  la
Giunta Regionale  sulla base  di  prospetti  riepilogativi  delle
presenze, sottoscritti  dal presidente  e  dal  segretario  della
commissione stessa.

Ai componenti la commissione che per ragioni di ufficio si recano
fuori dalla sede presso la quale nominati, compete il trattamento
di missione  secondo le norme della legge regionale 31-1-1972, n.
3.

Per i  membri della commissione che siano consiglieri regionali o
dipendenti dalla  Regione o  dallo Stato,  si provvede  ai sensi,
rispettivamente, della  legge regionale  4-2-1972,  n.  4,  della
legge regionale 6-9-1973, n. 54, e del DPR 30-6-1972, n. 748.

ARTICOLO 3

Ai componenti  che risiedano  in un Comune diverso da quello dove
si riunisce la commissione consultiva regionale spetta, quando si
rechino alle  sedute della  commissione, un trattamento economico
di trasferta  di L. 15.000 per ogni 24 ore e, per le trasferte di
durata inferiore,  di un ventiquattresimo della diaria intera per
ogni ora.

Ai componenti  di cui al comma precedente è altresì corrisposto
il rimborso  delle spese  di viaggio,  secondo la  documentazione
prodotta dagli interessati.

Le spese  inerenti l'uso  del mezzo  di  trasporto  privato  sono
rimborsate nella  misura di  L. 40  a chilometro,  calcolando  la
distanza ferroviaria  dal Comune  di residenza  a quello  dove si
riunisce la commissione.

Le missioni  effettuate  dai  componenti  della  commissione  per
ragioni  del   loro  ufficio   debbono  essere   autorizzate  dal
presidente della  commissione  e  sono  retribuite  nella  misura
stabilita dai commi precedenti.

ARTICOLO 4

La corresponsione dell'indennità di presenza, di trasferta ed il
rimborso  delle   spese  di   viaggio  decorre   dalla  data   di
insediamento della commissione consultiva regionale.

La Giunta Regionale provvede al conguaglio fra le somme dovute al
presidente  ed   ai  componenti   della  commissione   consultiva
regionale a  norma della  presente legge  e quelle  anticipate  a
qualsiasi titolo  per il  periodo anteriore all'entrata in vigore
della presente legge.

ARTICOLO 5

Alla spesa  di  cui  alla  presente  legge  si  provvede  con  lo
stanziamento previsto  al cap.  05600 del  bilancio di previsione
per l'anno  finanziario 1975  ed ai  corrispondenti  capitoli  di
bilancio per gli esercizi successivi.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 26 maggio 1975.

La presente  legge è  stata approvata dal Consiglio Regionale il
15-4-1975 ed  è stata vistata dal Commissario del Governo il 17-
5-1975.



COMMERCIO
ORGANI
PERSONALE

