Norme per  l'accelerazione e  lo snellimento  delle procedure  in
materia di lavori pubblici.

Il Consiglio Regionale ha approvato il 21-1-1975
Il Commissario del Governo ha apposto il visto il 21-2-1975
Il Presidente  della Giunta  Regionale promulga la seguente legge
regionale:

ARTICOLO 1

In attesa  dell'emanazione della  legge regionale  di  delega  di
funzioni amministrative  agli Enti  locali in  materia di  lavori
pubblici e  per l'accelerazione  e lo snellimento delle procedure
in detta  materia, si  applica la  normativa di cui ai successivi
articoli.

ARTICOLO 2

I progetti  dei lavori di competenza dei Comuni, delle province e
dei  loro   Consorzi,  delle   comunità  montane  e  degli  enti
ospedalieri la cui spesa sia a completo loro carico o per i quali
vi sia  l'intervento finanziario  della Regione nella spesa sotto
forma di  sussidio, contributo  o concorso,  non sono soggetti ad
alcun parere  tecnico da  parte  di  organi  dell'amministrazione
regionale.

E', altresì, soppressa ogni approvazione dei progetti stessi, da
parte  degli   organi  della   Regione,  prevista  dalle  vigenti
disposizioni statali o regionali.

Ai fini  dell'approvazione  dei  progetti  da  parte  degli  Enti
interessati e  del  controllo  sulle  relative  deliberazioni,  i
progetti medesimi sono corredati dei pareri dei rispettivi uffici
tecnici.

Per le  opere igienico  - sanitarie  i progetti  dovranno essere,
inoltre, corredati del parere degli ufficiali sanitari.

ARTICOLO 3

Per tutti  i lavori di competenza degli Enti di cui al precedente
articolo,  assistiti   o  meno  dal  concorso  finanziario  della
Regione, la  Giunta Regionale,  su richiesta  motivata  dell'Ente
interessato,   può    disporre   che    gli    uffici    tecnici
dell'amministrazione  regionale  provvedano  alla  progettazione,
direzione, contabilizzazione  e assistenza ai lavori per conto di
detto ente, nonchè al collaudo dei lavori medesimi.

ARTICOLO 4

Nel caso  di lavori finanziati dalla Regione a suo totale carico,
ai sensi  della legge 9-7-1908, n. 445 e della legge regionale 2-
8-1972, n.  24, la  loro esecuzione  è normalmente affidata agli
Enti locali,  che provvedono  alla progettazione,  direzione e ad
ogni altro  adempimento tecnico  inerente ai  lavori stessi, come
pure  all'indizione  e  all'esperimento  delle  gare  di  appalto
secondo le disposizioni vigenti.

Detti  enti   approvano,  altresì,   i  progetti   con   proprie
deliberazioni determinando  anche il  sistema di  esecuzione e di
appalto dei lavori.

La esecuzione dei lavori stessi potrà essere disposta dagli Enti
affidatari  con   il  sistema  dell'economia  per  cottimo  o  in
amministrazione diretta  anche al  di  fuori  dei  casi  previsti
dall'art.  66  del  RD  25  maggio  1895,  n.  350  e  successive
modificazioni.

Si applicano, altresì, per quanto possibile, le disposizioni dei
commi 2, 3 e 4 del precedente articolo 2.

ARTICOLO 5

L'approvazione dei progetti relativi a opere e lavori pubblici di
cui alla  presente legge,  equivale a  dichiarazione di  pubblica
utilità, indifferibilità  ed urgenza  delle opere  e dei lavori
stessi, ove  tali effetti  non siano  già previsti dalla vigente
legislazione statale e regionale.

I Comuni  e le  Province, per le opere di propria competenza o ad
essi   affidate    dalla   Regione,    esercitano   le   funzioni
amministrative relative  all'accesso agli immobili da espropriare
per la  redazione degli  stati di consistenza, l'esecuzione delle
misurazioni e  dei rilievi, nonchè all'occupazione temporanea di
urgenza degli immobili predetti.

Alla comunicazione  di cui  all'ultimo comma  dell'art. 11  della
legge  22-11-1971,   n.   865,   provvede   direttamente   l'ente
espropriante con le modalità previste per la notificazione degli
atti processuali civili.

ARTICOLO 6

Sia per le opere a carico della Regione di cui all'art. 4 che per
quelle che  si eseguono  con il  suo concorso  finanziario  sotto
qualsiasi forma, in ciascun progetto potrà essere computata, per
spese di  compilazione, direzione  e sorveglianza  e per spese di
collaudo, una somma fino al 6 per cento dell'ammontare dei lavori
e delle  espropriazioni risultante  dal  progetto  approvato,  da
liquidarsi  forfettariamente   agli  enti   interessati  di   cui
all'articolo 2.

ARTICOLO 7

La  nomina  del  collaudatore  e  l'approvazione  degli  atti  di
collaudo spetta  all'Ente che  ha eseguito  i lavori,  anche  per
quelli di cui all'articolo 4.

Il collaudo  delle opere  sarà eseguito secondo le norme vigenti
per i lavori di conto dello Stato.

Le spese di collaudo sono a carico dell'Ente di cui al comma 1.

ARTICOLO 8

Per i  lavori non  eccedenti l'importo  di L.  50 milioni, potrà
prescindersi dal  formale atto  di collaudo  e  sarà  emesso  un
certificato del  direttore dei  lavori che ne attesti la regolare
esecuzione, purchè  detto direttore  abbia un rapporto d'impiego
con l'ente che ha dato attuazione ai lavori o con la Regione.

Per l'emissione del certificato di regolare esecuzione valgono le
disposizioni di cui all'art. 116 del RD 25-5-1895, n. 350.

ARTICOLO 9

Per  tutte  le  opere  e  gli  interventi  che  gli  enti  locali
realizzano con  il concorso finanziario della Regione sotto forma
di sussidio  o contributo  in conto  capitale e  per quelle a suo
totale carico  di cui  all'articolo 4, la Giunta Regionale assume
l'impiego  di   spesa  ed   accredita  l'intero   ammontare   del
finanziamento regionale  a favore  dell'Ente  interessato,  sulla
base delle  deliberazioni del  Consiglio Regionale,  relative  ai
programmi di ripartizione dei fondi disponibili.

I fondi sono depositati su appositi conti correnti intestati agli
enti interessati presso i relativi tesorieri al tasso d'interesse
previsto dalle singole convenzioni di tesoreria.

Gli Enti  beneficiari assumono  ogni responsabilità in ordine al
vincolo di destinazione dei fondi stessi.

L'istituto di  credito presso  il quale è effettuato il deposito
dei fondi  di cui  al comma  precedente provvede  ai pagamenti su
ordini emessi  dall'Ente competente  il quale cura annualmente il
deposito degli  interessi,  maturati  sulle  giacenze,  in  conto
entrata della Regione.

E' fatto obbligo agli Enti interessati di presentare alla Regione
apposito rendiconto finale per ogni singolo lavoro eseguito sia a
totale carico  della Regione  stessa che  con il suo contributo a
sussidio della spesa.

Tale  rendiconto   dovrà  contenere   la   dimostrazione   della
utilizzazione delle  somme accreditate  e dovrà essere corredato
della relativa documentazione di spesa.

Alla concessione  ed alla  erogazione dei  contributi concernenti
l'acquisto  delle   aree  e   la  realizzazione  delle  opere  di
urbanizzazione  di  cui  al  comma  2  dell'art.  1  della  legge
regionale 17-1-1973,  n. 8, nonchè la formazione degli strumenti
urbanistici di  cui all'articolo  2 della predetta legge provvede
la Giunta nei modi e nei termini di cui al comma 1.

I contributi  concessi per  l'acquisto  delle  aree  sulle  quali
concedere il  diritto di superficie per la costruzione di case di
tipo economico  e popolare  e di  quelle destinate  alle relative
opere di  urbanizzazione e  servizi pubblici  e sociali,  nonchè
alla realizzazione  delle opere  di urbanizzazione, il rendiconto
dovrà  essere  corredato  di  un  elenco  particolareggiato  dei
pagamenti  eseguiti   a  firma   del  sindaco  o  del  presidente
dell'Ente.

I contributi  concessi in  annualità sono  erogati  direttamente
agli enti  interessati a decorrere dall'impegno di spesa della 1a
annualità da assumersi sulla base del progetto approvato, quando
gli enti  stessi facciano  fronte alla  spesa con  mezzi  propri,
ovvero agli istituti mutuanti con decorrenza dalla data di inizio
dell'ammortamento dei mutui.

Gli enti  beneficiari di  contributi della Regione e che eseguono
lavori ad essi affidati dalla Regione, comunicano alla Regione lo
stato dei  lavori entro  il 30  giugno ed  il 31 dicembre di ogni
anno.

I rendiconti  di cui  sopra saranno  approvati con  deliberazione
della Giunta Regionale che accetterà la spesa definitiva facente
carico alla Regione.

Sono abrogati  gli artt. 14 e 15 della legge regionale 17-1-1973,
n. 8,  così come  sostituiti dalla legge regionale 9-11-1974, n.
67.

ARTICOLO 10

Le determinazioni  della Giunta Regionale in materia di revisioni
dei prezzi  contrattuali di  lavori eseguiti  direttamente  dalla
Regione sono definitive.

Sono altresì definitive le determinazioni nella predetta materia
adottate dagli  Enti locali  per lavori  di propria competenza ed
eseguiti a loro totale carico.

E' ammesso ricorso alla Giunta Regionale contro le determinazioni
degli  Enti  locali  che  negano  od  accordano  parzialmente  la
revisione dei  prezzi contrattuali  dei lavori di loro competenza
eseguiti con l'intervento finanziario della Regione.

ARTICOLO 11

Le funzioni  amministrative di  cui all'articolo 13 del DPR 15-1-
1972, n.  8, che  in base  al comma  2 dell'art.  8  della  legge
regionale 3  luglio 1972,  n. 17  spettano alla Giunta Regionale,
possono essere  delegate al presidente o ai singoli componenti la
Giunta stessa, secondo direttive deliberate.

La  Giunta   può,  altresì,   delegare  le   medesime  funzioni
amministrative a  funzionari in servizio presso la Regione che le
esercitano secondo direttive vincolanti.

I singoli  componenti  la  Giunta  curano  il  rispetto  di  tali
direttive.

La delega prevista dai due commi precedenti ha effetto dal giorno
di pubblicazione  della  deliberazione  relativa  sul  Bollettino
Ufficiale della  Regione e  può essere  in ogni momento revocata
con le stesse formalità.

ARTICOLO 12

Per quanto  non previsto  dalla normativa  di cui  ai  precedenti
articoli,  si   osservano  le   vigenti  disposizioni  statali  e
regionali.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 27 febbraio 1975.

La presente  legge è  stata approvata dal Consiglio Regionale il
21-1-1975 ed  è stata vistata dal Commissario del Governo il 21-
2-1975.



OPERE PUBBLICHE
ATTRIBUZIONI DELEGHE

