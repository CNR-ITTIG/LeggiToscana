Interventi tesi  a testimoniare  il valore storico e civile della
Frazione di Sant'Anna di Stazzema in Comune di Stazzema.

Il Consiglio Regionale ha approvato il 23-12-1974
Il Commissario del Governo ha apposto il visto il 27-1-1975
Il Presidente  della Giunta  Regionale promulga la seguente legge
regionale:

ARTICOLO 1

La Regione  Toscana promuove  e sostiene  in via straordinaria la
realizzazione di  tutte quelle  opere ed  iniziative che  abbiano
come finalità  la esaltazione  degli elevati  valori  storici  e
civili rappresentati  dalla frazione  di Sant'Anna di Stazzema in
Comune di  Stazzema, provincia  di  Lucca,  Comune  decorato  con
medaglia d'oro  al valore  militare, per il martirio subito dalla
sua popolazione  con  l'eccidio  del  12-8-1944  ad  opera  degli
occupanti nazisti.

La  Regione  interviene  in  particolare  alla  realizzazione  in
Sant'Anna di Stazzema di opere aventi per scopo il consolidamento
e  l'agibilità   delle  strutture   appartenenti  al  culto,  la
sistemazione delle  opere monumentali  a ricordo dei caduti e dei
sentieri per accedervi, la raccolta, la custodia e la esposizione
di opere  d'arte ispirate ai valori della Resistenza antifascista
e antinazista,  la realizzazione  e il  miglioramento delle opere
pubbliche necessarie al vivere della popolazione residente.

ARTICOLO 2

Alla predisposizione dei programmi di realizzazione delle opere e
delle iniziative di cui all'art. 1 provvede il Comune di Stazzema
sentiti  i  Comuni  di  Camaiore,  Forte  dei  Marmi,  Massarosa,
Pietrasanta, Seravezza, Viareggio.

All'attuazione  degli  interventi  di  cui  al  precedente  comma
provvede il  Comune  di  Stazzema,  assumendo  al  riguardo  ogni
incombenza di ordine tecnico ed amministrativo conseguente.

Su domanda  del Comune,  la Giunta  regionale può  disporre  che
l'Ufficio regionale  del Genio Civile di Lucca provveda per conto
del Comune  alla progettazione,  direzione,  contabilizzazione  e
assistenza ai lavori.

ARTICOLO 3

Per sostenere le spese occorrenti all'attuazione degli interventi
di cui  all'art. 1,  la Regione  Toscana corrisponde al Comune di
Stazzema un contributo di L. 70.000.000.

La  Giunta  regionale  è  autorizzata  ad  erogare  il  predetto
contributo con vincolo di destinazione su apposito conto corrente
fruttifero a  favore del  Comune di  Stazzema presso il Tesoriere
dello stesso.

Il Tesoriere  ed il  Comune di  Stazzema sono  responsabili della
utilizzazione del contributo per gli interventi cui è destinato.

Il Comune  di Stazzema  è tenuto  a presentare  alla Regione una
relazione descrittiva  di ogni  opera e intervento programmato ed
una relazione  finale con attestazione del Sindaco sulle opere ed
interventi realizzati.

ARTICOLO 4

Agli oneri derivanti dall'applicazione della presente legge si fa
fronte con  i fondi  disponibili al  capitolo 26000 "Fondo per il
finanziamento dei provvedimenti legislativi in corso di adozione"
del bilancio 1974.

La competenza  della spesa  è posta a carico dell'esercizio 1975
ai sensi dell'art. 1 della legge 27 febbraio 1955, n. 64.

Le necessarie  variazioni al  bilancio 1975 saranno apportate con
successivo provvedimento.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 3 febbraio 1975.

La presente  legge è  stata approvata dal Consiglio regionale il
23-12-1974 ed è stata vistata dal Commissario del Governo il 27-
1-1975.



STORIA
CELEBRAZIONI

