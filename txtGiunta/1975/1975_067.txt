Istituzione dell'Albo degli imprenditori agricoli professionali.

Il Consiglio Regionale ha approvato il 29-4-1975
Il Commissario del Governo ha apposto il visto il 30-5-1975
Il Presidente  della Giunta  Regionale promulga la seguente legge
regionale:

ARTICOLO 1
(Finalità e istituzione dell'Albo)

Ai sensi  dell'art. 4  dello Statuto  regionale e per tutelare la
professionalità agricola,  fatto salvo l'adeguamento delle norme
contenute nella  presente legge  ai provvedimenti  di  attuazione
delle  direttive   comunitarie,   è   istituito   l'Albo   degli
imprenditori agricoli professionali.

ARTICOLO 2
(Diritto d'iscrizione).

All'albo  degli  imprenditori  agricoli  professionali  hanno  il
diritto di iscriversi:

a) coltivatori  diretti proprietari  o  affittuari,    enfiteuti,
   coloni,  mezzadri,  i  loro  coadiuvanti  familiari  in  forma
   stabile e permanente che dimostrino di dedicare personalmente,
   abitualmente  ed   a  titolo   principale  la  loro  attività
   all'esercizio dell'agricoltura  per  almeno  2/3  del  proprio
   tempo di  lavoro e ricavino dall'attività medesima almeno 2/3
   del  proprio  reddito  globale  da  lavoro,  risultante  dalla
   propria posizione fiscale.
b) I  proprietari ed  affittuari  conduttori  che  dimostrino  di
   dedicare personalmente  all'attività agricola  almeno 2/3 del
   proprio tempo di lavoro e che ricavino dall'attività medesima
   almeno 2/3  del proprio  reddito globale da lavoro, risultante
   dalla propria posizione fiscale.

ARTICOLO 3
(Iscrizione all'Albo)

L'iscrizione all'Albo  è disposta  dalla commissione provinciale
(CP) di  cui all'art. 8, a domanda dell'avente diritto, che a tal
fine allega  ogni documento utile all'esatta individuazione della
propria attività professionale.

La domanda  redatta in  carta libera, deve essere presentata alla
commissione  provinciale   competente  per   territorio  mediante
raccomandata con ricevuta di ritorno.

Della decisione  d'iscrizione viene data diretta comunicazione al
richiedente entro  60 giorni  dalla data  di presentazione  della
domanda medesima,  intendendosi la  mancata decisione nel termine
sopra indicato come accoglimento della domanda.

Qualora   la    commissione    provinciale    chieda    ulteriore
documentazione  o   chiarimenti  su  circostanze  rilevanti  agli
effetti della  valutazione della  domanda, il  termine di  cui al
comma precedente  resta sospeso  fino  a  quando  la  commissione
provinciale non ha ricevuto i documenti o i chiarimenti previsti.

La richiesta della commissione provinciale e la relativa risposta
vanno effettuate  con raccomandata con ricevuta di ritorno. Dalle
date  ivi   indicate  rimane   sospeso  e  riprende  a  decorrere
rispettivamente, il termine di cui al terzo comma.

Il termine  di cui al terzo comma è di 180 giorni nel primo anno
di applicazione della presente legge.

L'iscrizione all'Albo  decorre  dal  giorno  della  presentazione
della domanda.

ARTICOLO 4
(Pubblicità dell'iscrizione all'Albo; modi di tenuta dell'Albo;
comunicazione dell'iscrizione)

Chiunque può  prendere visione  dell'Albo e  averne copia  a sue
spese.

Le modalità di tenuta dell'Albo, che dovrà essere costantemente
aggiornato, sono fissati con delibera del Consiglio Regionale.

L'avvenuta iscrizione  all'Albo è comunicata d'ufficio al Comune
di  residenza   dell'iscritto,  alla   Giunta  Regionale  e  alle
organizzazioni di categoria, entro i termini di cui all'art. 3.

ARTICOLO 5
(Cancellazione dell'iscrizione dall'Albo)

La  cancellazione   dall'Albo   avviene   a   seguito   richiesta
dell'interessato o d'ufficio.

Possono promuovere  la cancellazione  d'ufficio  la  Regione,  la
Provincia, il Comune competente per territorio, le organizzazioni
di categoria o chiunque vi abbia interesse.

La cessazione  dell'attività o  la perdita  di uno dei requisiti
previsti dall'art. 2 comporta la cancellazione dall'Albo.

La cancellazione  d'ufficio dall'albo è disposta sentito in ogni
caso l'interessato.

L'invito all'interessato  è disposto con almeno trenta giorni di
preavviso e  deve contenere  l'indicazione degli atti e documenti
sulla base dei quali la commissione provinciale ritiene possibile
la  cancellazione   d'ufficio.   Di   tali   atti   e   documenti
l'interessato ha  diritto di  chiedere copia,  a sue spese, prima
del giorno fissato per l'audizione.

L'interessato può  farsi assistere  da persona  di sua fiducia o
dare delega a quest'ultima.

Entro trenta  giorni dalla  data di audizione dell'interessato la
commissione provinciale  deve comunicargli la sua decisione. Tale
comunicazione è  fatta  con  raccomandata  e  agli  effetti  del
termine  sopra   indicato  vale   la  data  di  spedizione  della
raccomandata medesima.

L'avvenuta  cancellazione   è   comunicata   dalla   commissione
provinciale al Comune di residenza e alla Giunta Regionale e alle
organizzazioni di categoria.

ARTICOLO 6
(Ricorsi)

Contro  la   deliberazione  della   commissione  provinciale  che
respinge la  domanda  di  iscrizione  all'albo  o  provvede  alla
cancellazione d'ufficio  è ammesso ricorso alla Giunta Regionale
nel termine di sessanta giorni dall'avvenuta comunicazione.

Il  ricorso   contro  la   cancellazione  dall'Albo   ha  effetto
sospensivo.

La Giunta  Regionale decide sui ricorsi, in via definitiva, entro
novanta giorni dalla loro presentazione.

ARTICOLO 7
(Efficacia dell'iscrizione all'Albo)

Le provvidenze  amministrate dalla  Regione  Toscana  dirette  al
miglioramento ed  al potenziamento delle imprese agricole possono
essere concesse solo:

a) agli  imprenditori agricoli che siano iscritti all'albo di cui
   alla presente legge;
b) alle cooperative ed alle forme associate.

Per godere  di tali benefici dovrà essere allegato alle relative
domande, con  la stessa  data, un  certificato  comprovante  tale
iscrizione.

I provvedimenti  legislativi e  amministrativi possono  accordare
finanziamenti anche a soggetti non compresi nelle categorie degli
iscritti all'Albo  quando sussistano ragioni d'interesse generale
o non  possano essere introdotte esclusioni per motivi funzionali
alla programmazione dello sviluppo agricolo.

ARTICOLO 8
(Istituzione, costituzione,  durata, composizione e funzionamento
delle  commissioni  provinciali  e  controllo  sulle  commissioni
provinciali)

Presso ogni  Provincia è  istituita una  commissione provinciale
per la tenuta dell'Albo di cui all'art. 1.

La commissione  provinciale costituita, per delega regionale, con
atto dell'amministrazione  provinciale dura  in carica  5 anni. I
suoi membri possono essere confermati.

La commissione provinciale è composta:

a) da  nove rappresentanti  eletti dagli  iscritti  all'Albo  dei
   quali sette in rappresentanza dei coltivatori diretti, uno dei
   coloni e mezzadri, uno dei proprietari conduttori;
b) da  cinque rappresentanti  delle organizzazioni  professionali
   più  rappresentative  dei  coltivatori  diretti,  mezzadri  e
   coloni e  da un  rappresentante dei conduttori agricoli di cui
   al  punto   b)  dell'art.   2,  designati   dalle   rispettive
   organizzazioni;
c) da  un rappresentante  per ciascuno  degli  ordini  o  collegi
   provinciali dei  dottori agronomi,  dei periti  agrari  e  dei
   veterinari scelti dall'amministrazione provinciale su terne di
   nomi designati rispettivamente dagli ordini o collegi stessi.

Il presidente  ed  il  vice  presidente  della  commissione  sono
eletti, a maggioranza, tra i componenti di cui alla lettera a).

Per la  validità delle  riunioni della commissione è necessaria
la presenza di almeno la metà dei suoi componenti.

Le delibere  devono essere  adottate a  maggioranza di  voti  dei
presenti;  in caso di parità prevale il voto del presidente.

Per il  funzionamento delle  commissioni provinciali  la  Regione
provvederà al  comando  di  proprio  personale  presso  ciascuna
commissione.

ARTICOLO 9
(Norme per l'elezione)

Col regolamento  d'esecuzione, che  dovrà essere  approvato  dal
Consiglio Regionale  non oltre  sei mesi  dall'entrata in  vigore
della presente legge, si detteranno norme per:

a) l'elezione  dei membri  delle commissioni  provinciali di  cui
   all'art.  8   da  parte   degli  iscritti  all'Albo  su  liste
   contenenti un  numero di  candidati non  superiore ai  2/3 dei
   commissari da eleggere;
b) la  compilazione in  ciascuna  Provincia,  della  lista  degli
   elettori aventi  i requisiti  di cui  all'art. 2  per la prima
   elezione dei  membri di  cui alla lett. a) dell'art. 8, a cura
   di  un   commissario  nominato  dal  presidente  della  Giunta
   Regionale su  parere della  Commissione consiliare  permanente
   all'agricoltura ed  assistito da  una  commissione  consultiva
   nominata dalla  Giunta Regionale  e composta  di cinque membri
   designati dalle  associazioni  agricole  più  rappresentative
   della Provincia.

ARTICOLO 10
(Finanziamento delle funzioni delegate)

Per gli  adempimenti di cui alla presente legge è autorizzata la
spesa  di   L.  15.000.000   da  ripartirsi   tra  le   Province,
annualmente, a consuntivo sulla base di elenchi annuali trasmessi
alla Regione  dalle Province  medesime e contenenti l'indicazione
analitica delle spese sostenute.

ARTICOLO 11
(Spese per il funzionamento delle commissioni provinciali)

La spesa  derivante dall'applicazione  della  presente  legge  fa
carico al  capitolo 12650  dello stato  di previsione della spesa
del bilancio della Regione per l'anno finanziario 1975, istituito
con la seguente variazione al bilancio:

Capitolo in diminuzione:

Tit. I - SPESE CORRENTI
Sez. 2a - Azione ed interventi in campo economico
Rubr. 2a - Agricoltura

Cap. 11500
   Spese,  contributi,  sussidi  e  premi  per
   promuovere, incoraggiare  e  diffondere  lo
   sviluppo   della   coltivazione   e   delle
   tecniche agricole  e di  trasformazione dei
   prodotti (art.  5 legge  n. 910  del 27-10-
   1966)                                       L.      15.000.000

Capitolo di nuova istituzione

Tit. I - SPESE CORRENTI
Sez. 2a - Azione ed interventi in campo economico
Rubr. 2a - Agricoltura

Cap. 12650
   Spese   per   l'Albo   degli   imprenditori
   agricoli professionali                      L.      15.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 5 giugno 1975.

La presente  legge è  stata approvata dal Consiglio Regionale il
29-4-1975 ed  è stata vistata dal Commissario del Governo il 30-
5-1975.



ALBI
AGRICOLTURA

