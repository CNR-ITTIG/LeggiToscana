Promozione dello Sport a carattere sociale.

Il Consiglio Regionale ha approvato il 17-3-1975
Il Commissario del Governo ha apposto il visto il 21-4-1975
Il Presidente  della Giunta  Regionale promulga la seguente legge
regionale:

ARTICOLO 1
(Finalità della legge)

La Regione Toscana, in attuazione delle finalità di cui all'art.
4 dello  Statuto, contribuisce,  anche con  le  modalità  e  nei
limiti stabiliti  dalla presente  legge,  alla  creazione  di  un
servizio sociale  per  lo  sport,  promuovendo  a  tale  fine  la
realizzazione di  impianti ed  attrezzature,  la  istituzione  di
servizi per la tutela sanitaria delle attività sportive e per la
formazione, la  qualificazione  e  l'aggiornamento  di  operatori
socio -  sanitari ed  agevolando attività ed iniziative intese a
consolidare ed  incrementare la  pratica sportiva  e lo  sviluppo
dell'associazionismo sportivo democratico.

ARTICOLO 2
(Commissione regionale: funzioni e composizione)

E'  istituita   con  decreto   del  Presidente  della  Giunta  la
Commissione regionale  dello sport,  con funzioni consultive e di
proposta, a  favore dei  competenti organi  regionali, su  quanto
previsto dall'art. 1 della presente legge.

Essa è composta:

a) dal  componente la  Giunta, incaricato  della materia,  che la
   presiede;
b) dai  Presidenti,  o  loro  delegati,  delle    Amministrazioni
   Provinciali della Toscana;
c) da  9 Sindaci,  o loro  delegati, di  cui  3  dei  Comuni  con
   popolazione  fino   a  10.000   abitanti,  3  fra  quelli  con
   popolazione tra  i 10.000 e 30.000 abitanti e 3 fra quelli con
   popolazione  superiore  ai  30.000  abitanti  designati  dalla
   sezione regionale  toscana dell'Associazione  Nazionale Comuni
   Italiani;
d) dal delegato regionale del CONI o da un suo rappresentante;
e) dal Sovrintendente regionale scolastico per la Toscana o da un
   suo delegato;
f) dai  rappresentanti, uno  per ciascun ente o associazione, dei
   seguenti Enti  di promozione sportiva o associazioni del tempo
   libero,  designati  ai  rispettivi  Comitati  Regionali:  Ente
   Nazionale ACLI Ricreazione Sociale (ENARSUSACLI), Associazione
   Italiana Cultura  e Sport (AICS), Associazione Centri Sportivi
   Italiani (ACSI),  Associazione Ricreativa  Culturale  Italiana
   (ARCI),  Centro   Sportivo  Italiano   (CSI),  Ente  Nazionale
   Democratico di  Azione Sociale  (ENDAS),  CNS  Libertas,  Ente
   Nazionale  Tempo   Libero  -  Movimento  Cristiano  Lavoratori
   (ENTELMCL), Unione  Italiana Sports  Popolari  (UISP),  Centro
   Sportivo Energie  Nuove (CSEN)  ed un  rappresentante di  ogni
   altra associazione che persegua gli stessi fini, designato dai
   rispettivi Comitati  regionali ed  il cui statuto garantisca a
   livello regionale la elettività di tutte le cariche sociali;
g) da  3  rappresentanti  delle  associazioni    sindacali    dei
   lavoratori   maggiormente    rappresentative   designati   dai
   rispettivi Comitati regionali;
h) da  un esperto  in problemi socio - sanitari, da un esperto in
   impianti e attrezzature sportive, da un esperto in problemi di
   assetto del  territorio, da  due esperti  in problemi  socio -
   psico - pedagogici.

Gli esperti  di cui  alla lettera  h) del  precedente comma  sono
designati dal Consiglio Regionale con voto limitato a tre.

La Commissione elegge nel suo seno il Vice - Presidente.

La Commissione ha sede presso la Giunta regionale, si rinnova con
l'elezione del  Consiglio Regionale  e si riunisce almeno 4 volte
l'anno.

Funge da segretario un funzionario della Giunta Regionale.

Ai componenti  la Commissione regionale dello sport è attribuita
un'indennità per  ogni giornata di seduta, fino ad un massimo di
n. 8  giornate di  sedute all'anno,  nella misura  di lire 10.000
(diecimila).

Le indennità  di cui  al precedente  comma si intendono al lordo
delle ritenute  fiscali e  la loro  corresponsione decorre  dalla
prima seduta  alla quale  ciascun componente  la  Commissione  ha
partecipato.

Alla liquidazione  delle indennità  provvede  periodicamente  la
Giunta Regionale  sulla base  di  prospetti  riepilogativi  delle
presenze sottoscritti  dal Presidente della Commissione regionale
dello Sport.

Per i  membri della  Commissione regionale  dello Sport che siano
Consiglieri regionali  o dipendenti  dalla Regione  o  dipendenti
dallo Stato  si provvede ai sensi, rispettivamente, della LR 4-2-
1972, n.  4, della LR 6-10-1973, n. 54, del DPR 30-6-1972, n. 748
e della Legge 15-11-1973, n. 734.

Ai componenti  che risiedono in un comune diverso da quello della
sede della  Commissione, spetta,  quando si  rechino alla  seduta
della Commissione,  un trattamento  economico di  trasferta di L.
15.000 per  ogni 24  ore e, per le trasferte di durata inferiore,
di 1/24 della diaria per ogni ora.

Ai componenti  di cui al comma precedente è altresì corrisposto
un rimborso  delle spese di viaggio nella misura di L. 40 al km.,
calcolando la  distanza ferroviaria  dal comune  di  residenza  a
quello dove ha sede la Commissione regionale.

Ai componenti  che, per  ragioni d'ufficio  si recano fuori della
sede presso  la  quale  sono  nominati,  compete  il  trattamento
economico di missione di cui alla LR 31-1-1972, n. 3.

La  missione   deve  essere   autorizzata  dal  Presidente  della
Commissione regionale dello Sport.

ARTICOLO 3
(Soggetti destinatari)

Possono essere beneficiari dei contributi previsti dalla presente
legge, compatibilmente  con  le  specifiche  indicazioni  per  le
singole iniziative:

a) Comuni, Province, loro consorzi e Comunità Montane;
b) Enti  di promozione  sportiva, associazioni del tempo libero e
   sportive regolarmente  costituite  che  non  abbiano  fine  di
   lucro, anche  se  prive  di  personalità  giuridica,  la  cui
   attività sociale  sia rivolta a incrementare e consolidare lo
   sport inteso come servizio sociale e fatto culturale;
c) istituti    di    livello    universitario    o    istituzioni
   particolarmente  qualificate  per  condurre  studi,  ricerche,
   sperimentazione, documentazione, indagini conoscitive.

ARTICOLO 4
(Programma di interventi)

I contributi  sono concessi  secondo le  modalità  di  cui  agli
articoli successivi, per:

a) la  costruzione,    il    miglioramento,    l'ampliamento    e
   l'attrezzatura di impianti sportivi d'uso sociale;
b) la  promozione di  attività tese a consolidare e incrementare
   la pratica  sportiva: corsi  di formazione sportiva, corsi per
   operatori sportivi  e utilizzazione dei medesimi, dotazione di
   equipaggiamento e materiale sportivo.
   I contributi  concessi per  questo tipo  di attività non sono
   cumulabili con  altre provvidenze  disposte allo stesso titolo
   dalla Regione;
c) la  promozione di iniziative tese a sviluppare lo sport inteso
   come servizio  sociale e fatto culturale: incontri e convegni,
   studi e  ricerche, sperimentazione,  documentazione,  indagini
   conoscitive.

I servizi  di tutela  sanitaria delle attività sportive e per la
formazione, la  qualificazione e  l'aggiornamento degli operatori
socio -  sanitari saranno  disciplinati dalle  leggi regionali di
delega  di  funzioni  in  materia  di  sanità  e  di  istruzione
professionale.

ARTICOLO 5
(Impianti sportivi)

Per gli  interventi di  cui all'art.  4, lettera a) è concesso a
favore di Comuni, Province, loro Consorzi e Comunità Montane, un
contributo quindicennale  dell'importo annuale  pari  al  4%  del
costo  globale  riconosciuto  ammissibile  ovvero  un  contributo
trentennale dell'importo  annuale pari  al 6%  del costo  globale
riconosciuto ammissibile.

E' riconosciuto  ammissibile agli effetti del comma precedente il
solo costo  delle opere  relative  all'impianto  sportivo,  nella
misura massima di 200 milioni di lire.

Nel caso  che gli  Enti beneficiari  contraggano un  mutuo per il
finanziamento delle  suddette opere,  l'erogazione del contributo
regionale sarà  disposta  in  rate  semestrali,  direttamente  a
favore degli  Istituti mutuanti, a decorrere dalla data di inizio
dell'ammortamento dei mutui.

I contributi  versati dalla  Regione saranno accreditati a favore
degli Enti mutuatari in conto delle future rate di ammortamento e
sulle somme  accreditate saranno  corrisposti  gli  interessi  in
misura legale.

ARTICOLO 6
(Garanzia sussidiaria della Regione)

Qualora gli  Enti locali  beneficiari dei contributi regionali di
cui all'art.  5 non  siano  in  grado  di  fornire  totalmente  o
parzialmente la  garanzia richiesta  per la contrazione del mutuo
presso gli  Istituti di  credito, si  applica la LR 20-7-1974, n.
44.

ARTICOLO 7
(Attività ed  iniziative per lo sviluppo dello sport a carattere
sociale)

Per gli  interventi di  cui all'art.  4  lettera  b)  la  Regione
concede contributi  in conto  capitale sino  al 60%  della  spesa
riconosciuta ammissibile  a  favore  di  Comuni,  Province,  loro
Consorzi, Comunità  montane e  di enti  ed associazioni  di  cui
all'art. 3 lett. b).

Per gli  interventi di cui all'art. 4 lett. c) la Regione concede
contributi in conto capitale sino al 40% della spesa riconosciuta
ammissibile a  favore di  Istituti  di  livello  universitario  e
Istituzioni particolarmente qualificate di cui all'art. 3 lettera
c).

Gli interventi  di cui al comma precedente possono essere attuati
direttamente dalla  Regione. A  tale scopo  la Giunta  Regionale,
previa informazione  al Consiglio  Regionale, è  autorizzata  ad
assumere o  a commissionare le relative iniziative ad istituti di
livello universitario o a Istituzioni particolarmente qualificate
di cui all'art. 3 lett. c).

ARTICOLO 8
(Gestione degli impianti)

Gli impianti  costruiti, migliorati,  ampliati, attrezzati con le
provvidenze regionali previste dalla presente legge sono aperti a
tutti.

La loro  utilizzazione e  la loro  gestione saranno  regolate  da
apposite  norme   adottate  dagli  Enti  locali  destinatari  dei
contributi sentite  le componenti  sociali e sportive interessate
all'uso degli impianti.

Alla  gestione   sociale  degli  impianti  sportivi  deve  essere
comunque assicurata  la partecipazione  di tutte  le associazioni
democratiche del tempo libero.

ARTICOLO 9
(Presentazione delle domande per gli impianti)

La domanda  per ottenere  il contributo  di cui all'art. 5 devono
essere presentate al Presidente della Giunta Regionale da Comuni,
Province, loro Consorzi e Comunità montane, entro il 31 marzo di
ogni anno.

Le  domande   con  l'indicazione   dei  tempi   previsti  per  la
realizzazione delle opere, devono essere corredate dalla seguente
documentazione:

a) progetto  di massima  e relazione tecnico - illustrativa delle
   caratteristiche degli  impianti  e  loro  ubicazione,  atta  a
   dimostrare l'utilità  delle opere in relazione alle finalità
   della presente  legge e  alla compatibilità con gli strumenti
   urbanistici operanti;
b) preventivo  di spesa e piano di finanziamento correlato se del
   caso  con   le  previsioni   d'accensione  del   mutuo  presso
   l'Istituto  per  il  credito  sportivo  o  altro  istituto  di
   credito;
c) proposta  di normativa  che regolamenti  l'utilizzazione e  la
   gestione degli impianti;
d) relazione  circa la  situazione degli  impianti esistenti  nel
   territorio.

ARTICOLO 10
(Piano di riparto dei contributi per impianti)

Entro 60  giorni dalla  scadenza prevista  dall'art. 9  la Giunta
Regionale predispone  un piano di riparto dei contributi relativo
agli impianti.

Il  piano  predisposto  dalla  Giunta  Regionale,  contenente  le
indicazioni  di  cui  alle  lettere  b),  c),  d),  dell'articolo
precedente, sentita  la Commissione dello sport, è approvato dal
Consiglio regionale.

ARTICOLO 11
(Presentazione delle  domande per  le garanzie  sussidiarie della
Regione)

Le domande  per  ottenere  le  garanzie  sussidiarie  di  cui  al
precedente art.  6 devono  essere rivolte,  contestualmente  alla
domanda per  i contributi,  al Presidente  della Giunta Regionale
con l'osservanza  delle modalità  previste dalla legge regionale
n. 44/74.

ARTICOLO 12
(Presentazione delle domande per attività e iniziative dirette a
incrementare lo sport a carattere sociale)

Le domande  per ottenere  i contributi  di cui  all'art. 7 devono
essere presentate  al Presidente  della Giunta Regionale entro il
31 marzo di ogni anno.

Le domande  devono essere corredate da una relazione illustrativa
degli scopi che ci si propone di raggiungere, dal programma e dal
preventivo di spesa.

ARTICOLO 13
(Piano di riparto dei contributi per attività e iniziative)

Entro 60  giorni dalla  scadenza prevista  dall'art. 12 la Giunta
Regionale predispone  un piano di riparto dei contributi relativo
alle attività ed alle iniziative per lo sviluppo dello sport.

Il  piano   predisposto  dalla   Giunta  Regionale   sentita   la
Commissione dello sport, è approvato dal Consiglio regionale.

ARTICOLO 14
(Programma per le attività promosse dalla Regione)

Le iniziative  promosse  direttamente  dalla  Regione,  ai  sensi
dell'art. 7  ultimo comma, sono approvate dal Consiglio regionale
su proposta della Giunta Regionale che sente la Commissione dello
sport.

ARTICOLO 15
(Norme transitorie)

Nel primo  anno di  applicazione della  presente legge le domande
per ottenere  i contributi  di cui  agli artt.  9 e  12  dovranno
essere presentate  al Presidente  della Giunta  Regionale entro 4
mesi dall'entrata in vigore della legge stessa.

La Giunta  Regionale predisporrà  i rispettivi  piani di riparto
entro 60  gg. dalla  scadenza per  la presentazione delle domande
fissata con le modalità di cui al comma precedente.

ARTICOLO 16
(Disposizioni finanziarie)

Agli oneri  derivanti dall'applicazione  dell'art. 2 ultimo comma
della presente  legge previsti  annualmente in L. 5.000.000 si fa
fronte per  l'anno 1975  con i fondi previsti al cap. 18.150 art.
10 che  viene istituito  con la  variazione di  bilancio  di  cui
all'art. 17.

Agli oneri derivanti dall'applicazione dell'art. 5 della presente
legge, previsti  annualmente in  lire 60.000.000 si fa fronte per
l'anno 1975 con i fondi previsti al cap. 18.150 art. 20 che viene
istituito con la variazione di bilancio di cui all'art. 17.

Agli oneri  derivanti dall'applicazione  dell'art. 7  -  primo  e
secondo comma -, della presente legge, previsti annualmente in L.
110.000.000 si  fa fronte per l'anno 1975 con i fondi previsti al
cap. 18.150 art. 30 che viene pure istituito con la variazione al
bilancio di cui all'art. 17.

Agli oneri derivanti dall'applicazione dell'art. 7 - ultimo comma
- della  presente legge, prevista annualmente in L. 35.000.000 si
fa fronte  per l'anno  1975 con  i fondi  previsti al cap. 18.150
art. 40  che viene istituito con la variazione di bilancio di cui
all'art. 17.

Per  gli   esercizi   successivi   gli   oneri   graveranno   sui
corrispondenti capitoli dei rispettivi bilanci di previsione.

Le somme  stanziate e  non  impegnate  nell'anno  di  riferimento
potranno essere  utilizzate nei  due esercizi successivi a quello
dello stanziamento.

ARTICOLO 17
(Variazione allo  stato di  previsione  della  spesa  per  l'anno
finanziario 1975)

In diminuzione:

Tit. I - SPESE CORRENTI
Sez. 5a - Oneri non ripartibili.
Rubr. 7a - Fondo globale.

Cap. 17400
   Fondo per il finanziamento di provvedimenti
   legislativi in corso di adozione            L.     210.000.000

Di nuova istituzione:

Tit. II - Spese in conto capitale.
Sez. 2a  - Azione  ed  interventi  nel  campo  dell'istruzione  e
cultura.
Rubr. Unica

Cap. 18150
   Spese  per  la  promozione  dello  sport  a
   carattere sociale:
 - Art.  10 - Spese per il funzionamento della
   Commissione regionale  dello sport compresi
   i  gettoni   di  presenza   ai  componenti,
   l'indennità di  missione  ed  il  rimborso
   spese  di   viaggio  ai   membri   estranei
   all'amministrazione regionale               L.       5.000.000
 - Art. 20 - Contributi per la costruzione, il
   miglioramento,               l'ampliamento,
   l'attrezzature di  impianti sportivi  d'uso
   sociale                                     L.      60.000.000
 - Art.  30 -  Contributi  per  la  promozione
   delle attività  e delle  iniziative di cui
   all'art. 7 - primo e secondo comma          L.     110.000.000
 - Art.  40 -  Spese per  la promozione  delle
   iniziative di cui all'art. 7 - ultimo comma L.      35.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 24 aprile 1975.

La presente  legge è  stata approvata dal Consiglio Regionale il
17-3-1975 ed  è stata vistata dal Commissario del Governo il 21-
4-1975.



SPORT

