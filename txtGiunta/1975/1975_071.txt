Interventi per  il diritto  allo studio  e delega  delle relative
funzioni agli Enti locali.

Il Consiglio Regionale ha approvato il 1-7-1975
Il Presidente  della Giunta  Regionale promulga la seguente legge
regionale:

TITOLO I
RIORDINAMENTO DEGLI INTERVENTI

ARTICOLO 1
(Scuola materna)

Al fine  di assicurare  il  diritto  allo  studio,  sono  attuati
interventi a  favore delle  scuole materne  statali e  degli Enti
locali territoriali per il servizio di mensa, per la fornitura di
materiale didattico e per i trasporti, ivi compresi l'acquisto di
appositi mezzi e i relativi oneri assicurativi per i trasportati.

Gli interventi  di cui  al precedente comma possono essere estesi
alle scuole materne private situate in aree non ancora servite da
scuole  statali   o  degli   Enti  locali  territoriali  ed  alla
condizione che  offrano parità  di trattamento e di insegnamento
con queste ultime.

ARTICOLO 2
(Scuola dell'obbligo)

Al fine  di assicurare  il diritto  allo studio,  sono attuati  i
seguenti interventi a favore delle scuole dell'obbligo statali:

a) fornitura  di mezzi finanziari per l'acquisto di pubblicazioni
   per biblioteche  di classe  e di istituto e di altro materiale
   didattico di  uso collettivo  nonchè di  pubblicazioni  e  di
   altro materiale didattico di uso individuale per gli alunni in
   condizioni di disagio economico;
b) servizio di mensa;
c) trasporti,  ivi compresi  l'acquisto  di    appositi  mezzi  e
   relativi oneri  assicurativi, per  gli alunni  provenienti  da
   località prive di scuole statali.

ARTICOLO 3
(Assistenza sociale e psico - pedagogica)

L'assistenza  sociale   e  psico  -  pedagogica  per  gli  alunni
frequentanti le  scuole e  i corsi  di cui  al presente titolo è
attuata  da   Comuni,  Province   e  loro  Consorzi,  secondo  le
rispettive competenze  e le funzioni ad esse delegate dalle leggi
regionali.

ARTICOLO 4
(Scuola secondaria superiore)

Al fine  di assicurare  il diritto  allo studio,  sono attuati  i
seguenti  interventi  nelle  scuole  ed  istituti  di  istruzione
secondaria superiore  ed  artistica  statali,  ivi  compresi  gli
istituti professionali:

a) fornitura  di mezzi finanziari per l'acquisto di pubblicazioni
   per biblioteche  di classe  e di istituto e di altro materiale
   didattico collettivo,  ivi compresi  l'acquisto  di  strumenti
   scientifici per laboratori nonchè di pubblicazioni e di altro
   materiale didattico  di uso  individuale per  gli  allievi  in
   condizioni di disagio economico;
b) servizio di mensa;
c) trasporti,  ivi compresi  i relativi  oneri assicurativi per i
   trasportati;
d) alloggio  per gli  alunni residenti fuori sede sia sotto forma
   di posti gratuiti o semigratuiti in convitti e pensionati, sia
   sotto forma  di contributi in denaro a favore di coloro che si
   trovano in condizioni di disagio economico.

ARTICOLO 5
(Corsi di formazione professionale)

I corsi  di formazione  professionale gestiti  direttamente dalla
Regione sono  gratuiti per  ciò che  riguarda in  particolare la
frequenza, i materiali e le attività didattiche.

Al fine  di assicurare  il  diritto  allo  studio,  sono  attuati
inoltre i seguenti interventi a favore degli allievi:

a) presalario di L. 18.000 mensili per la frequenza dei corsi;
b) trasporto gratuito ivi compresi l'acquisto di appositi mezzi e
   relativi oneri  assicurativi dal  luogo di  residenza abituale
   alla sede del corso, anche sotto forma di rimborso spese;
c) assegno  di residenza  di L.  30.000  mensili  per  tutti  gli
   allievi che  siano impossibilitati  a raggiungere giornalmente
   la sede del corso dal luogo della loro residenza abituale;
d) mensa giornaliera gratuita.

Gli interventi  di cui  alle lettere b) e d) del precedente comma
saranno attuati, ove possibile, utilizzando gli stessi servizi di
cui alle lettere b) e c) del precedente art. 4.

TITOLO II
DELEGA DELLE FUNZIONI

ARTICOLO 6
(Delega per la scuola materna)

Le funzioni  di cui all'art. 1 della presente legge sono delegate
ai Comuni  che le  eserciteranno,  a  norma  dell'art.  65  dello
Statuto secondo i seguenti indirizzi:

a) gli  interventi saranno  attuati in modo da assicurare la loro
   destinazione  collettiva   in  luogo   di   una   destinazione
   individuale;
b) gli  interventi saranno  attuati  in  modo  da  assicurare  la
   gestione sociale della scuola;
c) gli interventi saranno attuati in modo da favorire lo sviluppo
   e la  diffusione delle  scuole statali  e  degli  Enti  locali
   territoriali.

ARTICOLO 7
(Delega per la scuola dell'obbligo)

Le funzioni  di cui all'art. 2 della presente legge sono delegate
ai Comuni  che le  eserciteranno,  a  norma  dell'art.  65  dello
Statuto, secondo i seguenti indirizzi:

a) gli  interventi di  cui alla  lettera a)  dell'art. 2  saranno
   attuati in modo da assicurare agli insegnanti, alle famiglie e
   alle formazioni  sociali interessate attraverso apposite forme
   di consultazione  democratica, la  partecipazione alla  scelta
   dei  criteri   e  della   misura  dei   mezzi   da   destinare
   rispettivamente  agli   interventi  di  natura  collettiva  ed
   individuale e  comunque nel  rispetto dell'autonomia didattica
   della scuola;
b) gli  interventi di  cui alla  lettera b)  dell'art. 2  saranno
   attuati in  modo da  favorire, nel  rispetto delle  competenze
   dello Stato,  la sperimentazione  didattica e la realizzazione
   della scuola a pieno tempo;
c) gli  interventi di  cui alla  lettera c)  dell'art. 2  saranno
   attuati  in   modo  da   favorire,  nella   prospettiva  della
   istituzione del  distretto scolastico,  la razionalizzazione e
   la pubblicizzazione  dei servizi  di  trasporto  nonchè,  nel
   rispetto delle competenze dello Stato, una distribuzione delle
   sedi scolastiche  nel territorio  che consenta la soppressione
   delle  pluriclassi  e  garantisca  anche  attraverso  adeguate
   dimensioni delle  scuole, una  maggiore efficacia del processo
   educativo e la economicità della gestione;
d) tutti  gli interventi saranno attuati in modo da assicurare la
   gestione sociale della scuola.

ARTICOLO 8
(Delega per la scuola secondaria superiore)

Le funzioni  di cui all'art. 4 della presente legge sono delegate
alle Province  che le  eserciteranno, a  norma dell'art. 65 dello
Statuto, secondo i seguenti indirizzi:

a) le  Province stabiliranno  gli opportuni contatti con i Comuni
   ai  fini   della  costituzione   dei  Consorzi   previsti  dal
   successivo art. 13 della presente legge;
b) gli  interventi di  cui alla  lettera a)  dell'art. 4  saranno
   attuati in  modo da assicurare agli insegnanti, alle famiglie,
   agli  studenti   e  alle   formazioni   sociali   interessate,
   attraverso apposite  forme di  consultazione  democratica,  la
   partecipazione alla  scelta dei  criteri e  della  misura  dei
   mezzi da  destinare rispettivamente  agli interventi di natura
   collettiva   ed    individuale   e   comunque   nel   rispetto
   dell'autonomia didattica della scuola;
c) gli  interventi di  cui alla  lettera b)  dell'art. 4 potranno
   essere attuati  in economia  o in appalto, sia direttamente da
   parte delle  Province  sia  sotto  forma  di  contributi  agli
   istituti e  favoriranno gli  studenti in condizioni di disagio
   economico, con particolare riguardo agli studenti lavoratori e
   agli studenti pendolari;
d) gli  interventi di  cui alla  lettera  c)  e  d)  dell'art.  4
   potranno  essere  attuati  sia  direttamente  da  parte  delle
   Province, sia sotto forma di contributi agli istituti;
e) tutti gli interventi di cui all'art. 4 saranno attuati in modo
   da favorire,  nel rispetto  delle competenze  dello Stato,  la
   sperimentazione didattica  e la  realizzazione della  scuola a
   tempo pieno;
f) tutti gli interventi di cui all'art. 4 saranno attuati in modo
   da assicurare la gestione sociale della scuola;
g) una  parte degli  interventi di cui all'art. 4 sarà riservata
   gratuitamente a  studenti capaci  e meritevoli,  oltre che  in
   condizioni di disagio economico, mediante appositi concorsi da
   bandirsi da  parte degli Enti delegati, su direttive impartite
   dal Consiglio  Regionale ai sensi dell'art. 65, secondo comma,
   dello Statuto.

ARTICOLO 9
(Delega per i corsi di formazione professionale)

Le funzioni  di cui all'art. 5 della presente legge sono delegate
alle Province  che le  eserciteranno, a  norma dell'art. 65 dello
Statuto, stabilendo  gli opportuni  contatti con i Comuni ai fini
della costituzione  dei Consorzi  previsti dal successivo art. 13
della presente legge.

ARTICOLO 10
(Limiti territoriali alla competenza degli Enti delegati)

Gli Enti  delegati eserciteranno le funzioni di cui alla presente
legge con  riferimento alle  scuole, agli istituti e alle sezioni
staccate aventi  sede nel rispettivo territorio ed a favore degli
alunni che li frequentano.

ARTICOLO 11
(Delega delle funzioni sui Patronati Scolastici)

Tutte le  funzioni già  degli organi centrali e periferici dello
Stato, in  ordine ai  Patronati Scolastici  ed  ai  Consorzi  dei
Patronati Scolastici  previste dalla legge 4 marzo 1958, n. 261 e
del relativo  regolamento di esecuzione emanato con DPR 16 maggio
1961, numero  636 e trasferite alla Regione con il DPR 14 gennaio
1972, n.  3,  sono  rispettivamente  delegate  ai  Comuni  per  i
Patronati  Scolastici   ed  alle  Province  per  i  Consorzi  dei
Patronati Scolastici.

ARTICOLO 12
(Personale assegnato ai Patronati Scolastici)

Gli insegnanti  elementari di  ruolo assegnati,  ai  sensi  delle
vigenti leggi,  alle direzioni didattiche per servizi da svolgere
presso i  Patronati Scolastici  ed  i  Consorzi  Provinciali  dei
Patronati Scolastici,  sono,  a  loro  domanda,  trasferiti  alla
Regione ai  sensi dell'art.  6, secondo comma, del DPR 14 gennaio
1972, n.  3. Gli stessi potranno essere comandati presso gli Enti
delegati ai  sensi dell'art.  13 della legge regionale 30-4-1973,
n.  30,  dopo  il  loro  inquadramento  nel  ruolo  organico  del
personale regionale.

Gli insegnanti  elementari di cui al citato articolo 6 del DPR 14
gennaio 1972, n. 3, che siano in aspettativa per mandato politico
o amministrativo  al momento  della domanda  prevista  dal  comma
precedente, sono  ammessi a richiedere il trasferimento nei ruoli
regionali, ai sensi del predetto articolo 6, entro sei mesi dalla
cessazione del mandato.

ARTICOLO 13
(Consorzi tra Comuni e Province)

Per l'esercizio  delle funzioni  di cui agli articoli 1 e 2 della
presente legge  i Comuni hanno facoltà di unirsi in Consorzi fra
loro e  con le  Province, ai  sensi degli articoli 156 e seguenti
del RD 3 marzo 1934, n. 383 e successive modificazioni.

Per l'esercizio  delle funzioni  di cui agli articoli 4 e 5 della
presente legge  le Province  hanno facoltà di unirsi in consorzi
fra loro  e con  i Comuni, ai sensi degli articoli 156 e seguenti
del RD 3 marzo 1934, n. 383 e successive modificazioni.

Lo stesso  Consorzio può esercitare le funzioni previste sia dal
primo che dal secondo comma del presente articolo.

I Comuni  e le Province che si consorziano seguendo le ipotesi di
aggregazione territoriale indicate con apposita deliberazione del
Consiglio Regionale,  ricevono  un  incentivo  finanziario  nella
misura del  10 per  cento dell'ammontare del finanziamento per le
funzioni delegate da essi attribuito al Consorzio.

La deliberazione  di cui  al comma precedente è adottata tenendo
conto  di   eventuali  proposte   dei  Comuni  e  delle  Province
interessate o  comunque previa  loro consultazione.  In  mancanza
della  deliberazione   suddetta  gli  enti  consorziati  ricevono
l'incentivo  finanziario  di  cui  al  comma  precedente  qualora
l'ambito territoriale  del Consorzio  sia ritenuto  adeguato  dal
Consiglio Regionale.

A partire  dall'inizio dell'anno  finanziario successivo a quello
della sua  costituzione, il  Consorzio subentra  nel rapporto  di
delega con la Regione a tutti gli effetti previsti dalla presente
legge.

Nel caso  che il  Consorzio sia  stato costituito  per esercitare
solo una  parte delle  funzioni comprese  in ciascuno dei settori
organici di cui agli articoli 1, 2, 4 e 5 della presente legge la
Regione erogherà  direttamente al consorzio la percentuale delle
somme spettanti  agli enti delegati che questi ultimi sono tenuti
e versare al Consorzio a norma dell'articolo 15.

ARTICOLO 14
(Organi dei Consorzi)

Gli  statuti  dei  Consorzi  prevedono  oltre  all'Assemblea,  al
Consiglio direttivo  e al  presidente, organi  di  partecipazione
popolare  alla   programmazione,  gestione   e  controllo   delle
attività.

Dei predetti  organi fanno  parte le  formazioni sociali presenti
nel  territorio,  gli  organismi  rappresentativi  del  personale
docente  della   scuola,  dei   genitori,  degli   alunni,  delle
organizzazioni sindacali dei lavoratori.

Nelle assemblee  dei Consorzi  è  garantita  la  presenza  delle
minoranze dei Consigli comunali e provinciali.

ARTICOLO 15
(Partecipazione alle spese di funzionamento dei Consorzi)

Il concorso  dei Comuni  e delle Province nelle spese consorziali
è fissato  nello Statuto  del Consorzio  tenendo conto  di  ogni
elemento utile a determinare l'interesse di ciascuno di essi.

La quota  degli enti delegati è costituita dall'intero ammontare
del finanziamento  ad essi spettante a norma della presente legge
per ciascuno  dei settori organici di cui agli articoli 1, 2, 4 e
5 o da una sua percentuale, salva la facoltà per l'ente delegato
di integrarla con autonomi finanziamenti.

ARTICOLO 16
(Attribuzioni di funzioni delegate alle Comunità Montane)

Ciascun Comune  facente parte  di una  o più  Comunità Montane,
costituite ai sensi delle leggi regionali 1-12-1972, n. 31 e 2-1-
1973, n. 1 ha facoltà di attribuire alle Comunità Montane delle
quali fa parte le funzioni delegate ai sensi della presente legge
o anche una parte di esse.

Le Comunità  Montane, subentrano  nel rapporto  di delega con la
Regione  a  tutti  gli  effetti  previsti  dalla  presente  legge
dall'inizio dell'anno  finanziario successivo  a  quello  in  cui
hanno ricevuto la delega.

Nei casi  in cui  la delega  avvenga per una parte delle funzioni
comprese in  ciascuno dei settori organici di cui agli articoli 1
e 2  della presente legge, la Regione erogherà direttamente alla
Comunità la  percentuale della  somma spettante al Comune per le
funzioni delegate  concordata tra  quest'ultimo e  la Comunità e
previa comunicazione dei due enti alla Giunta Regionale.

TITOLO III
MODALITA' DI FINANZIAMENTO

ARTICOLO 17
(Finanziamento delle funzioni delegate per la scuola materna)

Per gli  interventi di cui all'articolo 1 della presente legge è
autorizzata la  spesa annua  di Lire  1.000.000.000 da ripartirsi
tra i  Comuni e i Consorzi di cui all'articolo 13 con le seguenti
modalità:

a) per il 10 per cento in proporzione diretta al numero di alunni
   frequentanti le  scuole materne  esistenti nel  territorio  di
   ciascun Comune,  secondo gli  ultimi  dati  disponibili  prima
   della ripartizione.
b) per il 40 per cento in proporzione diretta alla popolazione in
   età da 3 a 5 anni residente nel territorio di ciascun Comune,
   secondo gli ultimi dati disponibili prima della ripartizione.
c) per  il 5  per cento  in proporzione  diretta al  rapporto tra
   popolazione residente  in case  sparse  e  popolazione  totale
   residente nel territorio di ciascun Comune, secondo gli ultimi
   dati disponibili prima della ripartizione;
d) per  il 10  per cento  in proporzione  inversa alle condizioni
   socio  -   economiche  del   territorio  di   ciascun  Comune,
   determinate in base al successivo articolo 21.
e) per  il 35  per cento  in  base  ai  programmi  di  intervento
   presentati dai  Comuni o  dai Consorzi  di cui all'articolo 13
   della presente legge.

ARTICOLO 18
(Finanziamento   delle    funzioni   delegate   per   la   scuola
dell'obbligo)

Per gli  interventi di cui all'articolo 2 della presente legge è
autorizzata la  spesa annua  di Lire  3.500.000.000 da ripartirsi
tra i  Comuni e i Consorzi di cui all'articolo 13 con le seguenti
modalità:

a) per il 50 per cento in proporzione diretta al numero di alunni
   frequentanti le  scuole dell'obbligo  di  cui  all'articolo  2
   della presente  legge, esistenti  nel  territorio  di  ciascun
   Comune,  secondo  gli  ultimi  dati  disponibili  prima  della
   ripartizione;
b) per  il 10  per cento  in proporzione  diretta al rapporto tra
   popolazione residente  in case  sparse  e  popolazione  totale
   residente nel territorio di ciascun Comune, secondo gli ultimi
   dati disponibili prima della ripartizione;
c) per il 10 per cento in proporzione diretta alla superficie del
   territorio di  ciascun Comune  classificata  zona  montana  ai
   sensi della  legge 25-7-1952,  n. 991 e della legge 30-7-1957,
   n. 657;
d) per  il 10  per cento  in proporzione  inversa alle condizioni
   socio  -   economiche  del   territorio  di   ciascun  Comune,
   determinate in base al successivo articolo 21;
e) per  il 20  per  cento  in  base  a  programmi  di  intervento
   presentati dai  Comuni o  dai Consorzi  di cui all'articolo 13
   della presente legge.

ARTICOLO 19
(Finanziamento delle  funzioni delegate  per la scuola secondaria
superiore)

Per gli  interventi di cui all'articolo 4 della presente legge è
autorizzata la  spesa di  L. 1.600.000.000  da ripartirsi  tra le
Province e  i Consorzi  di cui  all'articolo 13  con le  seguenti
modalità:

a) per  il 30  per cento  in proporzione  diretta  al  numero  di
   studenti frequentanti  le scuole  ed  istituti  di  istruzione
   secondaria superiore ed artistica, di cui all'articolo 4 della
   presente legge, esistenti nel territorio di ciascuna Provincia
   o di  ciascun Consorzio  secondo gli  ultimi dati  disponibili
   prima della ripartizione;
b) per il 10 per cento in proporzione diretta alla popolazione in
   età da  15 a  19 anni  residente nel  territorio di  ciascuna
   Provincia o  di ciascun  Consorzio  secondo  gli  ultimi  dati
   disponibili prima della ripartizione;
c) per  il 25  per cento  in proporzione  inversa alle condizioni
   socio -  economiche del  territorio di ciascuna Provincia o di
   ciascun Consorzio, determinante in base al successivo articolo
   21;
d) per il 35 per cento in base a programmi organici di intervento
   presentati dalle  Province o  dai Consorzi di cui all'articolo
   13 della presente legge.

ARTICOLO 20
(Finanziamento delle  funzioni delegate per i corsi di formazione
professionale)

Per gli  interventi di cui all'articolo 5 della presente legge è
autorizzata la  spesa annua  di Lire  1.200.000.000 da ripartirsi
tra le  Provincie e  i Consorzi  di  cui  all'articolo  13,  fino
all'entrata in  vigore della legge regionale di delega in materia
di  istruzione  professionale,  in  base  al  numero  di  allievi
frequentanti i  corsi di  formazione  professionale  direttamente
gestiti dalla Regione.

ARTICOLO 21
(Determinazione delle condizioni socio - economiche)

Le condizioni socio - economiche del territorio di ciascun Comune
per gli effetti  di cui  all'articolo  17, lett. d), articolo 18,
lett. d), articolo 19, lett. c), sono determinate annualmente con
deliberazione  del   Consiglio   Regionale   sulla   base   delle
informazioni statistiche più recenti idonee a stimare il reddito
pro-capite,  le  variazioni  della  popolazione,  la  densità di
occupazione, il gettito tributario.

ARTICOLO 22
(Ripartizione dei finanziamenti)

Le somme  di cui  ai precedenti articoli 17, lettere a), b), c) e
d), 18,  lettere a),  b), c) e d), 19, lettere a), b) e c), e 20,
sono ripartite  fra gli  enti delegati  con  deliberazione  della
Giunta Regionale,  ed erogate  entro il primo marzo di ogni anno.
Nella prima  applicazione l'erogazione  avverrà entro  60 giorni
dalla entrata in vigore della presente legge.

ARTICOLO 23
(Presentazione e finanziamento dei programmi di intervento)

I programmi di intervento di cui alla lett. e) dell'art. 17, alla
lett. c)  dell'articolo 18 ed alla lett. d) dell'articolo 19 sono
redatti  secondo   i  criteri   e  nei   termini  stabiliti   con
deliberazione del Consiglio Regionale.

Il Consiglio  Regionale impartisce con la stessa deliberazione le
direttive di  cui all'articolo 65 dello Statuto con le quali sono
indicati gli  obiettivi prioritari da perseguire nel quadro della
programmazione regionale.

Il  Consiglio   Regionale  approva   annualmente  il   piano   di
ripartizione  dei  finanziamenti  sulla  base  dei  programmi  di
intervento di cui al primo comma.

Le somme  di cui  al precedente comma eventualmente non impegnate
possono  essere   utilizzate   nel   successivo   esercizio   per
l'approvazione del piano annuale ad esso relativo.

ARTICOLO 24
(Rendiconto delle spese per le funzioni delegate)

Gli enti  delegati trasmettono  annualmente entro  il 31  gennaio
alla Giunta  Regionale una relazione, con allegati i prospetti di
informazione  statistica   che  saranno  richiesti  dalla  Giunta
medesima sui  risultati raggiunti  nell'esercizio delle  funzioni
delegate nonchè il rendiconto delle spese sostenute compresi gli
oneri aggiuntivi di cui al successivo articolo 26.

Le relazioni ed i prospetti allegati contengono altresì, al fine
di una  più organica informazione, i dati relativi alle funzioni
proprie degli enti delegati nella stessa materia.

Le somme  non impegnate  dagli enti  delegati sono  computate per
l'esercizio successivo  in diminuzione  di quelle  spettanti agli
stessi enti  ed in  aumento di  quelle spettanti  agli altri enti
nella ripartizione di cui all'articolo 22.

ARTICOLO 25
(Relazione annuale al Consiglio)

La  Giunta   presenta  annualmente  al  Consiglio  Regionale  una
relazione contenente  dati informativi,  contabili  e  statistici
sull'esercizio  delle   funzioni  delegate,   nonchè  tutti  gli
elementi,  anche   relativi  alle  funzioni  proprie  degli  enti
delegati  nella   stessa  materia,   che  possano  consentire  al
Consiglio la più completa valutazione dei risultati raggiunti.

ARTICOLO 26
(Oneri finanziari aggiuntivi)

Gli  oneri   finanziari  aggiuntivi   di  funzionamento  previsti
dall'ultimo comma  dell'articolo  13  della  legge  regionale  30
aprile 1973,  n. 30  sono stabiliti  in una  quota pari al 10 per
cento del  finanziamento complessivamente disposto dalla presente
legge per l'esercizio delle funzioni delegate.

Ai fini  della ripartizione  delle somme  di  cui  al  precedente
comma, gli enti delegati trasmettono alla Giunta Regionale, entro
il termine stabilito dall'articolo 24, la documentazione relativa
agli oneri  aggiuntivi di  funzionamento gravanti  su di essi per
effetto della delega.

Nella documentazione  dovrà essere  indicata la disponibilità e
le  ulteriori   necessità  di  personale  comandato  e  di  beni
regionali.

La Giunta,  in base  alla  suddetta  documentazione  elabora  uno
schema  triennale   di  ripartizione  dei  mezzi  finanziari  del
personale da  comandare e  dei beni  regionali da  assegnare agli
enti delegati  e lo  sottopone al  loro esame anche al fine degli
accordi sul  contingente del  personale di  cui al  terzo comma e
sull'ammontare degli  oneri finanziari  di  cui  al  sesto  comma
dell'articolo 13 della legge regionale 30 aprile 1973, n. 30.

Il piano è sottoposto all'approvazione del Consiglio regionale e
viene eseguito annualmente dalla Giunta Regionale.

Ove, dalla  documentazione di  cui al  secondo comma del presente
articolo, risultasse necessario un adeguamento della quota di cui
al primo comma, si provvederà con apposita legge regionale.

ARTICOLO 27
(Oneri finanziari aggiuntivi. Comando di personale)

Ai fini  della ripartizione  di cui all'articolo 26 il comando di
ogni unità  di personale è considerato equivalente ad una somma
pari al  trattamento tabellare  annuale, comprensivo  degli oneri
previdenziali ed assicurativi, di ciascun dipendente.

ARTICOLO 28
(Oneri finanziari aggiuntivi. Assegnazione di beni)

Ai sensi dell'articolo 13 della legge regionale 30-4-1973, n. 30,
la Regione  può assegnare  in uso agli enti delegati propri beni
patrimoniali mobili  ed immobili.  I beni  mobili potranno  anche
essere ceduti in proprietà.

Ai fini  della ripartizione  di cui all'articolo 26 il prezzo per
la cessione  in proprietà  e il  corrispettivo  annuale  per  la
cessione in  uso di ciascun bene verranno considerati equivalenti
ad una  somma determinata  di intesa  tra la  Giunta Regionale  e
l'organo competente  dell'ente delegato con riferimento ai valori
di mercato correnti.

ARTICOLO 29
(Imputazione della spesa)

Le spese  derivanti dall'applicazione  della presente  legge sono
previste annualmente in L. 8.760.000.000, di cui L. 7.300.000.000
per l'esercizio delle funzioni delegate, L. 730.000.000 per oneri
aggiuntivi di  cui all'articolo 26 e L. 730.000.000 per incentivi
finanziari di cui all'articolo 13.

Per  gli   interventi  previsti  dalla  presente  legge  relativi
all'esercizio 1974 le spese sono così determinate:

- Interventi per la scuola materna
  (art. 17)                                    L.     300.000.000
- Interventi per la scuola dell'obbligo
  (art. 18)                                    L.   1.800.000.000
- Interventi per la scuola secondaria
  superiore (art. 19)                          L.     700.000.000
- Interventi per corsi di formazione
  professionale (art. 20)                      L.     280.000.000
- Oneri aggiuntivi (art. 26)                   L.     308.000.000
- Oneri finanziari (art. 13)                   L.     308.000.000

totale interventi per il 1974                  L.   3.696.000.000

Alla spesa  di cui  al comma  precedente  si  fa  fronte  con  lo
stanziamento previsto  al capitolo  12850 "Spese  per le funzioni
delegate in materia di diritto allo studio" che si istituisce con
la variazione di cui all'articolo successivo.

Per gli interventi previsti dalla presente legge per gli esercizi
successivi,  si   farà  fronte  con  apposito  stanziamento  nel
corrispondente capitolo di Bilancio.

La maggiore  spesa di  L. 5.064.000.000  trova la  sua  copertura
nella riduzione  di pari importo dei capitoli 10500, 10600, 10700
e 10800  del Bilancio  1974 il  cui stanziamento viene impinguato
con la variazione di cui all'articolo successivo.

ARTICOLO 30
(Variazioni agli stati di previsione della spesa del Bilancio per
l'esercizio finanziario 1974)

Nello stato  di previsione  della spesa  del Bilancio  1974  sono
introdotte le seguenti variazioni:

In diminuzione:

Tit. I - SPESE CORRENTI
Sez. 4a - Oneri non ripartibili
Rubr. 6a - Fondo globale

Cap. 26000
   Fondo per il finanziamento di provvedimenti
   legislativi in corso di adozione            L.   1.160.000.000

In aumento:

Sez. 2a - Azione e interventi nel campo dell'istruzione e cultura
Rubr. 2a - Formazione

Cap. 10500
   Spese e  contributi per il funzionamento, i
   trasporti, la refezione e l'assistenza agli
   alunni delle  scuole materne  statali degli
   Enti locali  e delle scuole materne private
   situate  in  aree  non  ancora  servite  da
   scuole statali (legge 18-3-1968, n. 444)    L.     200.000.000

Cap. 10600
   Spese  e   contributi  per   il   trasporto
   gratuito e  l'assistenza agli  alunni della
   scuola dell'obbligo,  per il  funzionamento
   dei  patronati   scolastici  e   dei   loro
   consorzi; spese  per l'acquisto  di  libri,
   materiale didattico  e di esercitazione per
   gli alunni della scuola dell'obbligo. Spese
   e   contributi    per   il    funzionamento
   istituzionale delle casse scolastiche delle
   scuole medie (legge 24-3-1962, numero 1073;
   legge 4-3-1958,  numero 261;   legge 31-10-
   1966, numero 942)                           L.     700.000.000

Cap. 10700
   Spese e  contributi per  il  trasporto,  il
   servizio di  mensa, l'acquisto  di libri  e
   materiale didattico  e di esercitazione per
   gli allievi  delle scuole  ed  Istituti  di
   istruzione    secondaria    superiore    ed
   artistica;  borse di studio per gli allievi
   delle  scuole  ed  Istituti  di  istruzione
   secondaria superiore ed artistica, compresi
   i  sussidi,   incoraggiamenti  e  borse  di
   tirocinio  agli   allievi  degli   Istituti
   tecnici e professionali;  assegnazione agli
   allievi   degli    Istituti   Professionali
   Statali di posti gratuiti e semi - gratuiti
   in convitto;   spese  per il  funzionamento
   istituzionale delle casse scolastiche delle
   scuole ed Istituti di istruzione secondaria
   superiore ed  artistica (legge  31-10-1966,
   n. 942;   legge  24 marzo  1962,  n.  1073;
   DLCPS 27-5-1947,  n. 690; LR n. 5 del 13-1-
   1973)                                       L.     200.000.000

Cap. 10800
   Spese per  la gestione  ed il funzionamento
   dei  corsi   di  formazione   professionale
   istituiti presso  le scuole regionali e gli
   Istituti     Professionali     di     Stato
   comprendenti sia  le spese  per provvidenze
   agli  allievi,   sia  tutte  le  spese  per
   esigenze didattiche  generali  promozionali
   (L. 24  aprile 1949,  n. 264  e  successive
   modificazioni; L.  4-5-1951, n. 456; L. 19-
   1-1955, n.  25 modif.  articolo 16; L. 8-7-
   1956, n. 706; DL 30-1-1971, n. 5 convertito
   con modificazioni  in L.  30 marzo 1971, n.
   424) (compresi  i contributi previsti dalla
   legge 12 febbraio 1967, n. 36)              L.      60.000.000

Totale in aumento                              L.   1.160.000.000

In diminuzione:

Sez. 2a  - Azione  ed  interventi  nel  campo  dell'istruzione  e
cultura
Rubr. 2a - Formazione

Cap. 10500
   Spese e  contributi per il funzionamento, i
   trasporti, la refezione e l'assistenza agli
   alunni delle  scuole materne  statali degli
   Enti locali  e delle scuole materne private
   situate  in  aree  non  ancora  servite  da
   scuole statali (L. 18-3-1968, n. 444)       L.     400.000.000

Cap. 10600
   Spese  e   contributi  per   il   trasporto
   gratuito e  l'assistenza agli  alunni della
   scuola dell'obbligo  per  il  funzionamento
   dei  patronati   scolastici  e   dei   loro
   consorzi; spese  per l'acquisto  dei libri,
   materiale didattico  e di esercitazione per
   gli alunni della scuola dell'obbligo. Spese
   e   contributi    per   il    funzionamento
   istituzionale delle casse scolastiche delle
   scuole medie  (L. 24-3-1962, n. 1073; L. 4-
   3-1958, n. 261; L. 31 ottobre 1966, n. 942) L.   1.997.000.000

Cap. 10700
   Spese e  contributi per  il  trasporto,  il
   servizio di  mensa; l'acquisto  di libri  e
   materiale didattico  e di esercitazione per
   gli allievi  delle scuole  ed  Istituti  di
   istruzione    secondaria    superiore    ed
   artistica;  borse di studio per gli allievi
   delle  scuole  ed  Istituti  di  istruzione
   secondaria superiore ed artistica, compresi
   i  sussidi,   incoraggiamenti  e  borse  di
   tirocinio  agli   allievi  degli   Istituti
   professionali;  assegnazione  agli  allievi
   degli  Istituti  professionali  statali  di
   posti gratuiti  e semigratuiti in convitto;
   spese per  il  funzionamento  istituzionale
   delle casse  scolastiche  delle  scuole  ed
   Istituti di istruzione secondaria superiore
   ed artistica  (L. 31  ottobre 1966, n. 942;
   L. 24-3-1962,  n. 1073; DLCPS 27-5-1947, n.
   600; LR n. 5 del 13-1-1973)                 L.     949.000.000

Cap. 10800
   Spese per  la gestione  ed il funzionamento
   dei  corsi   di  formazione   professionale
   istituiti presso  le scuole regionali e gli
   Istituti     professionali     di     Stato
   comprendenti sia  le spese  per provvidenze
   agli  allievi   sia  tutte   le  spese  per
   esigenze didattiche generali e promozionali
   (L. 24  aprile 1949,  n. 264  e  successive
   modificazioni; L.  4-5-1951, numero 456; L.
   19-1-1955, n.  25 modif.  art. 16;  L. 8-7-
   1956,  numero   706;  DL  30-1-1971,  n.  5
   convertito con  modificazioni in  L.  30-3-
   1971,  n.   424)  (compresi   i  contributi
   previsti dalla Legge 12-2-1967, n. 36)      L.     350.000.000

Totale in diminuzione                          L.   3.696.000.000

Di nuova istituzione:

Rubr. 5a - Funzioni delegate

Cap. 12850
   Spese per  le funzioni  delegate in materia
   di diritto allo studio                      L.   3.696.000.000

ARTICOLO 31
(Norma finale)

Cessano di  avere applicazione  tutte le  norme di  leggi statali
concernenti gli  interventi di assistenza scolastica disciplinati
dalla  presente  legge,  ad  eccezione  di  quelle  espressamente
richiamate.

Sono abrogate  tutte le  disposizioni in  materia  di  assistenza
scolastica di  cui alla  legge regionale  17 aprile  1972, n. 13,
incompatibili con le norme della presente legge.

Restano ferme  le disposizioni contenute nella legge regionale 30
aprile 1973, n. 30.

La presente  legge è  pubblicata sul  Bollettino  Ufficiale.  E'
fatto obbligo  a chiunque  spetti di osservarla e farla osservare
come legge della Regione Toscana.

Firenze, 7 giugno 1975.

La presente legge è stata approvata dal Consiglio Regionale il 1
luglio 1974.  Contro tale  legge il  Presidente del Consiglio dei
Ministri ha  promosso ricorso  alla Corte  Costituzionale, il  19
luglio 1974.

La Corte  Costituzionale, con sentenza n. 132 del 21 maggio 1975,
depositata in  Cancelleria  il  28  successivo  pubblicata  sulla
Gazzetta Ufficiale  del 4  giugno 1975,  n.  145,  ha  dichiarato
inammissibile il suddetto ricorso.



SISTEMA EDUCATIVO
ATTRIBUZIONI DELEGHE

