Norme integrative  alle leggi regionali 4 luglio 1974, n. 35 e 27
agosto 1974, n. 51.

Il Consiglio Regionale ha approvato il 23-4-1975
Il Commissario del Governo ha apposto il visto il 28-5-1975
Il Presidente  della Giunta  Regionale promulga la seguente legge
regionale:

ARTICOLO 1

I primi  due commi  dell'art. 7  della legge  regionale 4  luglio
1974, n. 35, sono sostituiti come segue:

   "La Provincia  ai fini dell'elaborazione delle proposte di cui
   al comma 2 dell'art. 5 suddivide il proprio territorio, previo
   parere del  comitato provinciale  della caccia  integrato  dai
   Sindaci dei  Comuni  della  Provincia  o  loro  delegati,  nel
   rispetto degli  indirizzi  generali  di  piano  approvati  dal
   Consiglio Regionale,  in aree  faunistiche, la  cui superficie
   non sia  inferiore a  20.000 ettari,  fatta eccezione  per  le
   isole dell'arcipelago toscano.

   Le Province  limitrofe opereranno  congiuntamente nel  caso in
   cui l'area individuata superi i confini provinciali."

ARTICOLO 2

L'ultimo comma  dell'art. 10 della legge regionale 4 luglio 1974,
n. 35, è soppresso.

ARTICOLO 3

Dopo l'ultimo  comma dell'art.  12 della legge regionale 4 luglio
1974, n. 35, aggiungere il seguente:

   "Se entro il termine di cui al comma precedente non viene data
   comunicazione alcuna  al  concessionario,  la  concessione  di
   azienda per  la produzione  di selvaggina si intende rinnovata
   alle stesse condizioni e per un uguale periodo di tempo."

ARTICOLO 4

I commi  quarto e  quinto dell'art.  13 della  legge regionale  4
luglio 1974, n. 35, sono sostituiti come segue:

   "La selvaggina  prodotta o  catturata nelle  aziende  date  in
   concessione è  acquistata dalle  amministrazioni provinciali,
   sulla base dei prezzi stabiliti nell'atto di concessione ed è
   utilizzata ai fini del ripopolamento.

   I  capi   eventualmente   eccedenti,   previa   autorizzazione
   dell'amministrazione provinciale  concedente,  possono  essere
   destinati altrimenti.

   Entro il  mese di  giugno  di  ogni  anno  le  amministrazioni
   provinciali  sono   tenute  a   notificare  al  concessionario
   dell'azienda il proprio fabbisogno di selvaggina."

ARTICOLO 5

Il secondo  e terzo  comma dell'art.  19 della  legge regionale 4
luglio 1974, n. 35, sono sostituiti come segue:

   "Colui che, pur essendo munito del porto d'armi, della licenza
   di caccia  e della  polizza assicurativa,  non sia in grado di
   esibirli all'agente che gliene faccia richiesta, è punito con
   la sanzione amministrativa di L. 5.000.

   Si applicano  le sanzioni previste dall'art. 18 della presente
   legge a  carico di  chi caccia  senza  licenza,  o  non  abbia
   stipulato la  polizza assicurativa,  se nel  termine di cinque
   giorni  a   decorrere  da  quello  della  contestazione  della
   contravvenzione  di   cui  al  presente  articolo,  non  paghi
   all'agente   che   l'ha   contestata   o   all'amministrazione
   provinciale una  somma corrispondente  alla sanzione  prevista
   dal comma  precedente e  non esibisca, in pari tempo, il porto
   d'armi, la licenza di caccia e la polizza assicurativa.

   Colui  che   eserciti  attività   venatoria  sprovvisto   del
   tesserino regionale  è soggetto  alla sanzione amministrativa
   di L.  20.000 ed  alla revoca  della licenza da tre mesi a due
   anni con obbligo di annotazione sulla licenza di caccia.

   Colui che  pur  essendone  sprovvisto  non  sia  in  grado  di
   esibirlo  o  non  vi  abbia  annotato,  secondo  le  modalità
   prescritte nelle  norme d'uso  contenute nel tesserino stesso,
   il giorno  di  caccia  e  gli  eventuali  capi  abbattuti,  è
   soggetto alla sanzione amministrativa di L. 30.000 con obbligo
   di annotazione sulla licenza di caccia.

   In  caso   di  recidività  le  sanzioni  amministrative  sono
   raddoppiate  rispetto   a  quella  precedentemente  applicata,
   annotata sulla licenza."

ARTICOLO 6

L'art. 20  della legge  regionale 4  luglio 1974,  numero 35,  è
soppresso, e così sostituito:

   "Formano oggetto di caccia le seguenti specie selvatiche:

   a) fra i mammiferi:

   - capriolo,  cinghiale, coniglio  selvatico,  daino,  donnola,
     faina, lepre comune, muflone, puzzola, volpe:

   b) fra gli uccelli:

   - alaudidi  (gli),    alzavola,    averle  (le),    beccaccia,
     beccaccino,   canapiglia,   cesena,   codone,   colombaccio,
     colombella,  combattente   (gambetta),  cornacchia   grigia,
     coturnice (chukar),  croccolone, fagiano, fischione, folaga,
     fringuello, frullino,  gallinella  d'acqua,  gazza,  germano
     reale, ghiandaia, marzaiola, merlo, mestolone, morette (le),
     moriglione,  pantana,   passeri  (i),  pavoncella,  peppola,
     pernice rossa, piro piro (i), pispola, pittime (le), piviere
     dorato, porciglione,  prispolone, quaglia,  starna,  storno,
     taccola, tordo  bottaccio, tordo  sassello, tortora,  totano
     moro, verdone voltolino, zigoli (gli).

   E' fatto  divieto di  uccidere  o  catturare  le  femmine  del
   capriolo, del  daino e  del muflone  ed ogni  altra specie  di
   selvaggina  non   compresa  nel   precedente  comma.   In  via
   eccezionale il  presidente della Giunta Provinciale sentito il
   comitato provinciale della caccia e il laboratorio di zoologia
   applicata alla  caccia può  autorizzare abbattimenti  ai fini
   selettivi o per riportare il giusto riequilibrio tra i sessi.

   Il contravventore  è punito con la sanzione amministrativa da
   L. 10.000  a L. 50.000 e la revoca della licenza di caccia per
   un periodo  da 3  mesi a  5 anni,  con obbligo  di annotazione
   sulla licenza di caccia. In caso di recidività la sanzione è
   raddoppiata  rispetto   a  quella  precedentemente  applicata,
   annotata sulla licenza.

   Per ogni  capo abbattuto  o  catturato  il  contravventore  è
   soggetto altresì alla sanzione prevista dall'articolo 22."

ARTICOLO 7

L'art.  2  della  legge  regionale  27  agosto  1974,  n.  51  è
soppresso.

L'art. 21  della legge  regionale 4  luglio 1974,  numero 35,  è
soppresso e così sostituito:

   "L'esercizio della  caccia è  consentito tre  giorni per ogni
   settimana che  il titolare  della licenza  può scegliere  fra
   quelli di  domenica, lunedì,  mercoledì, giovedì,  sabato e
   festività a tutti gli effetti civili.

   La caccia  è consentita dalla penultima domenica di settembre
   al 1 gennaio dell'anno successivo salvo le seguenti eccezioni:

   a) la  caccia al  maschio  del  capriolo  ha    termine  il  1
      novembre;
   b) la  caccia al  cinghiale è  consentita dal 1 ottobre al 15
      gennaio dell'anno successivo;
   c) la  caccia ai maschi del daino è consentita dal 1 novembre
      al 1 gennaio dell'anno successivo;
   d) la  caccia alla  folaga ed  al germano  reale è consentita
      fino alla 2a domenica di febbraio;
   e) la  caccia alla  cesena, cornacchia grigia, gazza, passeri,
      taccola, tordo  bottaccio e  tordo sassello,  è consentita
      fino al 28 febbraio;
   f) la  caccia alla  alzavola, beccaccino,  canapiglia, codone,
      colombaccio, combattente,  croccolone, fischione, frullino,
      gallinella   d'acqua,    marzaiola,   mestolone,   morette,
      moriglione,   pavoncella,    pittime,    piviere    dorato,
      porciglione,  storno   e  voltolino   è  consentita   fino
      all'ultima domenica di marzo.

   La  caccia   a:  alaudidi,   alzavola,   averle,   beccaccino,
   colombaccio, colombella,  cornacchia grigia, folaga, frullino,
   gallinella d'acqua,  combattente  (gambetta),  gazza,  germano
   reale,  ghiandaia,   marzaiola,  merlo,  morette,  moriglione,
   pantana, passeri,  piro -  piro, pittime, pispola, prispolone,
   quaglia, storno,  strillozzo, taccola,  totano moro, tortora e
   voltolino è  consentita anche l'ultima domenica di agosto e i
   giorni festivi  successivi fino  alla  penultima  domenica  di
   settembre, da  appostamento senza  l'uso del  cane. L'uso  del
   cane è  consentito  nelle  aree  espressamente  indicate  nel
   calendario venatorio.

   Fra la  prima domenica di ottobre ed il 4 novembre le giornate
   di caccia  complessivamente a disposizione di ogni titolare di
   licenza nel  periodo predetto,  possono essere usufruite anche
   continuativamente, salvo l'interruzione nei giorni di silenzio
   venatorio di cui al primo comma del presente articolo.

   Nel periodo  successivo al  1 gennaio l'esercizio della caccia
   è consentito solo da appostamento, fatta eccezione per quanto
   previsto al  punto b)  del presente  articolo e  per  le  zone
   palustri, indicate  nei calendari  venatori,  nelle  quali  è
   consentito anche l'uso del cane.

   Il presidente  dell'amministrazione  provinciale,  sentito  il
   laboratorio di  zoologia applicata  alla caccia  e il comitato
   provinciale della  caccia, può  portare restrizioni al numero
   delle specie  e ai  tempi  di  caccia  previsti  nel  presente
   articolo.

   Il presidente  della Giunta  Provinciale pubblica  entro il  1
   giugno di  ogni anno  il calendario  venatorio della Provincia
   relativo all'intera annata venatoria.

   Quando nelle  aree faunistiche  siano compresi  territori  ove
   l'esercizio della  caccia  richieda  particolari  accorgimenti
   organizzativi, o per la salvaguardia dell'ambiente o la tutela
   dell'incolumità delle  persone,  l'attività  venatoria  può
   essere  oggetto   di  precise  prescrizioni  da  emanarsi  dal
   presidente della  Giunta Provinciale, su proposta del Comune o
   dei Comuni  interessati, sentito il comitato provinciale della
   caccia.

   Dette prescrizioni  saranno indicate  nel calendario venatorio
   sul  quale   dovranno  essere   anche   delimitate   le   aree
   interessate. Il  contravventore  è  punito  con  la  sanzione
   amministrativa da  L. 10.000  a Lire  50.000 e  con la  revoca
   della licenza  di caccia  da 3  mesi ad  un anno.  In caso  di
   recidività la sanzione amministrativa è raddoppiata.

   L'esercizio venatorio  in giorni o tempi non consentiti, salva
   e impregiudicata  ogni altra sanzione prevista dalla legge, è
   punito con  la sanzione  amministrativa  da  L.  30.000  a  L.
   150.000 e  con la  revoca della  licenza di  caccia da  tre  a
   cinque anni,  con l'obbligo  di annotazione  sulla licenza  di
   caccia  stessa.   In   caso   di   recidività   la   sanzione
   amministrativa    è    raddoppiata    rispetto    a    quella
   precedentemente applicata e annotata nella licenza.

   Qualora l'infrazione  abbia comportato  abbattimento o cattura
   di selvaggina,  il contravventore  è soggetto  altresì  alla
   sanzione prevista dall'art. 22.

   Colui che  nei  giorni  o  tempi  consentiti  per  l'esercizio
   venatorio abbatta  o catturi specie elencate all'art. 20 al di
   fuori  dei  periodi  previsti  dal  calendario  venatorio,  è
   soggetto alla sanzione amministrativa da L. 10.000 a L. 50.000
   e alla revoca della licenza di caccia da 2 mesi a 2 anni."

ARTICOLO 8

Il terzo  comma dell'art.  22 della  LR 4  luglio 1974,  n. 35 è
sostituito come segue:

   "Chi abbatta  o catturi  un numero  di capi superiore a quello
   indicato ai  commi precedenti,  salva  e  impregiudicata  ogni
   altra sanzione  prevista dalla  legge, è punito con la revoca
   della licenza  di caccia  per un  periodo da  1 a 5 anni ed è
   soggetto al  pagamento di  una sanzione  amministrativa da  L.
   10.000 a Lire 150.000."

ARTICOLO 9

I commi  primo e terzo dell'art. 23 della LR 4 luglio 1974, n. 35
sono sostituiti come segue:

   "La caccia  può essere  esercitata con  armi portatili  a non
   più di  tre  colpi,  suscettibili  di  essere  imbracciate  o
   impugnate.  E'   consentito  l'uso   di  falchi   a  scopo  di
   falconeria, l'ausilio di cani e di richiami, nonchè l'uso del
   furetto limitatamente alla sola caccia al coniglio selvatico.

   Sono vietati:

   a) l'uso  di arma  da fuoco  impostata, con  scatto  provocato
      dalla preda;
   b) la  caccia con  il fucile  su  barca  a  motore,  ovvero  a
      rimorchio di  barca a motore, la caccia con aeromobili e da
      veicoli e la caccia in mare;
   c) l'uso  del vischio  e di  ogni altra  sostanza  di  analogo
      effetto;
   d) la paniuzze o tese all'acqua (beverini);
   e) le  sostanze venefiche  o comunque tossiche, anche se usate
      per protezione  agricola qualora  possano  riuscire  letali
      alla selvaggina, e quelle inebrianti od esplodenti;
   f) i mezzi elettrici, luminosi e le insidie notturne;
   g) le  gabbie, le  ceste, pietre  a scatto,  tagliole ed  ogni
      altro genere  di trappole  e trabocchetti,  e  i  lacci  di
      qualsiasi specie;
   h) le pasture preparate con qualsiasi specie di mangime;
   i) i   richiami   acustici   a   funzionamento    elettronico,
      elettromeccanico  o   di  altro   tipo,  muniti  o  non  di
      amplificatori del  suono;    sono  esclusi  i  fischi  e  i
      richiami vari a bocca o manuali;
   l) l'uso di richiami accecati;
   m) l'uso, come richiami, della starna, pernice e coturnice;
   n) la caccia a rastrello in più di tre persone;
   o) le panie ed i panioni, sia fissi che vaganti;
   p) le armi muniti di silenziatore;
   q) i  fucili a  canna liscia  con bocca  da fuoco  di diametro
      superiore al  calibro 12,  nonchè tutte  le armi  ad  aria
      compressa o  a gas,  quelle  a  canna  rigata  e  quelle  a
      percussione anulare;
   r) l'uso  di munizione  spezzata per  la  caccia  alle  specie
      ungulate.

   Il   presidente    dell'amministrazione    provinciale    può
   autorizzare agenti  di  vigilanza  o  persone  nominativamente
   indicate all'uso di armi a canna rigata anche per abbattimenti
   selettivi, sentito  il laboratorio  di zoologia applicata alla
   caccia e il comitato provinciale della caccia."

ARTICOLO 10

L'articolo 24  della LR  4 luglio  1974, n.  35  è  soppresso  e
sostituito dal seguente:

   "Costituisce appostamento  di caccia ogni preparazione di sito
   destinato all'esercizio venatorio con o senza richiami.

   Chiunque intenda costituire un appostamento con materiale atto
   a renderlo  efficiente per  almeno una  stagione di  caccia  -
   ossia  fisso   -  deve   munirsi  del   consenso  scritto  del
   proprietario o possessore del fondo.

   Gli appostamenti fissi sono soggetti ad autorizzazione annuale
   del presidente  della Giunta  provinciale,  dietro  versamento
   della tassa di concessione regionale di L. 10.000.

   Gli appostamenti  di cui  al precedente comma sono annotati in
   apposito registro.

   E' fatto  divieto  di  impiantare  appostamenti  temporanei  a
   distanza minore  di mt.  200 dal  perimetro di  aree  dove  la
   caccia sia  vietata. Tale  distanza è aumentata a mt. 400 per
   gli appostamenti  fissi. Tali  norme non si applicano ai fondi
   chiusi.

   E' parimenti  vietato  l'impianto  di  appostamento  fisso  di
   caccia sui  valichi montani  e collinari od entro un raggio di
   mt. 1.000 intorno ad essi.

   La distanza  tra due  appostamenti di caccia non potrà essere
   inferiore a mt. 100.

   L'amministrazione  provinciale  provvede  a  regolamentare  la
   distanza tra  appostamenti temporanei  sui valichi  di cui  al
   comma 6 del presente articolo.

   In prossimità  di appostamenti  preesistenti  destinati  alla
   caccia  ai   palmipedi  e   trampolieri  non  potranno  essere
   impiantati altri  appostamenti  a  distanza  inferiore  a  400
   metri.

   Gli appostamenti per la caccia ai colombacci con richiami vivi
   dovranno rispettare  una distanza  minima tra di loro di metri
   700.

   I limiti  di distanza  di  cui  ai  commi  precedenti  non  si
   applicano agli  appostamenti i  cui titolari  abbiano ottenuto
   regolare autorizzazione  prima dell'entrata in vigore della LR
   4 luglio 1974, n. 35.

   In caso  di  decadenza  dell'autorizzazione  per  qualsivoglia
   motivo le  eventuali autorizzazioni  successive devono  essere
   considerate a  tutti gli  effetti come  nuove autorizzazioni e
   pertanto ad esse si applicano i limiti di distanza previsti al
   presente articolo.

   Il contravventore  è punito con la sanzione amministrativa da
   L. 15.000 a L. 50.000."

ARTICOLO 11

Dopo il secondo comma dell'art. 25 della LR 4 luglio 1974, n. 35,
aggiungere il seguente:

   "Al contravventore si applica la sanzione amministrativa da L.
   30.000 a  L. 150.000  e la  revoca della licenza da 3 mesi a 5
   anni. Nel  caso che  l'infrazione abbia  comportato cattura  o
   abbattimento di  selvaggina, si  applica altresì  la sanzione
   amministrativa prevista all'art. 22 della presente legge."

ARTICOLO 12

I commi primo e terzo dell'art. 27 della LR 4 luglio 1974, n. 35,
sono sostituiti come segue:

   "L'uccisione e  la cattura  di animali  che rechino danno alla
   selvaggina è  consentita agli  agenti  di  vigilanza,  previa
   autorizzazione del  Presidente della Giunta Provinciale, anche
   nelle ore  notturne, con  il fucile o con trappole predisposte
   nel modo previsto dal successivo art. 28.

   Il presidente  della Giunta  Provinciale, sentito  il comitato
   provinciale  della   caccia,  può  altresì  autorizzare,  in
   circostanze  eccezionali,   agenti  di   vigilanza  o  persone
   nominativamente  indicate   all'abbattimento  di   specie  che
   rechino danni ad altre specie o alle colture."

ARTICOLO 13

I commi  primo e  secondo dell'art. 36 della LR 4 luglio 1974, n.
35, sono sostituiti come segue:

   "E'  vietato   cacciare  o   catturare  qualsiasi   specie  di
   selvaggina dal tramonto ad un'ora prima della levata del sole,
   salvo i casi specificatamente previsti dalla presente legge.

   Le operazioni  destinate a  preparare e  ritirare  i  richiami
   possono effettuarsi  rispettivamente un'ora  prima  ed  un'ora
   dopo l'orario di caccia."

L'ultimo comma  dell'art. 36  della LR  4 luglio  1974, n. 35, è
abrogato. E'  abrogato altresì l'art. 4 della LR 27 agosto 1974,
n. 51.

ARTICOLO 14

L'articolo 5 della LR 27 agosto 1974, n. 51 è soppresso.

Il primo  comma dell'art.  38 della  LR 4  luglio 1974, n. 35, è
sostituito come segue:

   "Salvo che  nelle aziende  per la  produzione di  selvaggina e
   nelle  aree   di  protezione  è  fatto  divieto  di  detenere
   selvaggina viva  appartenente alle  specie di cui all'art. 20,
   lett. a)  nonchè starne,  fagiani, pernici rosse e coturnici,
   salvo autorizzazione del Presidente della Giunta Provinciale."

ARTICOLO 15

L'art. 6 della LR 27 agosto 1974, n. 51 è soppresso.

Il primo  comma dell'art.  39 della  LR 4  luglio 1974,  n. 35 è
sostituito come segue:

   "La detenzione  a scopo  di commercio  di qualsiasi  specie di
   selvaggina viva non indicata all'art. 20, esclusi barbagianni,
   civetta, falco  nonchè  specie  esotiche  e  ornamentali,  è
   subordinata a  specifica autorizzazione  del Presidente  della
   Giunta Provinciale.  Sono vietati la detenzione e il commercio
   di selvaggina catturata o uccisa illegalmente."

Dopo il  secondo comma dell'art. 39 della LR 4 luglio 1974, n. 35
aggiungere:

   "La  selvaggina   morta  introdotta  dall'estero  a  scopo  di
   commercio può  essere posta  in vendita  in qualsiasi momento
   purchè  il   detentore  sia   in  grado   di  dimostrarne  la
   legittimità della  provenienza.  A  detta  selvaggina  dovrà
   essere   comunque   applicato   un   contrassegno   da   parte
   dell'amministrazione provinciale nel cui territorio avviene la
   vendita."

ARTICOLO 16

Il primo  comma dell'art.  41 della  LR 4  luglio 1974,  n. 35 è
sostituito dal seguente:

   "L'introduzione dall'estero  di specie animali selvatiche vive
   nel  territorio   della  Regione,  fermi  restando  i  divieti
   sanitari, è autorizzata dal Presidente della Giunta Regionale
   su richiesta  corredata del  parere favorevole del laboratorio
   di zoologia applicata alla caccia."

ARTICOLO 17

Il secondo  comma dell'art.  43 della LR 4 luglio 1974, n. 35, è
sostituito come segue:

   "In caso  di contestata  contravvenzione alle  norme penali di
   cui al  testo unico 5 giugno 1939, n. 1016, gli agenti debbono
   sequestrare le  armi e  gli arnesi  nonchè la  cacciagione. I
   mezzi di trasporto sono considerati strumenti di caccia quando
   servono direttamente a compiere atti di caccia e quindi devono
   essere  sequestrati.  Nel  caso  di  sequestro  dovrà  essere
   redatto, dall'agente di vigilanza, apposito verbale ed inviato
   immediatamente all'autorità giudiziaria competente."

ARTICOLO 18

Dopo il secondo comma dell'art. 44 della LR 4 luglio 1974, n. 35,
aggiungere il seguente:

   "I gatti  inselvatichiti trovati a vagare a distanza superiore
   a 300  metri dall'abitato  possono essere  catturati o  uccisi
   dagli agenti  di vigilanza  o dai  soggetti di  cui all'ultimo
   comma dell'art. 27."

ARTICOLO 19

L'art. 45  della LR  4 luglio  1974, n.  35, è soppresso e così
sostituito:

   "I cani  di ogni  razza  a  guardia  delle  abitazioni  o  del
   bestiame non devono essere lasciati incustoditi nelle campagne
   a più di 200 metri dall'abitazione o dal bestiame.

   Per l'addestramento  o l'allenamento  i cani da caccia possono
   essere condotti  nelle aree  faunistiche soltanto  nel periodo
   precedente l'apertura  della caccia,  a decorrere  dalla prima
   domenica d'agosto,  nelle località  preventivamente  indicate
   nel calendario  venatorio su  proposta della delegazione della
   caccia competente per territorio e devono essere costantemente
   sorvegliati dal proprietario o suo incaricato.

   Il contravventore  è punito con la sanzione amministrativa da
   L. 10.000 a L. 15.000.

   Le associazioni  venatorie e  gruppi cinofili possono chiedere
   alla Giunta Provinciale di delimitare aree particolari idonee,
   per  specifiche   condizioni  ambientali,   agli  scopi  della
   cinofilia venatoria,  per l'addestramento,  l'allenamento e le
   prove dei cani delle razze da caccia, anche nel periodo in cui
   la caccia  non è  consentita, escluso  il tempo  delle  cove.
   L'autorizzazione che  ne fissa  la durata nonchè le misure di
   salvaguardia  dell'agricoltura   e  della   selvaggina,  viene
   rilasciata sentiti  la delegazione  della caccia e il comitato
   provinciale della caccia.

   L'autorizzazione è  subordinata al  consenso dei  proprietari
   dei territori o dei conduttori degli stessi.

   Il regolamento  di esercizio delle aree predette è sottoposto
   ad approvazione da parte dell'amministrazione provinciale.

   Le associazioni  e i  gruppi cinofili che gestiscono tali zone
   debbono  provvedere  alla  cartellazione  nei  modi  stabiliti
   dall'art. 17.

   Nelle  aree   di  cui   ai  commi  precedenti  possono  essere
   effettuate, a  cura dell'amministrazione  provinciale, catture
   di selvaggina eventualmente eccedente.

   Analogamente possono  essere delimitate  aree di addestramento
   anche con  sparo,  in  cui  utilizzare  la  quaglia  (coturnix
   coturnix japonica).

   Durante l'allenamento,  l'addestramento e le prove dei cani su
   quaglie deve essere assicurata la presenza di almeno un agente
   o di una guardia volontaria.

   Tutti  i   cacciatori   possono   accedere   nelle   zone   di
   addestramento, allenamento  e prove  a parità di diritti e di
   doveri.

   L'irregolare  gestione   e  le   violazioni  del   regolamento
   comportano la decadenza dell'autorizzazione.

   L'addestramento, l'allenamento  e le prove per cani da seguito
   potranno  essere   autorizzate  dal  presidente  della  Giunta
   Provinciale anche in zone recintate."

ARTICOLO 20

Il primo  comma dell'art.  1 della  LR 27  agosto 1974,  n. 51 è
sostituito dal seguente:

   "Le norme  in materia di caccia di cui ai commi terzo, quarto,
   quinto e  settimo dell'art.  18 della LR 4 luglio 1974, n. 35,
   si applicano  dopo l'emanazione  del regolamento  previsto  al
   sesto comma dell'articolo stesso."

ARTICOLO 21

L'articolo 7  della LR 27 agosto 1974, n. 51 è soppresso e così
sostituito:

   "Fino all'approvazione  del piano  di cui  agli articoli 1 e 5
   della LR 4 luglio 1974, n. 35 e fatte salve le attribuzioni ai
   Comuni di  cui agli  artt. 29  e 30  della  stessa  legge,  le
   amministrazioni provinciali provvedono alla gestione venatoria
   dei rispettivi  territori, che si intendono costituiti in area
   faunistica ai sensi degli artt. 1 e 5 della citata legge.

   A tali  effetti alle  amministrazioni provinciali  stesse sono
   assegnati i  fondi da  ripartire fra  i Comuni per la gestione
   delle aree  faunistiche. Detti  fondi vengono ripartiti per il
   70% in  base alla  superficie del  territorio e per il residuo
   30% in rapporto all'esistenza o meno di vincoli.

   Le zone  di ripopolamento  e cattura,  le oasi  e le  aree  di
   divieto di  caccia di  cui agli artt. 52, 67 bis e 23 del TU 5
   giugno 1939, n. 1016, esistenti alla data di entrata in vigore
   della  LR   4  luglio   1974,  n.   35,  rimangono  costituite
   nell'ordinamento previsto  dal citato TU fino alla data di cui
   al primo  comma. Alle  relative funzioni  già esercitate  dal
   Comitato   provinciale    per   la    caccia   provvedono   le
   amministrazioni provinciali.

   A tale  fine gli  stanziamenti previsti  in  bilancio  per  la
   gestione degli  istituti di cui al secondo comma dell'articolo
   5 sono assegnati alle amministrazioni provinciali stesse."

ARTICOLO 22

Dopo il  primo comma  dell'art. 8 della LR 27 agosto 1974, n. 51,
aggiungere il seguente:

   "Il prezzo  del tesserino  viene determinato con provvedimento
   della Giunta Regionale."

ARTICOLO 23

Il terzo  comma dell'art.  9 della  LR 27  agosto 1974, n. 51, è
sostituito come segue:

   "Il personale  di ruolo e non di ruolo dipendente dei comitati
   provinciali della caccia e in servizio alla data di entrata in
   vigore della  LR 4  luglio 1974, n. 35, può essere inquadrato
   nei  ruoli   organici  dell'amministrazione   provinciale  nel
   rispetto dei diritti acquisiti presso i comitati stessi."

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 31 maggio 1975.

La presente  legge è  stata approvata dal Consiglio regionale il
23-4-1975 ed  è stata vistata dal Commissario del Governo il 28-
5-1975.



CACCIA

