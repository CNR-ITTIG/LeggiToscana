Norme  relative   ai  programmi  di  fabbricazione  e  alle  zone
agricole.

Il Consiglio Regionale ha approvato il 13-1-1975
Il Commissario del Governo ha apposto il visto il 15-2-1975
Il Presidente  della Giunta  Regionale promulga la seguente legge
regionale:

ARTICOLO 1
(Validità dei vincoli previsti dai programmi di fabbricazione)

I programmi di fabbricazione di cui all'art. 34 della legge 17-8-
1942, n.  1150  e  successive  modificazioni  devono  considerare
l'intero territorio  comunale e possono prevedere vincoli di aree
per la  razionale e coordinata sistemazione di spazi destinati ad
uso pubblico  e  per  la  realizzazione  di  opere,  impianti  ed
attrezzature di interesse pubblico.

I vincoli predetti, anche per quanto concerne quelli previsti nei
programmi di fabbricazione approvati prima dell'entrata in vigore
della  presente  legge,  hanno  efficacia  nei  limiti  temporali
previsti dalla legislazione statale.

ARTICOLO 2
(Attuazione dei programmi di fabbricazione)

I programmi  di fabbricazione  comunale approvati  possono essere
attuati a  mezzo di  piani particolareggiati  di esecuzione nelle
forme, con  le procedure e con gli effetti previsti all'art. 13 e
seguenti  della   legge   17-8-1942,   n.   1150   e   successive
modificazioni.

ARTICOLO 3
(Misura di salvaguardia)

Le misure  di salvaguardia  di cui alla legge 3 novembre 1952, n.
1902  e   successive  modificazioni   sono  estese   a  far  data
dall'entrata in vigore della presente legge a tutte le previsioni
dei programmi  di fabbricazione  e alle  prescrizioni e modifiche
fissate nel  provvedimento della Giunta regionale sugli strumenti
urbanistici ai  sensi del  IV comma  dell'art. 10,  del VI  comma
dell'art. 16 e del V comma dell'art. 36 della legge 17-8-1942, n.
1150 e  successive  modificazioni  non  appena  il  Comune  abbia
ricevuto il  provvedimento stesso  e  fino  all'approvazione  dei
predetti strumenti urbanistici.

ARTICOLO 4
(Limiti di densità edilizia nelle zone agricole)

Nelle zone  previste dagli strumenti urbanistici con destinazione
agricola - zone omogenee E secondo il DM (LLPP) 2-4-1968, n. 1444
- fino  all'approvazione di  piani di zona che definiscano per lo
sviluppo delle  aree extra  - urbane  l'utilizzazione agricolo  -
forestale, le  opere e infrastrutture necessarie per le attività
produttive, le eventuali residenze e i relativi servizi, non sono
consentite   nuove    costruzioni   con   destinazione   di   uso
residenziale.

Sono peraltro consentite nuove costruzioni, con indice massimo di
fabbricabilità fondiario di mcmq 0,03 e nel limite massimo di mc
600 con  destinazione d'uso  di abitazione,  per quei coltivatori
diretti che non siano proprietari, essi stessi o gli appartenenti
al loro  nucleo familiare,  di abitazioni  e  che  dimostrino  di
dedicare all'attività  agricola almeno  due  terzi  del  proprio
tempo  di   lavoro  complessivo  e  che  ricavino  dall'attività
medesima almeno  due terzi  del proprio reddito globale da lavoro
risultante dalla propria posizione fiscale.

Nelle zone  agricole in  cui l'impresa  diretto - coltivatrice è
caratterizzata da  particolare frammentazione  della  proprietà,
l'indice di  fabbricabilità ai  fini del  comma precedente, può
essere applicato  anche con  riferimento a  lotti  non  contigui,
purchè  i   fondi  situati  nello  stesso  Comune  ed  intestati
catastalmente ad  unica ditta  abbiano superficie complessiva non
inferiore a  3 ettari  ed il  lotto su  cui dovrà  insistere  la
costruzione non sia comunque inferiore a mq 5.000.

Sono altresì  consentite costruzioni  con destinazione  d'uso di
annessi agricoli  (opere,  impianti  ed  edifici  necessari  alla
conduzione agricola  o  alla  prima  trasformazione  di  prodotti
agricoli, alla loro valorizzazione commerciale, agli allevamenti)
con  indice   massimo  di   fabbricabilità  fondiario,  valutato
computando i volumi esistenti, di mcmq 0,03.

In dette  zone agricole, nelle parti del territorio che alla data
di entrata  in vigore della presente legge sono soggette a tutela
paesaggistica e  ambientale, di cui alla legge 29-6-1939, n. 1497
o nelle  zone non coltivate e sottoposte al vincolo idrogeologico
di cui  alla legge  30-12-1923,  n.  3267,  l'indice  massimo  di
fabbricabilità fondiario, per le costruzioni ammesse, è ridotto
a mcmq  0,01; nelle  parti boscate, ancorchè percorse dal fuoco,
è comunque vietata la costruzione di edifici.

Le licenze  relative agli  interventi di  cui ai commi precedenti
sono rilasciate previa sottoscrizione di atti di convenzione - da
trascrivere presso la Conservatoria dei registri immobiliari - in
cui i  proprietari si  impegnano per  sè stessi e per gli aventi
causa a non modificare le destinazioni d'uso previste.

Nel caso  di iniziative  finalizzate alla  maggiore produttività
agricola o  di cooperative  agricole o di agricoltori associati e
per iniziative concernenti colture in serra, sono ammesse deroghe
alle norme  di cui  ai precedenti  commi con  specifiche varianti
agli strumenti  urbanistici che  prevedano all'interno delle zone
agricole  la   localizzazione  e  la  particolare  normativa  per
l'intervento.

I provvedimenti  di adozione  delle  varianti  di  cui  al  comma
precedente   sono    pubblicati   nel    primo   giorno   festivo
immediatamente successivo a quello dell'adozione e trasmessi alla
Giunta  regionale, per i  provvedimenti di  competenza,  entro il
15mo giorno dalla data di adozione.

Il rilascio delle licenze edilizie per costruzione nelle zone che
risultano sottoposte  a vincolo  di cui alla legge 30-12-1923, n.
3267, alla  data di  entrata in vigore della presente legge, deve
essere preceduto  dalle  prescrizioni  che  i  competenti  uffici
tecnici della  Regione formulano ai fini dell'art. 1 della citata
legge.

ARTICOLO 5
(Norma transitoria  per interventi  edificatori consentiti  nelle
zone agricole e di rispetto stradale)

Per i  fabbricati esistenti  di uso  residenziale, ubicati  nelle
zone  previste   dagli  strumenti  urbanistici  con  destinazione
agricola, di cui al precedente art. 4, che risultino in contrasto
con  le   previsioni  dello   strumento  urbanistico   o  con  le
disposizioni della presente legge, sono consentite:

a) opere di restauro e di manutenzione ordinaria e straordinaria;
b) piccoli lavori di sistemazione  con  ampliamenti  una  tantum,
   fino  a  cinque anni  dall'entrata  in  vigore  della presente
   legge,   per   miglioramento   igienico   -   funzionale    in
   relazione a comprovate necessità nei seguenti limiti:

     I-incremento  di volume non superiore al 30%, con un massimo
       di mc 100 per unità abitative attuali di superficie netta
       minore di 90 mq;
    II-incremento  di volume non superiore al 20%, con un massimo
       di mc 75 per  unità abitative attuali di superficie netta
       tra 90 mq e 110 mq;
   III-incremento di  volume non superiore al 10%, con un massimo
       di mc  50 per unità abitative attuali di superficie netta
       tra 110  mq e 130  mq;  nessun  incremento  di  volume  è
       ammissibile per unità  abitative  attuali  di  superficie
       netta superiore a 130 mq.

Per  gli   annessi  agricoli  o  per  attrezzature  varie  legate
all'attività agricola, esistenti, escluse le abitazioni, possono
comunque  essere   ammessi  una   tantum,  fino   a  cinque  anni
dall'entrata  in   vigore  della   presente  legge,   ampliamenti
volumetrici dei  fabbricati esistenti  non superiore al 100%, con
un massimo  di mc  500. Questi ultimi interventi sono autorizzati
previa sottoscrizione  di atto di convenzione a favore del Comune
- da trascrivere presso la Conservatoria dei registri immobiliari
- in  cui i  proprietari si  impegnano per  sè stessi  e per gli
aventi causa a non modificare la destinazione d'uso esistente.

Nel caso  di edifici  ricadenti  nelle  zone  di  rispetto  delle
strade, potranno  essere autorizzati  gli ampliamenti  di cui  al
comma   precedente    purchè   non    comportino   l'avanzamento
dell'edificio esistente verso il fronte stradale.

Gli  interventi  sugli  immobili  come  castelli,  torri,  ville,
casolari  tipici,   che   abbiano   caratteristiche   storico   -
artistiche, ai  sensi delle  vigenti leggi  in  materia,  debbono
essere soltanto di consolidamento e di restauro conservativo.

ARTICOLO 6
(Applicabilità delle precedenti disposizioni)

La normativa  prevista dai precedenti artt. 4 e 5 è valida anche
se negli  strumenti urbanistici le zone destinate all'agricoltura
sono definite  in maniera  diversa da  quella del  DM (LLPP) 2-4-
1968, n.  1444 ed  è  estesa  anche  nei  Comuni  sprovvisti  di
strumenti urbanistici  alle zone esterne ai centri perimetrali di
cui all'art. 17 della legge 6-8-1967, n. 765.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 24 febbraio 1975.

La presente  legge è  stata approvata dal Consiglio Regionale il
13-1-1975 ed  è stata vistata dal Commissario del Governo il 15-
2-1975.



AGRICOLTURA
URBANISTICA

