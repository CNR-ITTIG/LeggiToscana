Provvidenze  nel  settore  dei  trasporti  pubblici  di  linea  -
Contributi  intesi   ad  incentivare   l'ammodernamento   ed   il
potenziamento del parco rotabile - Piano autobus.

Il Consiglio Regionale ha approvato il 30-12-1974
Il Commissario del Governo ha apposto il visto il 31-1-1975
Il Presidente  della Giunta  Regionale promulga la seguente legge
regionale:

ARTICOLO 1

Per favorire  l'ammodernamento  ed  il  potenziamento  del  parco
rotabile  delle   autolinee,  la   Regione  Toscana,   a  partire
dall'esercizio finanziario  1975, concede contributi straordinari
in conto capitale per lo acquisto di autobus.

ARTICOLO 2

I contributi di cui all'articolo precedente sono concessi:

a) alle  aziende speciali  municipalizzate o consortili esercenti
   pubblici servizi di trasporto;
b) agli  Enti pubblici  che  gestiscono  i  medesimi  servizi  in
   economia, ai sensi del TU 15-10-1925, n. 2578;
c) alle imprese di diritto privato, nelle quali gli Enti pubblici
   abbiano una partecipazione finanziaria di maggioranza;
d) alle  società cooperative  di    lavoro  costituite  da  soci
   lavoratori a  termine dell'art.  23 del  DLCPS 14-12-1947,  n.
   1577 e successive modificazioni.

I soggetti  di cui al comma precedente sono ammessi al contributo
soltanto nel  caso in  cui risulti  passivo il conto economico di
esercizio  per  l'anno  1973  relativo  ai  pubblici  servizi  di
trasporto dagli stessi gestiti.

ARTICOLO 3

La somma stanziata con la presente legge è così ripartita:

a) l'80%  per contributi  per l'ammodernamento del parco rotabile
   in dotazione  alle imprese  richiedenti alla  data del  31-12-
   1973;
b) il  20% per  contributi di  potenziamento del  parco  rotabile
   relativo al  complesso delle  linee  acquisite  alla  gestione
   pubblica nel  periodo compreso  tra l'1-1-1974  e la  data  di
   entrata in vigore della presente legge.

ARTICOLO 4

Per la  determinazione dei contributi relativi all'ammodernamento
del parco  rotabile sarà  preso a  base il numero dei veicoli in
dotazione ai  soggetti richiedenti  che alla  data del 31-12-1973
abbiano superato il 15mo anno di esercizio.

Per la  determinazione dei  contributi relativa  al potenziamento
del materiale  rotabile di  cui  alla  lett.  b)  del  precedente
articolo verrà  tenuto conto  del numero  dei  veicoli  ritenuti
indispensabile in relazione alle nuove esigenze dei servizi.

ARTICOLO 5

I  contributi  di  cui  all'art.  1  della  presente  legge  sono
stabiliti:

a) nel  limite non  superiore a  30 autobus  per ciascun soggetto
   richiedente;
b) nella misura dell'80% della spesa riconosciuta ammissibile per
   ciascun autobus  da acquistare  e nei  limiti  massimi  di  L.
   28.000.000 per  autobus di  tipo urbano e di L. 24.000.000 per
   autobus di tipo extraurbano.

ARTICOLO 6

I contributi  di cui  alla presente  legge saranno concessi per i
nuovi autobus  che  verranno  acquistati  con  le  modalità  che
saranno  indicate   dalla  Giunta  Regionale  secondo  il  "Piano
autobus".

Gli  acquisti   devono  riferirsi  a  materiale  rotabile  idoneo
all'esercizio dei  trasporti per  il  quale  l'azienda  o  l'Ente
beneficiario siano legittimati.

ARTICOLO 7

Le quote  di ammortamento  limitatamente all'80% del valore degli
autobus acquistati  con i  contributi della  presente legge  sono
escluse dal  computo delle sovvenzioni di esercizio assegnabili a
norma della legge 2-8-1952, n. 1221.

ARTICOLO 8

Le domande  per la  concessione dei  contributi  dovranno  essere
inoltrate al  Presidente della  Giunta Regionale,  entro  15  gg.
dall'entrata in  vigore della  presente  legge,  corredate  dalla
seguente documentazione:

1) copia  del  conto  economico  da  cui  risulti  la  passività
   dell'esercizio per l'anno 1973;
2) elenco  in doppia  copia del  materiale rotabile di proprietà
   del soggetto  richiedente  alla  data  del  31-12-1973  ed  in
   circolazione alla  data di  entrata in  vigore della  presente
   legge con l'indicazione per ciascun veicolo di:
   a) fabbrica e tipo;
   b) numero di targa e numero aziendale;
   c) data di prima immissione in servizio;
   d) estremi  dell'assolvimento della  tassa di circolazione per
      l'anno 1974.

I soggetti  che aspirano  al contributo relativo al potenziamento
del  parco  rotabile  delle  autolinee  acquisite  alla  gestione
pubblica dopo  l'1-1-1974, oltre  alla documentazione  di cui  al
comma  precedente   dovranno  presentare   relazione  tecnico   -
amministrativa dalla  quale risulti l'effettiva esigenza di nuovo
materiale rotabile in funzione della organizzazione dei servizi.

ARTICOLO 9

Il  Consiglio   Regionale,  su  proposta  motivata  della  Giunta
Regionale, delibera  la ripartizione  fra i  soggetti richiedenti
della somma stanziata.

I contributi sono erogati con Decreto del Presidente della Giunta
Regionale in  base alla  scadenza degli  impegni contrattuali  di
pagamento assunti dai soggetti beneficiari.

Per la  stipulazione dei  contratti di  acquisto degli autobus, a
richiesta degli  interessati, potranno essere corrisposti acconti
sui contributi  fino alla  misura massima  del  20%  della  somma
attribuita ai singoli richiedenti.

I soggetti  beneficiari che  non avranno  impegnato i  contributi
entro i  cinque mesi  successivi  a  quello  della  comunicazione
dell'assegnazione, saranno considerati rinunciatari e le relative
somme  verranno   utilizzate  allo   stesso  fine  nell'esercizio
finanziario successivo.

ARTICOLO 10

Per l'attuazione  della presente  legge è  autorizzata la  spesa
complessiva di  L. 4.000.000.000  a carico del Capitolo 22900 del
Bilancio di  previsione  per  l'esercizio  1975  ed  al  relativo
finanziamento  si   provvederà  con   successivo   provvedimento
legislativo mediante la contrazione di apposito mutuo.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 5 febbraio 1975.

La presente  legge è  stata approvata dal Consiglio Regionale il
30-12-1974 ed è stata vistata dal Commissario del Governo il 31-
1-1975.



TRASPORTI

