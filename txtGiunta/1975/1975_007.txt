Modificazioni ed  integrazioni alla legge regionale 10-7-1974, n.
37 "Provvidenze  a favore  di  aziende  ed  immobili  colpiti  da
calamità naturali".

Il Consiglio Regionale ha approvato il 16-12-1974
Il Commissario del Governo ha apposto il visto il 18-1-1975
Il Presidente  della Giunta  Regionale promulga la seguente legge
regionale:

ARTICOLO UNICO

La legge regionale 10 luglio 1974, n. 37 viene così modificata:

   "Art. 1

   (primo comma)

   La Regione interviene per favorire il ripristino delle imprese
   artigiane, delle  imprese commerciali  iscritte negli  elenchi
   delle Casse  Mutue, delle  cooperative di produzione e lavoro,
   delle  cooperative  di  consumo  e  delle  imprese  turistiche
   colpite da eventi calamitosi.

   (secondo comma)

   La Regione  interviene inoltre  nelle spese per la riparazione
   di fabbricati  di  proprietà  privata  colpiti  da  calamità
   naturali  e   destinati  ad   uso  di   abitazione,  attività
   artigianali, turistiche e commerciali.

   (terzo comma)

   La delimitazione  delle zone colpite da calamità naturali, ai
   fini dell'attuazione  degli interventi previsti dalla presente
   legge, è  deliberata dal  Consiglio regionale su proposta dei
   Comuni interessati o direttamente.

   La zona  può interessare parte o l'intero territorio di uno o
   più Comuni.  La pianta  della zona  delimitata fa parte della
   deliberazione consiliare."

   "Art. 2

   (primo comma)

   La Regione  concede  contributi  a  fondo  perduto  a  imprese
   artigiane e  loro cooperative  e consorzi, alle cooperative di
   produzione e lavoro, alle cooperative di consumo, alle imprese
   turistiche, nonchè  agli esercenti  il commercio,  singoli od
   associati,  iscritti   negli  elenchi   degli  aventi  diritto
   all'assistenza  della   Cassa  Mutua   Commercianti,  per   la
   ricostituzione di  macchine, scorte,  attrezzature,  arredi  e
   merci in lavorazione ed in magazzino, danneggiate da calamità
   naturali.

   (secondo comma)

   Il contributo  è concesso  nella misura massima del 70% della
   spesa di  cui al  comma precedente e per la sola parte di essa
   superiore a  L. 200.000.  Tale contributo  non potrà comunque
   superare le L. 1.000.000 per ogni impresa beneficiaria."

   "Art. 3

   (primo comma)

   La Regione  concede contributi in conto interesse a favore dei
   soggetti di  cui al  comma 1  dell'art. 2 della presente legge
   che abbiano  subito danno  superiore a  L. 2.000.000 e che non
   intendano beneficiare  del contributo  a fondo  perduto di cui
   all'art. 2.

   (secondo comma)

   Il contributo  è concesso  nella misura annua del 7% su mutui
   contratti  dal   richiedente  fino   ad  un   importo  massima
   complessivo di L. 10.000.000 e di durata massima di 10 anni."

   "Art. 4

   La Regione  concede contributi  a fondo perduto ai proprietari
   di  fabbricati  destinati  ad  uso  di  abitazione,  attività
   artigianali, turistiche  e commerciali, per la riparazione dei
   danni causati da calamità naturali.

   Il contributo  è concesso  nella misura massima del 70% della
   spesa di  cui al  comma precedente e per la sola parte di essa
   superiore a  L. 200.000.  Tale contributo  non potrà comunque
   superare le L. 1.500.000 per ogni proprietario."

   "Art. 5

   (primo comma)

   La Regione  concede contributi in conto interesse a favore dei
   soggetti di  cui al  comma 1 dell'art. 4 che abbiano subito un
   danno superiore a L. 3.000.000 e che non intendano beneficiare
   del contributo a fondo perduto di cui all'art. 4.

   (secondo comma)

   Il contributo  è  ammesso  nella  misura  del  7%  sui  mutui
   contratti  dal  richiedente  per  un  importo  massimo  di  L.
   15.000.000 e di durata massima di 10 anni."

   "Art. 6

   (secondo comma)

   Alla domanda,  nella quale deve essere dichiarato se l'azienda
   ha richiesto,  intenda richiedere  od ha  ottenuto  contributi
   aventi  le  medesime  finalità  in  base  ad  altre  leggi  o
   provvedimenti, vanno allegati i seguenti documenti:

   a) certificato  di iscrizione all'albo delle imprese artigiane
      o alla  separata sezione per i consorzi, ovvero certificato
      di  iscrizione   negli   elenchi   degli   aventi   diritto
      all'assistenza della Cassa Mutua Commercianti o certificato
      di  iscrizione   all'Albo  delle   Cooperative,   o   copia
      dell'autorizzazione amministrativa  comprovante l'attività
      turistica esercitata;
   b) preventivo  di spesa  per la  ricostituzione delle  scorte,
      macchinari, attrezzature,  arredi e  merci in lavorazione e
      in  magazzino,  distrutte  e  danneggiate,  ovvero  per  la
      riparazione degli immobili;
   c) ai  fini del  contributo di cui al Titolo III, artt. 4 e 5,
      dichiarazione del  competente  ufficio  distrettuale  delle
      imposte dalla  quale  risulti  il  reddito  definitivamente
      accertato."

   "Art. 9

   (secondo comma)

   Le domande  intese ad  ottenere le agevolazioni previste dalla
   presente legge per danni prodotti da calamità naturali devono
   essere presentate  al Sindaco,  entro  60  giorni  dall'evento
   calamitoso e  comunque non oltre 30 giorni dalla pubblicazione
   sul Bollettino  Ufficiale della  Regione  della  delimitazione
   delle zone colpite da calamità naturali. Nel caso in cui tale
   evento si  sia già  verificato, il  termine di  60 giorni  si
   intende riferito  a quello di entrata in vigore della presente
   legge."

La  presente   legge  regionale   è  pubblicata  sul  Bollettino
Ufficiale della  Regione. E'  fatto obbligo  a chiunque spetti di
osservarla e farla osservare come legge della Regione Toscana.

Firenze, 24 gennaio 1975.

La presente  legge è  stata approvata dal Consiglio regionale il
16-12-1974 ed è stata vistata dal Commissario del Governo il 18-
1-1975.



PUBBLICHE CALAMITA'

