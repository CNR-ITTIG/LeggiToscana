Norme sulle procedure contrattuali degli enti ospedalieri.

Il Consiglio Regionale ha approvato il 10-2-1975
Il Commissario del Governo ha apposto il visto il 17-3-1975
Il Presidente  della Giunta  Regionale promulga la seguente legge
regionale:

ARTICOLO 1

La presente  legge, nell'ambito dei principi fondamentali fissati
dalla legge  17 luglio  1890, n.  6972 e  della legge 12 febbraio
1968, n.  132 nonchè  dal DL  8 luglio  1974, n. 264, convertito
nella legge 17 agosto 1974, n. 386 e della legge 2 febbraio 1973,
n.  14,   disciplina  le   procedure  contrattuali   degli   Enti
Ospedalieri della Regione Toscana.

ARTICOLO 2

I contratti  degli Enti  Ospedalieri dai  quali deriva  una spesa
debbono, di  regola, essere  preceduti da  gare mediante pubblico
incanto  o   licitazione   privata   a   giudizio   discrezionale
dell'Amministrazione.

Per lavori  e forniture  che richiedono  competenze  o  mezzi  di
esecuzione speciali  può essere  seguita la forma dell'appalto -
concorso.

In questo  caso la scelta del progetto deve essere effettuata dal
Consiglio di  Amministrazione dell'Ente  Ospedaliero, sentito  il
parere di  una commissione tecnica, nominata dal Consiglio stesso
e presieduta  dal Presidente dell'Ente o da un consigliere da lui
delegato. Della commissione tecnica fa parte il capo del servizio
o  comunque   il  responsabile   della  buona   esecuzione  della
fornitura, o del lavoro, o dell'uso della strumentazione.

ARTICOLO 3

L'Ente Ospedaliero può procedere a trattativa privata:

1) quando  gli incanti  e le  licitazioni  siano  andati  deserti
   ovvero  quando   non  abbiano  condotto  ai  risultati  minimi
   indicati dall'Amministrazione;
2) quando  si tratti dell'acquisto di beni o servizi che una sola
   ditta può  fornire con  i requisiti  tecnici e  il  grado  di
   perfezione richiesti  o la  cui produzione  sia  garantita  da
   privativa industriale  o per  la cui  natura non sia possibile
   promuovere il concorso di pubbliche offerte;
3) quando  si debbono  prendere in  affitto  locali  destinati  a
   servizi o ad uffici dell'Ente Ospedaliero;
4) quando si tratti di contratti di valore non superiore a trenta
   milioni per  gli Enti  da cui dipendono ospedali regionali, o,
   comunque con  un numero  di posti letto superiore a ottocento;
   di valore non superiore a quindici milioni per gli Enti da cui
   dipendono ospedali  provinciali o,  comunque, con un numero di
   posti letto  superiore a quattrocento; di valore non superiore
   a  sette  milioni  e  cinquecentomila  per  gli  Enti  da  cui
   dipendono soltanto ospedali di zona.
   Le  cifre   di  cui   sopra  potranno   essere   variate   con
   deliberazione del  Consiglio regionale. Ai fini della presente
   disposizione:
   a) le  opere, le forniture e i lavori di eguale natura debbono
      formare oggetto  di un  unico contratto  senza  artificiali
      separazioni;
   b) quando  si tratta  di spese  continuative, l'ammontare  del
      contratto si  desume dalla  ragione composta  del prezzo  e
      della durata di esso. In ogni caso, peraltro, la trattativa
      privata dovrà essere preceduta da una gara ufficiosa;
5) quando  ricorrano circostanze eccezionali, di estrema urgenza,
   esaurientemente motivate.

ARTICOLO 4

La contrattazione  con Enti  pubblici, Cooperative  o Consorzi di
Cooperative può  sempre avvenire senza le limitazioni di oggetto
e  di   forme  previste   negli  articoli   precedenti,   purchè
l'aggiudicazione  risulti   manifestamente   opportuna   e   più
economicamente conveniente a parità di qualità della fornitura.

ARTICOLO 5

I  contratti   riguardanti  le   locazioni,  gli   acquisti,   le
somministrazioni o  gli appalti delle amministrazioni ospedaliere
debbono uniformarsi  a capitolati  deliberati  dal  Consiglio  di
amministrazione in  conformità a  capitolati tipo  fissati dalla
Regione con proprio regolamento.

La definizione  dei capitolati  tipo  deve  essere  preceduta  da
consultazioni con le amministrazioni ospedaliere.

La Giunta Regionale può indicare le liste merceologiche tipo dei
beni  e  materiali  di  generale  consumo  occorrenti  agli  Enti
Ospedalieri.

ARTICOLO 6

I contratti ed i verbali per aste, licitazioni private, appalti e
tutti gli atti degli Enti Ospedalieri per cui occorra pubblicità
ed autenticità  della forma,  sono ricevuti,  in forma  pubblica
amministrativa, dal Direttore amministrativo dell'Ente.

Nelle aste  pubbliche e  nelle licitazioni  private il verbale di
aggiudicazione equivale, a tutti gli effetti, al contratto.

Il Direttore  amministrativo provvede  alla  registrazione  degli
atti ai  sensi della  legge del  registro  e  tiene  lo  speciale
repertorio prescritto dalla legge medesima.

E' fatta  salva la  possibilità di ricorrere, anche a seguito di
richiesta dell'altro contraente, alla forma notarile.

ARTICOLO 7

Le  norme   concernenti  la  formazione  e  la  stipulazione  dei
contratti sono  fissate  nel  regolamento  relativo  al  servizio
amministrativo.

Alle aste  pubbliche  e  alle  licitazioni  private  presiede  il
Presidente dell'Ente Ospedaliero o, per sua delega, un membro del
Consiglio di  Amministrazione,  con  l'assistenza  del  Direttore
amministrativo.

Al termine  della gara  il Presidente  o il  Consigliere delegato
procede all'aggiudicazione al miglior offerente.

Se il  contratto non  supera  il  valore  di  cinque  milioni  la
stipulazione   può    avvenire   mediante    corrispondenza    o
dichiarazione sottoscritta dalle parti.

Il  valore   in  precedenza   fissato  può  essere  variato  con
deliberazione del Consiglio regionale.

ARTICOLO 8

Con  decreto   del  Presidente   della   Regione,   su   conforme
deliberazione del Consiglio regionale, possono essere determinate
unioni obbligatorie  d'acquisto fra  più  Enti  Ospedalieri.  Il
decreto stabilisce le modalità dell'unione.

Le norme che disciplinano le forme e le procedure contrattuali si
applicano anche ai contratti d'acquisto in unione.

Gli Enti  Ospedalieri che  partecipano alla  unione delegano alla
procedura di  acquisto una  Commissione rappresentativa  di tutti
gli Enti partecipanti.

Per quanto  attiene ai limiti alla trattativa privata valgono per
gli acquisti  unitari le  norme riferite agli Ospedali regionali,
salvo deroghe  espresse determinate  nel decreto  di cui al primo
comma.

ARTICOLO 9

Per i servizi e gli acquisti in economia la Regione può adottare
un regolamento  tipo cui  si uniformano  i regolamenti degli Enti
Ospedalieri.

ARTICOLO 10

I controlli  relativi all'esecuzione  ed al  collaudo delle opere
eseguite in  appalto sono  esercitati  a  cura  dell'Ente,  salvo
quanto  stabilito  in  leggi  statali  o  regionali  sulle  opere
finanziate in tutto o in parte dallo Stato o dalla Regione.

Spetta al Consiglio di amministrazione deliberare sulle domande o
riserve   dall'appaltatore,    sulle   transazioni,   sulla   non
applicazione di  penalità contrattuali, nonchè sulla revisione,
in aumento o in diminuzione, dei prezzi contrattuali.

ARTICOLO 11

Tutti i  beni appartenenti  agli Enti  Ospedalieri  si  intendono
destinati a pubblico servizio ospedaliero e sono indisponibili ai
sensi dell'art. 828 comma II del Codice Civile.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 20 marzo 1975.

La presente  legge è  stata approvata dal Consiglio regionale il
10-2-1975 ed  è stata vistata dal Commissario del Governo il 17-
3-1975.



ENTI SANITARI
CONTABILITA' CONTRATTI

