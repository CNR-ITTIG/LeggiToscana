Disciplina relativa  al finanziamento delle spese di cui all'art.
6 LR 16-1-1975, n. 6.

Il Consiglio Regionale ha approvato il 22-4-1975
Il Commissario del Governo ha apposto il visto il 23-5-1975
Il Presidente  della Giunta  Regionale promulga la seguente legge
regionale:

ARTICOLO 1

Nei limiti  delle disponibilità  di cui  all'art. 1,  n. 4 della
legge 16-1-1975,  n. 6,  il  finanziamento  delle  spese  di  cui
all'art.  6  della  citata  legge  è  disciplinato  dalle  norme
seguenti.

ARTICOLO 2

La Regione eroga annualmente somme per il finanziamento integrale
delle seguenti spese:

1) spese  per interventi  cui consegue un ripristino del grado di
   efficienza dei  servizi ospedalieri  di cui  all'art. 1 DPR 27
   marzo 1969, n. 128;
2) spese  per interventi  cui consegue una compressione dei costi
   di gestione  e/o un  miglioramento del grado di efficienza dei
   servizi, per  ammodernamenti, per  acquisto e posa in opera di
   strutture e  attrezzature sanitarie, di attrezzature tecnico -
   economali e  per acquisto  di automezzi,  escluse comunque  le
   nuove opere edilizie;
3) spese per acquisto e posa in opera di strutture e attrezzature
   concernenti  l'istituzione   di  nuove  divisioni,  sezioni  e
   servizi ospedalieri, escluse comunque le nuove opere edilizie.

ARTICOLO 3

I finanziamenti sono approvati dal Consiglio regionale sulla base
di piani  di riparto elaborati dalla Giunta e riferiti a motivate
richieste degli  enti ospedalieri  per  specifiche  categorie  di
spese e per singoli beni.

ARTICOLO 4

Le domande di finanziamento delle spese di cui al precedente art.
2, prodotte  dal presidente  dell'ente  ospedaliero  su  conforme
provvedimento del  consiglio di  amministrazione,  indicano,  per
ogni categoria  di spesa,  l'ordine di priorità degli interventi
richiesti e il presumibile onere.

ARTICOLO 5

I provvedimenti  del consiglio  di amministrazione in ordine alle
spese di cui al n. 1 del precedente articolo 2, sono corredati da
una relazione  tecnica, a  firma del  responsabile  del  servizio
economale, contenente i seguenti dati:

a) destinazione funzionale, caratteristiche tecniche, tipo e data
   di acquisto dei beni da ripristinare;
b) periodo  di funzionamento,  impieghi  effettuati  e  stato  di
   usura;
c) reparto o servizio cui il bene è destinato;
d) numero di altri beni identici e con destinazione similare.

ARTICOLO 6

I provvedimenti  del consiglio  di amministrazione in ordine alle
spese di cui al n. 2 del precedente articolo 2 devono dimostrare,
con motivata  relazione tecnica,  oltre  alla  disponibilità  di
adeguate unità  di  personale,  l'opportunità  della  spesa  in
relazione  alle   specifiche  finalità   della  citata  norma  e
privilegiare   per    quanto    possibile    l'obiettivo    della
deospedalizzazione degli infermi.

ARTICOLO 7

I provvedimenti  del consiglio  di amministrazione in ordine alle
spese di  cui al n. 3 del precedente articolo 2 devono dimostrare
l'effettiva  disponibilità  e  l'immediata  utilizzazione  degli
ambienti destinati  ad ospitare  la divisione,  la sezione  o  il
servizio,  nonchè   la  disponibilità  di  adeguate  unità  di
personale.

ARTICOLO 8

In alternativa  al finanziamento  diretto, per le spese di cui ai
numeri 2  e 3  del precedente  articolo 2, la Regione, nei limiti
delle disponibilità annuali e con le procedure di cui agli artt.
3 e  4, può  procedere ad acquisti diretti, alla stipulazione di
mutui ovvero autorizzare gli enti ospedalieri a contrarre mutui o
locazioni finanziarie  garantite da fidejussione regionale che si
estende a  tutti gli  oneri di  ammortamento, nonchè  a tutte le
spese accessorie ed altri oneri conseguenziali.

ARTICOLO 9

Le norme della presente legge sono estese, in quanto applicabili,
ai provvedimenti degli enti ospedalieri concernenti l'acquisto di
attrezzature  scientifiche,   anche  previo   disinvestimento  di
cespiti patrimoniali  di cui agli artt. 1, lett. e) e 3, comma II
della legge regionale 24 dicembre 1974, n. 77.

ARTICOLO 10

Il regime  di finanziamento  delle altre  spese di cui all'art. 6
della  legge   regionale  16   gennaio  1975   sarà  determinato
successivamente all'approvazione della disciplina regionale sulla
riorganizzazione dei settori interessati.

ARTICOLO 11
(Norma transitoria)

Nel primo  anno di  applicazione della presente legge, al fine di
assicurare   la   continuità   dei   finanziamenti   agli   enti
ospedalieri, i piani di riparto, in deroga a quanto stabilito dal
precedente articolo  3, sono approvati dalla Giunta regionale, su
conforme parere della competente commissione consiliare.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 28 maggio 1975.

La presente  legge è  stata approvata dal Consiglio regionale il
22-4-1975 ed  è stata vistata dal Commissario del Governo il 23-
5-1975.



ENTI SANITARI

