Norme transitorie  sulla ripartizione  del  fondo  regionale  per
l'assistenza ospedaliera  e sul bilancio di previsione degli enti
ospedalieri.

Il Consiglio Regionale ha approvato il 30-12-1974
Il Commissario del Governo ha apposto il visto il 14-1-1975
Il Presidente  della Giunta  Regionale promulga la seguente legge
regionale:

ARTICOLO 1

Lo stanziamento  assegnato alla  Regione a norma dell'art. 17 del
DL 8  luglio 1974, n. 264, convertito nella legge 17 agosto 1974,
n.  386,   costituisce  il   Fondo  regionale   per  l'assistenza
ospedaliera.

Il Fondo  è iscritto, a partire dall'esercizio finanziario 1975,
negli stati  di previsione  del bilancio  della  Regione  in  due
appositi capitoli  delle contabilità speciali, uno per l'entrata
e uno per la spesa.

Il capitolo  relativo alla spesa è ripartito in articoli secondo
i seguenti gruppi di spesa:

1) spesa  per l'assistenza  erogata dagli  enti ospedalieri anche
   convenzionati  con   cliniche  ed   istituti  universitari  di
   ricovero e cura ai sensi dell'art. 4 del DPR 27 marzo 1969, n.
   129, nonchè dagli ospedali clinicizzati;
2) spesa  per l'assistenza resa per convenzione dalle istituzioni
   sanitarie ai sensi dell'art. 18, comma 1, DL 8 luglio 1974, n.
   264, convertito  nella legge 17 agosto 1974, n. 386; spesa per
   l'assistenza ospedaliera  erogata  in  forma  indiretta  dalla
   Regione ai  sensi dell'art.  12, commi  2 e  3 del DL 8 luglio
   1974, n.  264, convertito  nella legge 17 agosto 1974, n. 386;
   spesa per  l'assistenza ospedaliera resa all'estero, secondo i
   vigenti ordinamenti  degli enti  mutualistici,  nei  confronti
   degli aventi  diritto che  si  trovino  fuori  del  territorio
   nazionale per  ragioni di  lavoro e  per i rimborsi alle Casse
   marittime per  l'assistenza  ospedaliera  all'estero  a  norma
   dell'art. 12,  commi 5  e 7,  del DL  8 luglio  1974,  n.  264
   convertito nella legge 17 agosto 1974, n. 386;
3) spesa  per la  gestione dello  stanziamento di  cui  al  primo
   comma, ivi  compresa la spesa per il personale di cui all'art.
   19 del  DL 8  luglio 1974, n. 264 convertito nella legge 17-8-
   1974, n.  386,  nonchè  la  spesa  per  il  decentramento  di
   funzioni relative alla predetta legge;
4) spesa  d'investimento relativa  agli enti di cui al punto 1 ed
   altri oneri  comunque afferenti  il DL  8 luglio  1974, n. 264
   convertito nella  legge 17  agosto 1974, n. 386, nonchè spese
   impreviste riguardanti i precedenti gruppi di spesa.

Il  Consiglio  regionale,  su  proposta  della  Giunta,  delibera
annualmente l'entità  e le  eventuali successive  variazioni dei
predetti gruppi di spesa.

ARTICOLO 2

Lo stanziamento concernente il gruppo di spesa di cui all'art. 1,
è ripartito  tra  gli  enti  ivi  indicati  secondo  i  seguenti
criteri:

a) stipendi,  assegni, indennità,  compensi ed oneri diversi per
   il personale, nonchè oneri riflessi.
   La Regione  corrisponde una  somma  pari  alla  spesa  per  il
   personale in  servizio al  31 dicembre di ogni anno maggiorata
   degli incrementi  automatici spettanti  al personale nell'arco
   del nuovo  esercizio, degli oneri conseguenti all'applicazione
   di contratti  collettivi di  lavoro, degli  oneri  relativi  a
   mutamenti di  qualifica del personale formalmente riconosciuti
   e degli oneri per nuove assunzioni preventivamente autorizzate
   dalla Regione.
   La Regione corrisponde altresì, con i criteri di cui sopra in
   quanto applicabili,  una somma  pari agli oneri a carico degli
   enti per il personale in quiescenza;

b) compensi  per consulenze  mediche a  regime forfettario; spese
   per gli organi dell'ente; canoni reali di locazione.
   La Regione  corrisponde una  somma pari  alla spesa  sostenuta
   annualmente dagli enti ospedalieri;

c) rate  di ammortamento  mutui e prestiti pluriennali; canoni di
   locazioni finanziarie mobiliari e immobiliari.
   La Regione corrisponde una somma annua pari alle rate di mutui
   e prestiti e ai canoni dipendenti da contratti stipulati al 31
   dicembre 1974.
   Per gli  impegni assunti  ma non  perfezionati entro la stessa
   data  gli   enti  ospedalieri,  qualora  intendano  portare  a
   compimento  l'operazione,   debbono   chiedere   alla   Giunta
   regionale la relativa autorizzazione;

d) medicinali  e gas  terapeutici,    materiali  di  laboratorio,
   materiale radiologico, materiale di medicazione e vario, esami
   e terapie affidati ad esterni.
   La Regione corrisponde:
   1) una  somma pari  al  4%    dell'introito  lordo  annuo  per
      prestazioni ambulatoriali e di pronto soccorso;
   2) una  somma,  per  le    giornate  complessive  di  degenza,
      determinata in  rapporto al costo effettivo per giornata di
      degenza desunto dal consuntivo dell'esercizio precedente;

e) vitto.
   La  Regione   corrisponde,  per  le  giornate  complessive  di
   degenza, una  somma determinata in rapporto al costo effettivo
   per giornata  di degenza desunto dal consuntivo dell'esercizio
   precedente;

f) manutenzione  dei beni  immobili, manutenzione  e  rinnovo  di
   minute, attrezzature sanitarie, economali e tecniche.
   La Regione  corrisponde una  somma non superiore al 2,5% della
   previsione di  spesa  complessiva  annua  di  parte  corrente,
   escluso il fondo di riserva;

g) altre voci di spesa.
   La Regione  corrisponde una somma pari alla spesa ragguagliata
   al 31  dicembre di  ogni anno  e rivalutata di un coefficiente
   non superiore al presunto incremento dei prezzi;

h) fondo di riserva.
   La Regione corrisponde una somma non superiore allo 0,5% della
   previsione di spesa complessiva annua di parte corrente.

Per l'anno 1975, su proposta della Giunta, da presentarsi entro e
non oltre il 30 maggio, il Consiglio regionale delibera indici di
costi ottimali per le voci indicate ai paragrafi d) ed e) al fine
di conseguire  una  razionalizzazione  della  spesa  ospedaliera,
tenendo conto delle indicazioni fornite dalle iniziative previste
agli   artt.    8   e    9.   Tale   determinazione   comporterà
obbligatoriamente da  parte degli  enti ospedalieri l'adozione di
provvedimenti atti  ad  effettuare  le  opportune  variazioni  di
bilancio.

Per gli anni successivi tale provvedimento dovrà essere proposto
dalla Giunta  entro  e  non  oltre  il  30  settembre  precedente
l'esercizio cui si riferisce.

Il Consiglio  regionale,  su  proposta  della  Giunta,  determina
annualmente i coefficienti di variazione degli indici dei prezzi.

Resta escluso il finanziamento della spesa degli enti ospedalieri
dipendente da  impegni assunti  prima  del  31  dicembre  1974  o
comunque riferentesi  a periodi  precedenti l'anno 1975, salvo le
quote di spesa dipendenti da impegni pluriennali.

Dal 1  gennaio 1975  gli impegni  pluriennali  di  spesa  possono
essere assunti solo previa autorizzazione della Giunta regionale.

ARTICOLO 3

Il bilancio  di previsione  degli enti  ospedalieri,  redatto  in
conformità dei  criteri di  finanziamento di  cui alla  presente
legge e  della determinazione di cui al commi 2 e 3 dell'articolo
precedente, è  deliberato entro  il 30  novembre  dell'anno  che
precede  lo   esercizio  e   trasmesso  all'organo  regionale  di
controllo per  gli effetti  dell'art. 16  della legge 19 febbraio
1968, n. 132.

Il  bilancio  di  previsione  è  altresì  inviato  alla  Giunta
regionale munito del parere espresso dal Consiglio comunale o dal
Consorzio socio - sanitario ove l'ente ospedaliero ha sede.

In  attesa   della  normativa  regionale  sull'amministrazione  e
contabilità  degli   enti   ospedalieri,   la   materia   rimane
disciplinata dalle  norme RD  5 febbraio  1891, n.  99, in quanto
applicabili.

Il bilancio  di previsione degli enti ospedalieri è compilato in
conformità  del   modello   allegato   nonchè   dei   prospetti
dimostrativi delle  poste di  spesa e degli altri dati occorrenti
per una  prima individuazione  e valutazione  di centri di costo,
redatti secondo  le indicazioni  fornite dalla  Giunta  regionale
previa informazione della competente commissione consiliare.

ARTICOLO 4

In relazione  al flusso  del  Fondo  nazionale  per  l'assistenza
ospedaliera la Giunta regionale corrisponde acconti periodici sui
finanziamenti  previsti  dall'art.  2  in  base  ad  un  bilancio
previsionale di  Cassa  predisposto  trimestralmente  dagli  enti
ospedalieri.

Il bilancio  previsionale di cassa è trasmesso alla Giunta entro
il giorno 15 del mese precedente l'inizio di ogni trimestre.

I relativi  acconti sono concessi per la quota parte afferente la
competenza dell'esercizio finanziario in corso.

La determinazione  finale del  finanziamento spettante  a ciascun
ente ospedaliero  è effettuata  a chiusura  dell'esercizio dalla
Giunta regionale sulla base dei criteri di riparto e degli indici
di spesa,  in rapporto  all'attività  svolta  dall'ente,  tenuto
conto altresì  delle somme corrisposte direttamente dai soggetti
che si avvalgono delle prestazioni dell'ente.

Per effetto di tale determinazione gli enti ospedalieri apportano
ai rispettivi bilanci le necessarie modificazioni.

Gli enti  ospedalieri che nel corso dell'esercizio registrino per
cause  impreviste   maggiori  spese  di  gestione,  comunque  non
finanziabili,  possono   presentare  alla   Regione   documentata
richiesta di finanziamenti integrativi.

Il Consiglio regionale adotta gli opportuni provvedimenti.

ARTICOLO 5

Le eventuali minori spese conseguenti a compressione dei costi di
gestione e  le altre  disponibilità degli  enti ospedalieri sono
destinate, in  misura non inferiore al 50%, ad integrazione degli
stanziamenti per  interventi cui  consegua un  miglioramento  del
grado  di   efficienza  dei   servizi,  compresi  gli  interventi
manutentivi di  carattere ospedaliero, con esclusione della spesa
per il personale.

ARTICOLO 6

La somma di cui all'art. 1, punto 4), eccezion fatta per le spese
impreviste, è  ripartita separatamente  fra gli enti ospedalieri
in quote comprendenti:

a) spese  per interventi  cui consegue una compressione dei costi
   di gestione  e/o un  miglioramento o  ripristino del  grado di
   efficienza  dei   servizi,  per  ammodernamento,  acquisti  di
   attrezzature sanitarie e tecnico - economali e di automezzi;
b) spese  per la  didattica medica e non medica, per l'educazione
   sanitaria e per la ricerca scientifica;
c) spese  per l'istituzione di nuove divisioni, sezioni e servizi
   autorizzate nei modi di legge;
d) spese  per l'informatica e per l'introduzione e lo sviluppo di
   sistemi automatizzati;
e) spese  per attività  di cui  al penultimo  comma dell'art.  2
   legge 12 febbraio 1968, n. 132.

Il Consiglio  regionale, entro  tre mesi  dall'entrata in  vigore
della  presente   legge,  approva   la  disciplina   relativa  al
finanziamento delle spese di cui al comma precedente.

In attesa di tale disciplina sono finanziate per l'esercizio 1975
le spese  necessarie all'espletamento dei programmi di formazione
e  qualificazione  professionale  in  atto,  purchè  debitamente
autorizzati dalla  Regione, nonchè  le spese  di cui al punto e)
nell'importo previsto per l'esercizio precedente.

ARTICOLO 7

Ai fini  del controllo  sull'andamento della  gestione  gli  enti
ospedalieri  sono   tenuti  ad   inviare  alla  Giunta  regionale
periodicamente  un   rendiconto  dell'attività   e  delle  spese
sostenute, redatto  secondo i  criteri e  le modalità  stabiliti
dalla Giunta.

Il rendiconto  deve essere  corredato del parere del Collegio dei
Revisori.

ARTICOLO 8

Il Consiglio  regionale su  proposta della Giunta, da presentarsi
entro il 31 dicembre di ogni anno, approva una tabella contenente
medie  teoriche   della  degenza  media  ottimale  per  le  varie
attività ospedaliere.

Gli enti  ospedalieri segnalano  nei modi  e nei  tempi  indicati
dalla Giunta  regionale, le  differenze accertate  rispetto  alle
medie teoriche di cui al precedente comma.

La  Giunta   regionale  interviene   nei  confronti   degli  enti
ospedalieri  le   cui  degenze  effettive  superino  tali  valori
ottimali al  fine di accertarne ed eliminarne le eventuali cause.
A questo  scopo la  Giunta può  istituire, sentito  il Consiglio
regionale, una  commissione tecnica  consultiva,  presieduta  dal
Presidente della  Giunta o  da un  componente della Giunta stessa
all'uopo delegato,  con il  compito di esprimere pareri in ordine
alle   migliori    condizioni   di   efficienza   dell'intervento
ospedaliero.

Delle  iniziative   adottate  la  Giunta  informa  la  competente
commissione consiliare.

ARTICOLO 9

La Giunta  regionale è  autorizzata a  stipulare convenzioni con
università ed  altri organismi di ricerca per la costituzione di
un  osservatorio  farmacologico  avente  il  compito  di  fornire
periodiche  indicazioni   cliniche  sull'uso  dei  farmaci  e  di
formulare proposte  di orientamento  atte a  realizzarne  un  uso
razionale negli enti ospedalieri della Toscana.

ARTICOLO 10

Il Collegio dei Revisori degli enti ospedalieri è composto da un
rappresentante del  Ministero del  Tesoro e da due rappresentanti
effettivi e due supplenti nominati dal Consiglio regionale.

Il Collegio elegge nel proprio seno il presidente.

I componenti  del Collegio durano in carica cinque anni e possono
essere riconfermati.

Il Collegio  esercita la  vigilanza sulla gestione del bilancio e
del  patrimonio   dell'ente  e   sulla  regolarità   degli  atti
amministrativi. Vigila  altresì il  rispetto degli  indirizzi  e
sulla realizzazione  degli obiettivi posti dalla Regione all'ente
ospedaliero  ed   esercita  ogni  altra  attività  eventualmente
attribuita al medesimo con legge regionale.

Il Collegio  trasmette copie dei verbali delle proprie riunioni e
fornisce,  a  richiesta,  informazioni  al  presidente  dell'ente
ospedaliero e alla Giunta regionale.

ARTICOLO 11

Le norme della presente legge si applicano anche alle Istituzioni
pubbliche di assistenza e beneficenza, classificate infermerie ai
sensi del  RD 30  settembre 1938, n. 1631, che svolgono attività
di assistenza ospedaliera.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 16 gennaio 1975.

La presente  legge è  stata approvata dal Consiglio regionale il
30-12-1974 ed è stata vistata dal Commissario del Governo il 14-
1-1975.

ALLEGATO
Modello del  Bilancio di  previsione degli  enti ospedalieri  per
l'anno finanziario 1975

<Si omette la pubblicazione del modello di bilancio>

ENTI SANITARI
BILANCIO

