Istituzione del Parco naturale della Maremma.

Il Consiglio Regionale ha approvato il 28-4-1975
Il Commissario del Governo ha apposto il visto il 30-5-1975
Il Presidente  della Giunta  Regionale promulga la seguente legge
regionale:

ARTICOLO 1

E' istituito il parco naturale della Maremma.

Scopo del  parco è  la tutela  delle  caratteristiche  naturali,
ambientali e  storiche della Maremma in funzione dell'uso sociale
di tali valori, nonchè la promozione della ricerca scientifica e
della didattica naturalistica.

ARTICOLO 2

Il territorio  del parco  si  estende  nei  Comuni  di  Grosseto,
Magliano  in   Toscana  ed   Orbetello  e   comprende   i   monti
dell'Uccellina, la  palude della Trappola e la foce dell'Ombrone,
secondo la  delimitazione individuata  dalla cartografia in scala
1: 25.000 che costituisce l'allegato A) della presente legge.

Per  giustificati   motivi   conseguenti   all'assetto   generale
risultante dal  piano territoriale  di coordinamento  di  cui  al
successivo articolo  5,  i  confini  del  parco  potranno  essere
modificati in sede di approvazione del piano stesso.

ARTICOLO 3

Alla gestione e all'amministrazione del parco è provvisoriamente
preposto il Consorzio per l'istituzione del parco della Maremma.

Entro tre  mesi dall'entrata  in vigore  della presente legge, il
Consorzio muterà  i propri  fini ai  sensi  dell'articolo  1  ed
assumerà la  denominazione di Consorzio del parco naturale della
Maremma.

Il nuovo statuto prevederà come organi del Consorzio:

- il Presidente;
- il Consiglio.

Prevederà altresì  l'istituzione di un comitato scientifico, di
un direttore  del  parco,  degli  uffici  tecnico  -  scientifici
occorrenti per l'attuazione delle finalità del parco.

Il Consiglio è composto da tre rappresentanti della Provincia di
Grosseto,  di   cui  uno  designato  dalla  minoranza;    da  tre
rappresentanti per  ciascuno dei  Comuni di Grosseto, Magliano in
Toscana ed  Orbetello, di  cui uno designato dalla minoranza;  da
un  rappresentante   dell'Opera   nazionale   combattenti.   Come
rappresentanti degli  enti locali  possono essere nominati membri
estranei ai consigli degli enti stessi.

Il  comitato   scientifico  esercita  funzioni  consultive  e  di
proposta  nei  confronti  del  presidente  e  del  consiglio  del
Consorzio. Esso  è  composto  da  sette  esperti,  nominati  dal
consiglio del  consorzio in  modo da  assicurare la  presenza  di
adeguate  competenze   per   i   vari   settori   delle   scienze
naturalistiche e ambientali.

I detti esperti sono nominati:

- uno  sulla base  di una terna di nomi indicata dall'Università
  degli Studi  di Firenze,  su proposta  del  relativo  Consiglio
  della facoltà di Scienze Matematiche, Fisiche e Naturali;
- uno  sulla base  di una terna di nomi indicata dall'Università
  degli Studi  di Pisa,  su proposta del relativo Consiglio della
  Facoltà di Scienze Matematiche, Fisiche e Naturali;
- uno  sulla base  di una terna di nomi indicata dall'Università
  degli Studi  di Siena, su proposta del relativo Consiglio della
  Facoltà di Scienze Matematiche, Fisiche e Naturali;
- uno  sulla base  di una terna di nomi indicata dall'Università
  degli Studi  di Firenze,  su proposta  del  relativo  Consiglio
  della facoltà di Scienze Agrarie e Forestali;
- uno  sulla base  di una terna di nomi indicata dall'Università
  degli Studi  di Pisa,  su proposta del relativo Consiglio della
  Facoltà di Scienze Agrarie;
- uno  sulla base  di una  terna di  nomi indicata  dal Consiglio
  nazionale delle ricerche;
- uno  sulla base  di una  terna di  nomi indicata  dal Consiglio
  provinciale di Grosseto.

ARTICOLO 4

L'ordinamento e  la pianta  organica del  personale del Consorzio
sono disciplinati  con regolamento  approvato dal  Consiglio  del
Consorzio.

Il Consorzio  è soggetto ai controlli regionali previsti per gli
Enti locali.

ARTICOLO 5

Entro sei  mesi dall'entrata  in vigore  della presente legge, il
Consorzio del  parco naturale  della Maremma, sentiti i Comuni di
Grosseto,   Magliano    in   Toscana   e   Orbetello,   sottopone
all'approvazione del Consiglio regionale un piano territoriale di
coordinamento  riguardante   l'area  del   parco  e  i  rimanenti
territori  dei   Comuni  di  Grosseto,  Magliano  in  Toscana  ed
Orbetello.

Trascorso infruttuosamente  il termine  di cui al primo comma, la
Regione provvede  direttamente, sentiti i Comuni interessati alla
redazione e all'approvazione del piano.

Relativamente all'area  del  parco  di  cui  all'articolo  2,  le
previsioni del  piano territoriale di coordinamento e le relative
norme di  attuazione sono  immediatamente efficaci e vincolanti e
si sostituiscono  ad eventuali  previsioni  difformi  dai  locali
strumenti urbanistici.

Per le aree esterne al parco, i Comuni interessati sono tenuti ad
uniformare i  rispettivi strumenti urbanistici alle direttive del
piano territoriale di coordinamento.

Qualora,  entro   un  anno   dall'entrata  in  vigore  del  piano
territoriale di  coordinamento, i  Comuni non provvedano ai sensi
del precedente  comma, la  Regione esercita  i poteri sostitutivi
secondo le  procedure di  cui all'articolo 1 della legge 6 agosto
1967, n. 765 e le successive modificazioni con legge regionale.

ARTICOLO 6

Nel  quadro   delle  indicazioni   del  piano   territoriale   di
coordinamento, il  Consorzio persegue le finalità istitutive del
parco attraverso  un regolamento  d'uso del territorio e piani di
gestione aventi  -  l'uno  e  gli  altri  -  efficacia  di  piani
particolareggiati. Il  regolamento e  i piani  interessano l'area
del parco  e sono deliberati dal Consiglio del Consorzio, sentito
il comitato scientifico.

Per le funzioni amministrative anche indirettamente connesse alla
realizzazione delle  predette finalità  tramite  il  regolamento
d'uso e  i piani di gestione, la Regione ha facoltà di concedere
deleghe al Consorzio.

Ogni piano  di gestione  deve contenere  l'indicazione della  sua
durata. In difetto la durata del piano si intende triennale.

I progetti  dei piani  di gestione  e del  regolamento d'uso sono
depositati presso  le segreterie  del Consorzio  e dei  Comuni di
Grosseto, Magliano  in Toscana  ed Orbetello  per  la  durata  di
giorni trenta,  durante i quali chiunque ha facoltà di prenderne
visione.

L'effettuato  deposito   è  reso   noto  al   pubblico  mediante
inserzione sul  Bollettino Ufficiale  della Regione  Toscana, sul
Foglio Annunzi  Legali della  Provincia e  su  due  quotidiani  a
diffusione nazionale.

Fino a  trenta giorni  dopo la  scadenza del  periodo di deposito
potranno essere  presentate opposizioni  dai titolari  di diritti
reali su immobili interessati dai progetti.

Scaduto tale  termine il  Consiglio del  Consorzio approva in via
definitiva i  piani di gestione ed il regolamento d'uso motivando
espressamente su ogni singola opposizione.

Il rilascio  delle licenze  edilizie nel  territorio del parco è
subordinato a preventivo nulla - osta del Consorzio.

In difetto di nulla - osta la licenza si considera nulla.

ARTICOLO 7

Per l'attuazione  dei piani di gestione e secondo le modalità da
essi previste,  il Consorzio può concedere contributi al fine di
incentivare determinate attività o di sopperire a diminuzioni di
redditi aziendali.

I  piani   di  gestione   prevedono  i  criteri  di  riparto  dei
contributi.

ARTICOLO 8

Il Consorzio  promuove l'espropriazione  di terreni o di immobili
necessari per  la realizzazione  delle finalità  del  parco,  ai
sensi e  secondo le  modalità delle  leggi vigenti in materia di
espropriazione per pubblica utilità.

Il Consorzio  può  acquisire  beni  immobili  anche  in  base  a
rapporti contrattuali  e, in  generale,  stipulare  contratti  ed
accordi, nonchè  mutui, ritenuti  opportuni per la realizzazione
delle finalità del parco.

I terreni  ed i  beni immobili comunque acquisiti fanno parte del
patrimonio indisponibile del Consorzio.

ARTICOLO 9

Senza pregiudizio  per le sanzioni previste dalle vigenti leggi a
chiunque violi le prescrizioni poste a tutela del parco dal piano
territoriale di  coordinamento,  dai  piani  di  gestione  o  dai
regolamenti  emanati   dal  Consorzio  si  applica  una  sanzione
amministrativa da  un minimo  di L.  10.000 ad  un massimo  di L.
5.000.000, avendo  riguardo alla  gravità delle violazioni ed ai
precedenti di chi le ha commesse.

Delle violazioni  è redatto apposito processo verbale, copia del
quale  è   immediatamente  consegnata  al  trasgressore,  ovvero
comunicata  allo   stesso  entro   trenta  giorni   con   lettera
raccomandata.

Nei  quindici   giorni  successivi   alla   contestazione   della
infrazione,  il   trasgressore   può   presentare   le   proprie
controdeduzioni  al   presidente  del  Consorzio.  Il  presidente
provvede in ordine all'applicazione della sanzione nei successivi
trenta giorni.

Nel caso  che l'infrazione comporti un'alterazione dei luoghi, il
Presidente del  Consorzio, indipendentemente  dalle procedure  di
cui ai  precedenti commi,  ordina l'immediata  sospensione  delle
opere o  delle attività  e fissa  un termine per la riduzione in
pristino.

Scaduto  inutilmente  tale  termine,  il  Presidente  dispone  la
esecuzione in danno dei lavori di ripristino.

Il provvedimento  di sospensione e di assegnazione del termine è
comunicato   per    conoscenza    all'amministrazione    comunale
territorialmente interessata  ed è  notificato nelle  forme e ai
soggetti di  cui all'articolo  26, secondo  comma, della legge 17
agosto 1942,  n. 1150,  modificato dall'articolo  6 della legge 6
agosto 1967,  n. 765.  Si applica inoltre, in quanto compatibile,
la norma di cui al sesto comma del citato articolo 26.

Le disposizioni  del presente  articolo si applicano anche per le
opere eseguite  in difetto  di nulla- osta ai sensi dell'articolo
6.

ARTICOLO 10

Alle spese  per il  finanziamento e  l'attività del Consorzio si
provvede con:

1) i contributi degli enti che partecipano al Consorzio;
2) un  fondo di  dotazione iniziale conferito dalla Regione nella
   misura  di   L.  50.000.000   al  quale  si  provvede  con  la
   disponibilità del  cap. 20250  "Fondo di dotazione una tantum
   al Consorzio  del parco  naturale  della  Maremma"  che  viene
   istituito con  la variazione  a bilancio  di cui  al  seguente
   articolo;
3) un contributo annuo a carico del bilancio regionale a far data
   dall'anno 1976 nella misura di L. 36.000.000;
4) le  entrate  derivanti  da  rendite  patrimoniali,    lasciti,
   donazioni,   da   servizi   ed   attività   e   da   sanzioni
   amministrative.

ARTICOLO 11

Nello stato  di previsione  della spesa  del bilancio  per l'anno
1975 è introdotta la seguente variazione:

In diminuzione:

Tit. I - SPESE CORRENTI
Sez. 5a - Oneri non ripartibili
Rubr. 7a - Fondo globale

Cap. 17400
   Fondo per il finanziamento di provvedimenti
   legislativi in corso di adozione (lett. d)  L.      50.000.000

Di nuova istituzione:

Tit. II - SPESE IN CONTO CAPITALE
Sez. 4a - Azione ed interventi in campo economico
Rubr. 2a - Agricoltura

Cap. 20250
   Fondo di  dotazione al  Consorzio del parco
   naturale della Maremma                      L.      50.000.000

ARTICOLO 12

La spesa derivante dal punto n. 3 dell'articolo 10 della presente
legge farà  carico ad apposito capitolo che verrà istituito nel
bilancio di  previsione  per  l'anno  1976  al  Tit.  I  -  SPESE
CORRENTI; Sez.  4a -  Interventi in  campo economico;  Rubr. 2a -
Agricoltura;  con   la  seguente  denominazione:  "Contributo  al
Consorzio del parco naturale della Maremma".

Per gli  anni  successivi  al  1976  la  spesa  farà  carico  al
corrispondente capitolo dei relativi bilanci.

ARTICOLO 13

In relazione  alle esigenze di tutela di cui all'articolo 1 ed in
attesa dell'approvazione  del piano territoriale di coordinamento
previsto dall'articolo  5, all'interno del parco sono individuate
le seguenti  aree tipologiche,  secondo la  delimitazione di  cui
all'allegato A della presente legge:

a) area prevalentemente forestale e palustre (Zona 1);
b) area prevalentemente agricola (Zona 2).

ARTICOLO 14

Fino  all'entrata   in   vigore   del   piano   territoriale   di
coordinamento, e in carenza di esso, per un periodo non eccedente
i cinque  anni dall'entrata  in vigore  della presente  legge, è
vietata nel territorio del parco ogni trasformazione morfologica,
vegetazionale, colturale  e dell'assetto faunistico, nonchè ogni
attività che comporti processi di inquinamento ambientale.

E' vietata  altresì ogni  attività  edificatoria  limitatamente
all'area di cui alla lett. a) del presente articolo.

Sono consentite  attività edificatorie  all'interno dell'area di
cui alla lett. b) del precedente articolo, purchè in conformità
alle vigenti  disposizioni e nel rispetto dei vincoli previsti al
primo comma.

Prima dell'approvazione  dei piani di gestione, il Consorzio può
emanare regolamenti  provvisori aventi  gli  stessi  effetti  dei
piani nella osservanza delle stesse procedure per essi previste.

Nelle more  dell'approvazione delle  varianti ai locali strumenti
urbanistici, in attuazione delle direttive del piano territoriale
di coordinamento,  le misure  di salvaguardia introdotte ai sensi
del primo  e secondo  comma per  le aree  di cui  alla  lett.  b)
dell'art. 13,  si applicano  anche nelle  aree esterne  al  parco
individuate dall'allegato A) della presente legge.

Tale salvaguardia  decorre dall'entrata  in  vigore  della  legge
stessa e non potrà comunque eccedere i cinque anni successivi.

Senza pregiudizio  per i  provvedimenti e  le  sanzioni  previste
dalle vigenti  leggi, nel caso di infrazione ai divieti di cui al
primo, secondo e quarto comma del presente articolo, si applicano
le disposizioni  dell'art.  9.  Per  le  aree  esterne  al  parco
individuate ai  sensi del quarto comma, l'organo competente per i
provvedimenti  di  cui  all'art.  9  è  il  Sindaco  del  Comune
territorialmente interessato.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 5 giugno 1975.

La presente  legge è  stata approvata dal Consiglio Regionale il
28-4-1975 ed  è stata vistata dal Commissario del Governo il 30-
5-1975.

Allegato A
Cartografia del  nuovo Parco  naturale  della  Maremma  dai  tipi
dell'Istituto Geografico  Militare (Autorizz.  n. 847  del  12-5-
1975)

PARCHI
ORDINAMENTO

