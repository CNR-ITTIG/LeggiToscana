Interventi urgenti per la casa - Contributi ai comuni.

Il Consiglio Regionale ha approvato il 14-4-1975
Il Commissario del Governo ha apposto il visto il 15-5-1975
Il Presidente  della Giunta  Regionale promulga la seguente legge
regionale:

ARTICOLO 1

La Regione,  nel quadro  delle iniziative  urgenti per  la  casa,
concede  contributi   finanziari  ai  Comuni  per  agevolare  gli
interventi urgenti  ed indifferibili  diretti  alla  sistemazione
alloggiativa di  nuclei familiari  riconosciuti in  condizioni di
grave disagio.

ARTICOLO 2

Alla domanda  per la  concessione dei  contributi i Comuni devono
allegare:

a) copia  del  provvedimento    che    determina  la  provvisoria
   sistemazione  alloggiativa   di  nuclei  familiari  gravemente
   disagiati a  totale carico  del Comune o mediante concorso nel
   pagamento del  canone di  locazione dell'alloggio  o  mediante
   liquidazione di contributo "una tantum";
b) relazione  illustrativa degli  indirizzi  dell'amministrazione
   per  il  verificarsi  di  ulteriori  situazioni  di  emergenza
   dipendenti dai bisogni abitativi della comunità;
c) documentazione  relativa agli  oneri finanziari  a carico  del
   bilancio  comunale  in  forza  dei  provvedimenti  adottati  e
   indicazione  degli   oneri  derivabili  dall'attuazione  degli
   indirizzi di cui alla lettera b).

ARTICOLO 3

I contributi  sono concessi  e liquidati  con deliberazione della
Giunta regionale.

Nella deliberazione  la Giunta,  tenuto conto dei fatti che hanno
dato luogo  ai provvedimenti  di cui  all'art. 2,  lett. a), può
individuare     gli      ulteriori     interventi      azionabili
dall'amministrazione comunale  per la  tutela degli interessi dei
cittadini in ordine all'abitazione.

ARTICOLO 4

L'onere derivante  dall'applicazione  della  presente  legge  per
l'anno 1975,  determinato in  L. 20.000.000  farà carico al cap.
25750 "Interventi  urgenti per  la casa"  del  bilancio  relativo
all'anno in corso.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 22 maggio 1975.

La presente  legge è  stata approvata dal Consiglio regionale il
14-4-1975 ed  è stata vistata dal Commissario del Governo il 15-
5-1975.



EDILIZIA
ATTRIBUZIONI DELEGHE

