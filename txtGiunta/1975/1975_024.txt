Organizzazione dei  corsi di  perfezionamento e  di aggiornamento
del personale educativo ed ausiliario degli asili nido.

Il Consiglio Regionale ha approvato il 3-3-1975
Il Commissario del Governo ha apposto il visto il 3-4-1975
Il Presidente  della Giunta  Regionale promulga la seguente legge
regionale:

ARTICOLO 1
(Ambito di applicazione)

Fino all'entrata  in vigore  della legge  di riforma  e di delega
delle  funzioni  relative  alla  formazione  professionale  degli
operatori sanitari  e sociali,  i corsi  di perfezionamento  e di
aggiornamento del personale educativo ed ausiliario degli asili -
nido, previsti  rispettivamente dagli  artt. 9  e 10  della legge
regionale 24  marzo 1973,  n. 16, sono organizzati e disciplinati
secondo le norme contenute nella presente legge.

ARTICOLO 2
(Durata dei corsi e numero degli allievi)

I corsi  di perfezionamento del personale educativo degli asili -
nido hanno  durata  non  inferiore  ad  un  anno  solare  con  un
ammontare complessivo  non inferiore  a 1500 ore di insegnamento,
di cui  3/5 dedicate a lezioni teoriche ed attività di seminario
e di  gruppo e  2/5 di  tirocinio pratico.  Ogni gruppo di studio
all'interno del corso non deve superare le 20 unità.

I corsi di perfezionamento del personale ausiliario degli asili -
nido hanno  durata non  inferiore  a  2  mesi  con  un  ammontare
complessivo non  inferiore a  250 ore  comprensive del tirocinio.
Ogni gruppo  di studio all'interno del corso non deve superare le
20 unità.

I corsi di perfezionamento del personale ausiliario degli asili -
nido hanno  durata non  inferiore  a  2  mesi  con  un  ammontare
complessivo non  inferiore a  250 ore  comprensive del tirocinio.
Ogni gruppo  di studio all'interno del corso non deve superare le
20 unità.

I corsi  di aggiornamento  del personale  educativo ed ausiliario
degli asili  - nido  hanno durata  non inferiore  a 2 mesi con un
ammontare complessivo  non inferiore  a 150  ore. Ogni  gruppo di
studio all'interno del corso non deve superare le 20 unità.

Il numero  degli allievi da ammettere alla frequenza dei corsi di
perfezionamento e  di aggiornamento  del personale  educativo  ed
ausiliario è  determinato annualmente  dal Consiglio  Regionale.
Per i  corsi di  perfezionamento il numero è determinato in base
alle effettive esigenze dei servizi.

ARTICOLO 3
(Modalità per l'insegnamento)

I corsi  di perfezionamento  e  di  aggiornamento  del  personale
educativo ed ausiliario degli asili - nido sono organizzati sotto
forma di  lezioni -  seminario, di  esercitazioni pratiche  e  di
tirocinio presso servizi già esistenti.

Il contenuto  della formazione  deve corrispondere alle finalità
dell'asilo -  nido rivolto  ad assicurare una sana crescita ed un
armonico ed autonomo sviluppo della personalità del bambino.

Il programma  del corso  deve essere  indirizzato alla conoscenza
dell'intero arco dei bisogni del bambino fino al 3o anno di età.

ARTICOLO 4
(Programma di  insegnamento dei  corsi di  perfezionamento per il
personale educativo)

Il programma di insegnamento dei corsi per il personale educativo
è così articolato:

A) Parte teorica:
   1) Studio  sistematico dello  sviluppo della  personalità nei
      suoi  aspetti   biologico,  fisiologico   e  psichico,  con
      particolare riferimento  alla prima infanzia ed ai problemi
      della nascita e del primo anno di vita;
   2) Studio  documentario delle  motivazioni  del  comportamento
      umano  e   dei  meccanismi   di  adattamento  e  di  difesa
      dell'individuo nel  suo processo  di inserimento nel mondo,
      particolarmente riferiti alla prima infanzia;
   3) Apprendimento  di elementi  di informazione  e di  tecniche
      idonee all'"allevamento"  del bambino  - sia in ordine alla
      sua crescita  somatica, sia  in ordine  alla sua evoluzione
      psicologica -  come maturazione di capacità, di aiuto e di
      intervento educativo;
   4) Informazione,  sperimentazione, riflessione  su problemi di
      dinamica di  gruppo e di rapporti interpersonali al fine di
      permettere  l'acquisizione  di  un  tipo  di  comportamento
      idoneo ad un lavoro verso i bambini e di collaborazione con
      gli adulti.

   Per lo  svolgimento del  programma sono  previste le  seguenti
   discipline:

   a) sociologia della famiglia e dell'educazione;
   b) pedagogia della prima infanzia;
   c) pedagogia sociale;
   d) psicologia  dell'età evolutiva con particolare riferimento
      ai primi anni di vita;
   e) psicologia sociale;
   f) neuropsichiatria infantile;
   g) puericultura;
   h) igiene generale e dell'alimentazione;
   i)  fisiopatologia   dell'età   evolutiva   con   particolare
      riferimento ai primi anni di vita.

B) Parte pratica:

   Il tirocinio  pratico fa  parte integrante  del corso  e  deve
   essere condotto  in varie forme e in momenti diversi a partire
   dai primi mesi del corso.

   Il tirocinio  deve essere condotto sotto la guida di operatori
   particolarmente  qualificati   e  con   la  collaborazione  di
   esperti.

   Esso deve configurarsi nel seguente modo:

   a) presenza nell'asilo - nido, per un certo numero di ore alla
      settimana,   con   graduale   progressiva   assunzione   di
      corresponsabilità di assistenza educativa ai bambini;
   b) partecipazione  alle riunioni  di equipe dedicate all'esame
      di "casi" ed alla programmazione del lavoro;
   c) partecipazione alle riunioni con le famiglie;
   d) visite,  con permanenza continuata per un certo periodo, ad
      asili -  nido di  altre città,  Regioni o paesi o ad altre
      istituzioni educative per l'infanzia.

ARTICOLO 5
(Programma  per   i  corsi   di  perfezionamento   del  personale
ausiliario)

Sono argomento del corso teorico - pratico nozioni di:

-  organizzazione   dei  servizi   sociali  per   l'infanzia  con
  particolare riferimento alle finalità degli asili - nido, alla
  loro struttura,  alla loro  configurazione  ed  al  loro  ruolo
  nell'ambito dei servizi socio - sanitari;
- psicologia  elementare in  relazione ai  rapporti col bambino e
  con gli adulti;
- puericultura;
- igiene generale;
- igiene alimentare;
- principali malattie dell'infanzia.

ARTICOLO 6
(Programma dei  corsi di aggiornamento per il personale educativo
e ausiliario)

Il  programma   dei  corsi  di  aggiornamento  per  il  personale
educativo   e   ausiliario   è   svolto   alla   riflessione   e
all'approfondimento  dei  contenuti  previsti  per  il  corso  di
perfezionamento in relazione:

- all'esperienza di lavoro;
- all'evoluzione    dell'organizzazione    dei  servizi  socio  -
  sanitari;
- all'evoluzione delle scienze umane e sociali.

ARTICOLO 7
(Accesso ai corsi e obbligo dell'aggiornamento)

Ai corsi di perfezionamento del personale educativo degli asili -
nido  possono   accedere  tutti   coloro  che  hanno  titolo  per
partecipare ai relativi concorsi ai sensi dell'art. 9 della legge
regionale 24-3-1973, n. 16.

Ai corsi  di perfezionamento del personale ausiliario degli asili
- nido  possono accedere  tutti coloro  che sono  in possesso del
titolo di scuola media inferiore.

Ai corsi  di aggiornamento distinti per il personale educativo ed
ausiliario degli  asili -  nido possono  accedere i dipendenti di
tutti gli asili - nido.

Al personale  dipendente dai  Comuni e dagli Enti di cui all'art.
21  della   legge  regionale  24  marzo  1973,  n.  16  che  deve
frequentare i  corsi di  cui  al  precedente  comma,  le  ore  di
frequenza     al     corso     devono     essere     riconosciute
dall'amministrazione  di   provenienza  come  normale  orario  di
servizio.

I Comuni  e gli  altri Enti  di cui al citato art. 21 della legge
regionale 24  marzo 1973,  n. 16,  sono tenuti  a provvedere, nei
modi  previsti   dalla  presente   legge  all'aggiornamento   del
personale educativo  ed ausiliario  degli asili  - nido  da  loro
gestiti almeno una volta ogni cinque anni.

ARTICOLO 8
(Assistenza scolastica e diritto allo studio)

L'iscrizione ai corsi di perfezionamento e aggiornamento previsti
dalla presente legge è gratuita.

Gli allievi,  che frequentano  i corsi  di perfezionamento, hanno
diritto ad usufruire:

a) di un assegno mensile di L. 18.000;
b) di  un contributo  giornaliero a  titolo di rimborso spese per
   gli allievi  residenti in  località distanti  oltre i  10 km.
   dalla sede  del corso.  Tale contributo  sarà  erogato  nella
   misura fissa  di L.  500 giornaliere per gli allievi residenti
   entro i  30 km.  dalla sede  del corso; L. 700 giornaliere per
   una distanza comprensiva fra i 31 e i 50 km.; L. 1.000 oltre i
   50 km.

La distanza  è calcolata  dalla sede  comunale di residenza alla
sede comunale del corso.

Gli studenti  - lavoratori  potranno fruire  delle provvidenze di
cui al  secondo comma  del presente articolo solo nel caso in cui
siano posti in aspettativa senza godimento dello stipendio.

Le provvidenze  di cui  al primo  e secondo  comma  del  presente
articolo non  si applicano  nel caso  di comando attuato ai sensi
dell'art. 48 del DPR 27 marzo 1969, n. 130, o in caso analogo.

ARTICOLO 9
(Gestione dei corsi)

I corsi  di perfezionamento  e  di  aggiornamento  del  personale
educativo ed  ausiliario degli  asili -  nido, sono organizzati e
gestiti dalle  Province con  le modalità indicate nella presente
legge.

La  Giunta   Regionale  provvede   al   coordinamento   ed   alla
programmazione dei corsi di cui al precedente comma.

La Provincia stipula apposite convenzioni per il reclutamento del
personale insegnante,  con i  criteri e  le modalità fornite con
deliberazione della Giunta Regionale.

La  realizzazione  dei  programmi  d'insegnamento  sarà  attuata
secondo le  modalità determinate  da un  consiglio  di  gestione
didattica composta da:

a) 3  rappresentanti del  personale,  eletti  dall'assemblea  del
   personale;
b) 3  rappresentanti degli  allievi, eletti  dall'assemblea degli
   allievi;
c) 3  rappresentanti   delle    organizzazioni    dei  lavoratori
   maggiormente  rappresentative,   nominati   dalle   rispettive
   associazioni;
d) 6  rappresentanti degli  Enti locali  compresi nella Provincia
   nominati dai rispettivi Enti.

Il consiglio  di gestione  didattica, presieduto  dal  Presidente
della Giunta  Provinciale o  suo delegato, elabora annualmente la
relazione dell'attività  svolta e  propone alla Giunta Regionale
ogni iniziativa  idonea al  perfezionamento ed  al  potenziamento
dell'attività didattica, nonchè alle modifiche dei programmi di
insegnamento.

ARTICOLO 10
(Piano annuale dei corsi)

La Giunta  Regionale, sulla  base delle  proposte dei consigli di
gestione  didattica   di  cui   al  precedente  art.  9,  propone
annualmente all'approvazione  del Consiglio  Regionale  un  piano
contenente:

a) il numero dei corsi da istituire;
b) la distribuzione dei corsi fra le Province della Toscana;
c) l'eventuale istituzione o soppressione di sedi distaccate;
e) la  previsione di  spesa per l'organizzazione, la gestione dei
   corsi ed il diritto allo studio.

ARTICOLO 11
(Spese di gestione)

La spesa  annua prevista  nel bilancio  regionale per la gestione
dei  corsi   e  per   il  diritto   allo  studio   è   ripartita
proporzionalmente al  numero degli  allievi tra  le Province  che
gestiscono i  corsi e  liquidata per  il 70%  in via  anticipata,
all'inizio dei corsi, con provvedimento della Giunta Regionale.

Entro sessanta  giorni dalla chiusura dei corsi, gli Enti gestori
provvederanno a  rimettere alla  Giunta Regionale  il  rendiconto
delle  spese  sostenute.  La  Giunta  Regionale  sulla  base  del
rendiconto provvede al relativo conguaglio.

ARTICOLO 12
(Previsione ed autorizzazione della spesa)

Gli  oneri   derivanti  dall'applicazione  della  presente  legge
previsti in  L. 400.000.000 fanno carico al capitolo 07750 "Spese
per  l'organizzazione   dei  corsi   di  perfezionamento   e   di
aggiornamento del personale educativo ed ausiliario degli asili -
nido" del  Bilancio per  l'anno 1975  che viene  istituito con il
successivo articolo.

Alla  copertura   della  relativa   spesa  si   provvede  con  le
disponibilità finanziarie  residuate al cap. 26000 "Fondo per il
finanziamento di  provvedimenti legislativi in corso di adozione"
del Bilancio  1974, avvalendosi  del disegno  dell'art.  1  della
legge 27-2-1955, n. 64.

ARTICOLO 13

Nello stato  di previsione  della spesa  del Bilancio  per l'anno
1975 è introdotta la seguente variazione:

Di nuova istituzione:

Tit. I - SPESE CORRENTI.
Sez. II  - Azioni  ed interventi  nel campo  della  istruzione  e
cultura.
Rubr. II - Formazione.

Cap. 07750
   "Spese  per  l'organizzazione dei  corsi di
   perfezionamento   e  di  aggiornamento  del
   personale  educativo  ed  ausiliario  degli
   asili - nido"                               L.     400.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 7 aprile 1975.

La presente  legge è  stata approvata dal Consiglio Regionale il
3-3-1975 ed  è stata vistata dal Commissario del Governo il 3-4-
1975.



SISTEMA EDUCATIVO
INFANZIA
FORMAZIONE

