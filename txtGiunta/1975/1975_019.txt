Interventi per l'allestimento di nuovi parchi di campeggio.

Il Consiglio Regionale ha approvato il 4-2-1975
Il Commissario del Governo ha apposto il visto il 6-3-1975
Il Presidente  della Giunta  Regionale promulga la seguente legge
regionale:

ARTICOLO 1
(Finalità della legge)

La  Regione,   al  fine  di  promuovere  il  potenziamento  delle
strutture  ricettive   complementari  a   carattere  turistico  -
sociale, attua  interventi  straordinari  a  favore  dei  Comuni,
Province, Comunità montane, loro consorzi, per l'allestimento di
nuovi parchi  di campeggio,  attrezzati per  turisti provvisti di
tenda o  di altri  mezzi  autonomi  di  pernottamento  realizzati
secondo la  normativa vigente  e gli  orientamenti e  criteri  di
applicazione di  cui alla risoluzione del Consiglio regionale 10-
6-1974. A  tali effetti  concede ai  suddetti Enti  contributi in
conto capitale  nella misura e secondo i requisiti e le modalità
di cui ai successivi articoli.

ARTICOLO 2
(Misura dei contributi)

I contributi  per  la  realizzazione  delle  iniziative  previste
dall'art. 1  sono concessi  dalla Giunta regionale in misura pari
al 100  per cento  della spesa  di  primo  impianto  riconosciuta
ammissibile.

La gestione  dei nuovi  parchi di campeggio dovrà essere assunta
dagli stessi  enti beneficiari del contributo regionale o da enti
ed associazioni  la cui  attività sia  rivolta a  soddisfare  le
esigenze del  tempo libero e della domanda turistica dei giovani,
dei lavoratori e degli anziani.

ARTICOLO 3
(Presentazione della domanda)

La domanda  per la  concessione del  contributo, da  redigersi in
carta legale,  è presentata al Presidente della Giunta regionale
previa deliberazione dell'ente richiedente.

La domanda  deve essere  corredata da  preventivo di  spesa,  dal
progetto di  massima dell'opera,  e da una relazione illustrativa
sulle caratteristiche dell'iniziativa e sulla sua ubicazione.

ARTICOLO 4
(Disposizioni urbanistiche)

I parchi  di campeggio  devono essere  realizzati,  agli  effetti
della presente  legge,  in  Comuni  muniti  di  piano  regolatore
generale o  programma di  fabbricazione  approvato  ai  sensi  di
legge, ovvero  adottato e  trasmesso all'autorità competente per
l'approvazione.

Nel caso  di non  conformità con  la destinazione  delle aree ai
sensi dei  suddetti strumenti  urbanistici approvati  o adottati,
l'ubicazione dei  nuovi parchi  di campeggio di cui alla presente
legge è  disposta con deliberazione del Consiglio Comunale. Tale
deliberazione costituisce, in deroga alle norme vigenti, variante
o modifica  al  piano  regolatore  generale  o  al  programma  di
fabbricazione, a  norma della  legge  17-8-1942,  numero  1150  e
successive modificazioni e integrazioni.

La   deliberazione,   pubblicata   nel   primo   giorno   festivo
immediatamente successivo  a quello  dell'adozione, è  trasmessa
alla Giunta  Regionale entro il quindicesimo giorno dalla data di
adozione. La  variante o modifica è approvata in deroga all'art.
8  della   legge  regionale  3-7-1972,  n.  17  con  decreto  del
Presidente  dalla   Giunta   regionale,   previo   parere   della
Commissione regionale tecnico - amministrativa.

La variante o modifica secondo le procedure di cui ai commi 2 e 3
del  presente   articolo  è   approvata   contestualmente   alla
concessione del  contributo  regionale  previsto  dalla  presente
legge.

ARTICOLO 5
(Autorizzazione all'apertura e all'esercizio del campeggio)

Con lo  stesso atto  di  concessione  del  contributo  la  Giunta
regionale provvede al rilascio dell'autorizzazione all'apertura e
all'esercizio del nuovo parco di campeggio.

Il rilascio dell'autorizzazione è subordinato alla presentazione
di apposita  domanda e  alla sussistenza degli altri requisiti di
cui alle vigenti disposizioni.

ARTICOLO 6
(Modalità di concessione dei contributi)

Con la  deliberazione di  concessione del  contributo  la  Giunta
regionale determina  altresì la spesa da ammettere a contributo,
ne autorizza  la liquidazione  immediata e fissa il termine entro
il quale  l'iniziativa per  la realizzazione  del nuovo  parco di
campeggio deve essere portata a compimento.

La somma  liquidata è  depositata su  apposito conto  corrente a
disposizione dell'ente beneficiario presso il relativo Tesoriere,
al tasso  di interesse  previsto  dalle  singole  convenzioni  di
tesoreria.

L'ente assume  ogni  responsabilità  in  ordine  al  vincolo  di
destinazione dei fondi depositari.

L'istituto di  credito presso  il quale è effettuato il deposito
dei fondi  di cui  al comma  precedente provvede  ai pagamenti su
ordini emessi dall'ente beneficiario del contributo.

ARTICOLO 7
(Titoli di preferenza)

Compatibilmente con  le domande  pervenute, il  70 per  cento dei
fondi disponibili  ai sensi  della presente  legge sono destinati
alla realizzazione  di nuovi  parchi  di  campeggio  ubicati  nei
Comuni litoranei  e nei  Comuni immediatamente contermini, avendo
presenti le  esigenze di  sviluppo del turismo interno, montano e
d'arte e  di riequilibrio  del territorio, in riferimento ad aree
economiche di programma.

In via subordinata, hanno titolo di preferenza:

a) gli  allestimenti di  parchi  di    campeggio  localizzati  in
   territori per  i quali  è  vigente  il  piano  produttivo  di
   insediamento turistico  ai sensi  dell'art. 27 della legge 22-
   10-1971, n. 865;
b) gli  allestimenti stessi  in aree  di  proprietà  degli  Enti
   richiedenti il contributo, ovvero in aree concesse a tali Enti
   per usi compatibili con la destinazione a parco di campeggio.

ARTICOLO 8
(Dichiarazione di pubblica utilità)

Le opere  ammesse a  fruire del  contributo regionale di cui alla
presente legge  sono dichiarate di pubblica utilità e i relativi
lavori indifferibili ed urgenti, ai sensi e per gli effetti delle
vigenti disposizioni in materia di espropriazione.

ARTICOLO 9
(Oneri finanziari)

All'onere di  L. 500.000.000  derivante  dall'applicazione  della
presente legge si fa fronte con i fondi disponibili al cap. 26000
"Fondo per il finanziamento di provvedimenti legislativi in corso
di adozione" del bilancio 1974.

La competenza  della spesa  è posta a carico dell'esercizio 1975
ai sensi dell'art. 1 della legge 27 febbraio 1955, n. 64.

Le necessarie  variazioni al  bilancio 1975 saranno apportate con
successivo provvedimento.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 11 marzo 1975.

La presente  legge è  stata approvata dal Consiglio regionale il
4-2-1975 ed  è stata vistata dal Commissario del Governo il 6-3-
1975.



TURISMO

