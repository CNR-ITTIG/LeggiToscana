Norme transitorie  per l'erogazione dell'assistenza ospedaliera e
per l'iscrizione nei ruoli dei soggetti non assistibili da enti o
casse mutue.

Il Consiglio Regionale ha approvato il 30-12-1974
Il Commissario del Governo ha apposto il visto il 1-2-1975
Il Presidente  della Giunta  Regionale promulga la seguente legge
regionale:

ARTICOLO 1

A decorrere  dal 1 gennaio 1975 la Regione, ai sensi dell'art. 12
della legge  n.  386  del  17  agosto  1974,  eroga  l'assistenza
ospedaliera a tutti i cittadini italiani e stranieri presenti nel
territorio della  Toscana, secondo  le modalità  stabilite dalla
presente legge.

ARTICOLO 2

La Regione  eroga l'assistenza ospedaliera avvalendosi degli enti
ospedalieri esistenti nel territorio regionale.

La Giunta  regionale stipula altresì convenzioni con cliniche ed
istituti  universitari,   con  istituti   di  ricovero   e   cura
riconosciuti a  carattere scientifico,  con istituti  ed enti, di
cui all'art.  1, penultimo comma della legge 12 febbraio 1968, n.
132 ed alla legge 26 novembre 1973, n. 817.

In applicazione  dell'art. 18 della legge 17 agosto 1974, n. 386,
le convenzioni  con le  case  di  cura  private  potranno  essere
stipulate ove si determinino condizioni di necessità in rapporto
ad esigenze  di assistenza  ospedaliera che  non  possono  essere
soddisfatte da  enti ospedalieri, purchè le loro strutture siano
idonee  ad   assicurare  adeguate  cure  mediche,  chirurgiche  e
farmacologiche e i necessari accertamenti diagnostici.

Quanto prescritto  dalla presente  legge per gli enti ospedalieri
si applica  anche alle  IPAB classificate infermerie ai sensi del
RD  30  settembre  1938,  n.  1631,  che  svolgono  attività  di
assistenza ospedaliera.

ARTICOLO 3

L'assistenza ospedaliera  è erogata in forma diretta, gratuita e
senza limiti  di durata agli iscritti ad enti anche previdenziali
che gestiscono  forme di assistenza contro le malattie, nonchè a
casse mutue  anche aziendali,  comunque denominate o strutturate,
ai rispettivi  familiari che  ne abbiano  titolo, ai non abbienti
assistibili a  carico  dei  Comuni  e  agli  iscritti  nei  ruoli
regionali di  cui all'art. 14 della presente legge ed all'art. 13
della legge 17 agosto 1974, n. 386.

Uguale  diritto   compete  ai   cittadini  stranieri  secondo  le
disposizioni di legge vigenti.

L'assistenza ospedaliera  è altresì  assicurata, nelle forme di
cui al  comma 1,  ai cittadini  italiani che  abbiano diritto  al
ricovero ospedaliero  in forma  indiretta,  in  base  ai  vigenti
ordinamenti dei rispettivi enti o casse mutue di malattia.

ARTICOLO 4

I cittadini  italiani di  cui al  precedente art. 3, residenti in
Toscana, qualora  si avvalgono  per il  ricovero  ospedaliero  di
istituti  di  cura  non  convenzionati,  avranno  diritto  ad  un
rimborso  delle   spese  sostenute,   deliberato   dalla   Giunta
regionale, nella misura corrispondente alla spesa media sostenuta
dalla Regione per analoghe prestazioni nelle case di cura private
convenzionate.

L'entità della  quota  e  i  criteri  per  la  riscossione  sono
determinati annualmente  con deliberazione della Giunta regionale
da adottarsi entro il 31 dicembre di ogni anno.

La Giunta  regionale assicura  altresì ai  cittadini residenti e
che ne  abbiano  diritto  in  base  ai  vigenti  ordinamenti,  il
rimborso delle spese sostenute per cure ospedaliere erogate fuori
del territorio nazionale durante la loro permanenza all'estero.

Gli  oneri  sostenuti  dalle  casse  marittime  per  l'assistenza
ospedaliera all'estero  dei loro  iscritti, sono rimborsati dalla
Giunta regionale toscana per i marittimi residenti sul territorio
regionale.

La Giunta  regionale può  delegare le funzioni amministrative di
cui ai  commi 1,  3 e  4 del  presente articolo  a funzionari  in
servizio presso  la Regione,  che le esercitano secondo direttive
vincolanti.

I singoli componenti della Giunta regionale curano il rispetto di
tali direttive.

ARTICOLO 5

L'assistenza ospedaliera  dei  cittadini  che  non  rientrino  in
alcuna delle  categorie indicate  all'art. 3  è assicurata dalla
Regione dietro  pagamento delle  relative  prestazioni  da  parte
dell'interessato.

I criteri  relativi al  costo delle  prestazioni sono determinati
annualmente con deliberazione della Giunta regionale, in rapporto
al costo  medio presunto  dalla  degenza  giornaliera  in  classe
comune.

L'ente  ricoverante   addebita  all'interessato  il  costo  delle
prestazioni indicate  al precedente  comma, il  cui importo è da
versare all'ente  medesimo. In  caso di inadempienza l'ente darà
corso, nei  confronti dell'interessato,  alla procedura di cui al
TU 14 aprile 1910, n. 639.

ARTICOLO 6

Gli enti  ospedalieri hanno l'obbligo di ricoverare gratuitamente
i cittadini  che siano  in grado  di comprovare l'appartenenza ad
una delle categorie di cui all'art. 3.

In carenza  di idonea documentazione l'accesso gratuito alle cure
ospedaliere potrà  essere assicurato  previa  dichiarazione  del
possesso dei  requisiti di cui all'art. 3, rilasciata all'ente di
ricovero dall'interessato,  o  da  un  suo  familiare,  sotto  la
propria responsabilità.

La mancata  prova dell'appartenenza ad una delle categorie di cui
all'art.  3   non  può  comunque  consentire  il  rifiuto  delle
prestazioni ospedaliere d'urgenza.

In  tal  caso,  gli  accertamenti  in  ordine  al  diritto  della
gratuità delle  prestazioni, sono  effettuati successivamente al
ricovero.

Gli enti  ricoveranti devono  registrare gli della documentazione
prodotta.

ARTICOLO 7

Sulla necessità  del ricovero  negli enti ospedalieri decidono i
servizi  sanitari   di   accettazione   avvalendosi   dei   mezzi
diagnostici  necessari   e  della   documentazione  sanitaria  in
possesso dell'interessato.  Qualora non  si evidenzino condizioni
di urgenza, i servizi sanitari di accettazione dovranno stabilire
la data  di ammissione tenuto conto della disponibilità di posti
letto.

ARTICOLO 8

Per i  soggetti indicati  all'art. 3,  la Regione  assume  a  suo
carico la  spesa delle cure mediche, chirurgiche e farmacologiche
nonchè di  ogni altro  trattamento necessario  nel  corso  della
degenza.

Sono a carico dei ricoverati di cui agli artt. 3 e 5:

a) gli  oneri differenziali  conseguenti a forme supplementari di
   confronto ambientale offerte dagli enti ospedalieri;
b) i  compensi per prestazioni libero professionali eventualmente
   spettanti a norma delle vigenti disposizioni.

Gli oneri conseguenti alla richiesta di trattamento differenziale
e  quelli   relativi  a  prestazioni  libero  professionali  sono
deliberati dall'ente  ospedaliero ed  i  relativi  proventi  sono
iscritti in  bilancio. Di  tale deliberazione  deve  essere  data
notizia all'interessato all'atto del ricovero.

Gli oneri  di cui  ai punti a) e b) devono essere addebitati solo
nei  limiti   in  cui   l'interessato  ne   abbia  effettivamente
usufruito.

ARTICOLO 9

Ove il  ricovero dei  soggetti di  cui all'art.  3 sia causato da
infermità e  lesioni attribuibili alla responsabilità di terzi,
l'ente ricoverante  notifica al  responsabile ed al suo eventuale
assicuratore, in  quanto conosciuti,  l'avvenuto  ricovero  e  la
dimissione, nonchè  l'importo dovuto  per il periodo di degenza,
con invito ad effettuarne il pagamento alla Regione.

La  notifica  in  ogni  caso  deve  essere  inviata  alla  Giunta
regionale che esercita l'azione di rivalsa.

ARTICOLO 10

Gli enti  di cui  all'art. 2,  hanno l'obbligo  di comunicare  al
competente ente  gestore di assistenza malattia il nominativo, la
data del  ricovero con  la relativa  diagnosi e, al termine della
degenza, la data di dimissione del ricoverato ove si configuri il
diritto all'indennità economica di malattia per quest'ultimo.

ARTICOLO 11

L'assistenza ospedaliera  erogata dalla Regione in istituti, enti
e case  di cura  private convenzionati a norma dell'art. 18 della
legge 17  agosto 1974,  n.  386,  è  regolata  dalle  rispettive
convenzioni. I  ricoveri dei  cittadini  di  cui  all'art.  3  in
istituti, enti  e  case  di  cura  convenzionati,  devono  essere
preventivamente autorizzati dalla Regione.

Tali autorizzazioni sono concesse a tutti gli aventi diritto solo
per il  ricovero in  case di cura e istituti convenzionati con la
Regione toscana  e per quelle attività che risultino formalmente
convenzionate, in base ad elenchi redatti dalla Giunta regionale.

Devono altresì  essere autorizzati  dalla Regione  i ricoveri di
cui al comma 1 dell'art. 4.

Istituti, enti  e case  di cura  convenzionati hanno l'obbligo di
notificare entro  tre giorni  alla  Giunta  regionale  l'avvenuto
ricovero.

La Regione  esercita il controllo sulla necessità del ricovero e
sulla sua durata.

ARTICOLO 12

Ai sensi  dell'art. 18,  comma 3,  della legge 17 agosto 1974, n.
386, la  Regione subentra  alle convenzioni  di cui  all'art.  2,
commi 1  e 2,  in atto  alla data  dell'11 luglio 1974, che siano
state regolarmente approvate con decreto del medico provinciale o
della Regione.

Le convenzioni  fra case  di cura  private ed  enti mutualistici,
prive dei  requisiti di  cui al  comma  precedente  rimangono  in
vigore fino a conferma da parte della Giunta regionale e comunque
non  oltre   il  30  giugno  1975,  ove  i  requisiti  tecnici  e
costruttivi, le attrezzature, i servizi, il personale, siano tali
da assicurare  un'adeguata assistenza sanitaria e da garantire il
soddisfacimento degli impegni convenzionali.

Le  convenzioni  devono  altresì  prevedere  l'accesso  gratuito
all'assistenza ospedaliera,  salvo trattamenti  supplementari  di
conforto ambientale  in conformità  con quanto previsto all'art.
8.

Alla stipula di nuove convenzioni, alla modifica ed alla conferma
di quelle  in atto  provvede il presidente della Giunta regionale
su  conforme   deliberazione  della   Giunta  medesima,   dandone
comunicazione alla competente commissione consiliare.

ARTICOLO 13

Gli enti  ed istituti  di cui  all'art. 2  della presente  legge,
nonchè le case di cura private convenzionate, hanno l'obbligo di
trasmettere alla  Giunta  regionale  notizie  e  dati  statistici
richiesti da  quest'ultima, secondo le modalità di registrazione
ed elaborazione da essa indicate.

ARTICOLO 14

I cittadini residenti in Toscana, non assistibili da enti o casse
mutue anche  aziendali, nè  assistibili  a  carico  dei  Comuni,
possono ottenere  l'assistenza ospedaliera  con  l'iscrizione  in
apposito ruolo regionale.

Tale iscrizione  comporta il  pagamento, per un periodo minimo di
tre anni,  di una  quota pari  alla spesa  media capitaria  annua
rilevata dall'INAM  per l'anno 1974, maggiorata o ridotta per gli
anni successivi di una percentuale pari alle variazioni del costo
medio  della  degenza  verificatesi  nella  Regione  Toscana  con
riferimento all'anno precedente.

Tale quota  è determinata  annualmente con  deliberazione  della
Giunta regionale.

La quota  di iscrizione  è riscossa  dall'esattore comunale  col
sistema della riscossione delle imposte dirette.

L'assistenza ospedaliera  è erogata  ai richiedenti  dal  giorno
della presentazione della domanda di iscrizione.

La iscrizione  decorre agli  effetti del  pagamento della quota e
del compimento  del periodo  minimo di  iscrizione dal  1 gennaio
dell'anno  in   corso,   salvo   che   il   richiedente   risulti
precedentemente iscritto  nello stesso  anno ad  ente gestore  di
assistenza malattia  nel qual  caso tali ultimi effetti decorrono
dalla  scadenza   della  prima   rata  successiva  alla  data  di
presentazione della domanda.

Per  i   lavoratori  stagionali  all'estero,  che  rientrano  nel
territorio nazionale,  la quota  di iscrizione  è commisurata al
periodo  medio  di  permanenza  nel  territorio  nazionale  della
categoria cui appartiene il beneficiario.

Per  detti  lavoratori  la  iscrizione  nel  ruolo  regionale  è
operante soltanto per tale periodo.

Agli iscritti  nel ruolo  di cui  al comma  1 la Giunta regionale
rilascia apposito documento comprovante il diritto all'assistenza
ospedaliera gratuita.

ARTICOLO 15

La domanda  di iscrizione  al ruolo  regionale è  indirizzata al
Presidente della  Giunta regionale  ed  è  redatta  su  apposito
modulo.  Ad   essa  dovrà  essere  allegato  il  certificato  di
residenza.  Per   i  minori   o  gli  interdetti,  dovrà  essere
sottoscritta dall'esercente la patria potestà o dal tutore.

Della  sua  presentazione  l'Amministrazione  regionale  rilascia
ricevuta.

La domanda  può essere  presentata anche  agli enti  ospedalieri
della Toscana  i  quali  cureranno  il  tempestivo  inoltro  alla
Regione.

Ove  l'interessato  ne  sia  impedito,  la  domanda  può  essere
sottoscritta da un componente il nucleo familiare.

ARTICOLO 16

Il ruolo  regionale è  distinto in ruoli compilati per Comuni di
residenza. Per  ciascun iscritto  devono essere  indicati: nome e
cognome, data  e luogo  di nascita, indirizzo, importo delle rate
bimestrali, nonchè il riepilogo generale.

I ruoli  di iscrizione  per  Comuni  di  residenza,  vistati  dal
presidente  della   Giunta   regionale,   sono   resi   esecutivi
dall'Intendente  di   finanza  e,  previa  apposita  convenzione,
trasmessi  all'esattore   competente  per   territorio   per   la
riscossione, con  le modalità  ed i  privilegi di cui ai DDRR 29
settembre 1973, n. 602 e n. 603.

Le relative  entrate sono  versate al  bilancio dello  Stato  per
l'assegnazione al Fondo ospedaliero nazionale.

ARTICOLO 17

La cancellazione  anticipata dal ruolo è effettuata su richiesta
dell'iscritto  o  degli  aventi  causa  o  d'ufficio,  quando  si
configurino le seguenti condizioni:

a) acquisizione  del diritto  alle prestazioni sanitarie da parte
   di un ente o cassa mutua;
b) acquisizione del diritto alle prestazioni ospedaliere gratuite
   perchè non abbiente;
c) decesso dell'iscritto.

Tale  cancellazione   dà  diritto   al  recupero   delle   somme
eventualmente già  versate per  i bimestri  successivi alla data
nella quale è disposta.

ARTICOLO 18

Per il  rilascio delle  autorizzazioni e  per  l'esercizio  delle
funzioni di  controllo di  cui ai  commi 2   e  5   dell'art.  11
relativamente  agli   istituti,  enti  e  case  di  cura  private
convenzionate, la  Regione si  avvale degli uffici dei Comuni nel
cui territorio tali strutture sono ubicate. Ad essi è effettuata
la notificazione di cui al comma 4 dell'art. 11.

Per i  rilascio delle  autorizzazioni di cui al comma 3 dell'art.
11, la  Regione  si  avvale  degli  uffici  dei  Comuni  nel  cui
territorio è  ubicata la  casa di cura non convenzionata; per il
rilascio delle  autorizzazioni relative  ai ricoveri  in case  di
cura di  altre Regioni,  non convenzionate con le Amministrazioni
regionali di  competenza, la  Regione si  avvale degli uffici del
Comune capoluogo della Provincia di residenza.

La Regione  si avvale  degli uffici  dei Comuni  per  l'esercizio
delle funzioni  di cui  agli artt.  14, 15,  16 e  17 per  quanto
attiene  la  richiesta  di  iscrizione  al  ruolo  regionale,  il
rilascio   di   apposito   documento   comprovante   il   diritto
all'assistenza,   il   rilascio   di   ricevuta   attestante   la
presentazione  della   domanda,   la   compilazione   dei   ruoli
esattoriali, la  cancellazione dal ruolo regionale in conformità
con quanto  previsto dall'art.  17, l'iscrizione  o cancellazione
dei non abbienti.

Il Comune  provvede  a  trasmettere  i  ruoli  esattoriali  e  le
eventuali variazioni  agli  elenchi  degli  aventi  diritto  alla
Giunta regionale.

ARTICOLO 19

Gli uffici  dei Comuni  saranno utilizzati, ai sensi dell'art. 67
dello Statuto,  sulla base  di accordi  fra la Giunta regionale e
gli enti interessati.

Nell'esercizio delle funzioni di cui ai commi 2 e 3 dell'art. 11,
i Comuni  autorizzando il  ricovero  dovranno  valutarne  la  sua
necessità e  stabilirne la  durata media prevedibile in rapporto
all'affezione causa del ricovero medesimo.

I Comuni, nell'esercitare il controllo di cui all'art. 11, ultimo
comma,   dovranno    accertare   l'effettiva   erogazione   delle
prestazioni   nei    tempi   e    con   le   modalità   indicati
nell'autorizzazione  e   negli  impegni   convenzionali   assunti
dall'istituto o casa di cura privata.

ARTICOLO 20

Per lo svolgimento delle funzioni di cui al precedente art. 18 è
autorizzata la  spesa annua di L. 200 milioni da ripartirsi fra i
Comuni, nel  primo anno  di applicazione  della presente legge, a
consuntivo sulla  base di elenchi semestrali trasmessi dai Comuni
alla Regione  e contenenti  l'indicazione analitica  delle  spese
sostenute compresi gli oneri aggiuntivi.

La Giunta  regionale è autorizzata, per il primo anno di entrata
in vigore  della  presente  legge,  ad  anticipare  le  spese  da
sostenersi da  parte dei  Comuni nella misura del 50% della somma
di cui al precedente comma, salvo conguaglio a fine esercizio.

Per gli  anni  successivi  il  finanziamento  è  fatto  mediante
versamento in  acconto del  90% della  spesa sostenuta  nell'anno
precedente,  salvo  conguaglio  sulla  base  di  elenchi  annuali
contenenti i dati di cui al comma 1.

ARTICOLO 21

La  Giunta   presenta  annualmente  al  consiglio  regionale  una
relazione   contenente    i   dati   informativi   e   statistici
sull'esercizio delle  funzioni disciplinate dalla presente legge,
nonchè tutti gli elementi che possono consentire al Consiglio la
più completa valutazione dei risultati raggiunti.

ARTICOLO 22

Copia  delle  autorizzazioni  e  di  ogni  altra  informazione  o
elaborazione  statistica   sulla  erogazione   del  servizio   è
trasmessa alla  Giunta regionale,  secondo le indicazioni da essa
fornite.

I Comuni  trasmettono annualmente  entro il  31 gennaio  di  ogni
anno, alla  Giunta regionale, una relazione di attività riferita
all'anno precedente  con  allegati  gli  eventuali  prospetti  di
informazione e statistica predisposti dalla Giunta medesima.

ARTICOLO 23

La Giunta  regionale nei  limiti del  contingente  del  personale
comandata dagli  enti e  casse mutue  di malattia in applicazione
dell'art. 19  della legge  17 agosto 1974, n. 386, provvederà ad
assegnare parte di tale personale ai Comuni per l'esercizio delle
funzioni di cui al precedente art. 18.

ARTICOLO 24

Alle spese  derivanti  dall'applicazione  della  presente  legge,
previste complessivamente  in L. 200 milioni, si farà fronte per
l'esercizio 1975  con i fondi appositamente stanziati al capitolo
28200. L'onere  derivante  dalla  presente  legge  per  gli  anni
successivi farà carico al corrispondente capitolo dello stato di
previsione della spesa dei bilanci medesimi.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 3 febbraio 1975.

La presente  legge è  stata approvata dal Consiglio regionale il
30-12-1974 ed  è stata vistata dal Commissario del Governo il 1-
2-1975.



ENTI SANITARI
ORDINAMENTO

