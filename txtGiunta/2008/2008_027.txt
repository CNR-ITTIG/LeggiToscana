Legge Regionale 19 maggio 2008, n. 27 

Modifiche alla legge regionale 21 dicembre 2007, 

n. 67 (Legge finanziaria per l'anno 2008). 

Il Consiglio regionale ha approvato 

Il Presidente della Giunta promulga 

la seguente legge: 


Art. 1 
Inserimento dell'articolo 17 bis nella l.r. 67/2007 

1. Dopo l'articolo 17 della legge regionale 21 dicembre 
2007, n. 67 (Legge finanziaria per l'anno 2008) è 
inserito il seguente: 
"Art. 17 bis 
Misure a sostegno della ricerca e dell'innovazione 

1. La disposizione di cui all'articolo 36, comma 11, 
secondo periodo, del decreto legislativo 30 marzo 2001, 
n. 165 (Norme generali sull'ordinamento del lavoro 
alle dipendenze delle amministrazioni pubbliche), come 
sostituito dall'articolo 3, comma 79, della legge 24 
dicembre 2007, n. 244 (Disposizioni per la formazione 
del bilancio annuale e pluriennale dello Stato "Legge 
finanziaria 2008"), trova applicazione anche nei confronti 
dell'Istituto regionale per la programmazione 
economica della Toscana (IRPET), quale ente che svolge 
istituzionalmente attività di studio e ricerca.". 

Art. 2 
Inserimento del Capo V bis nel Titolo IV 
della l.r. 67/2007 


1. Dopo il Capo V del Titolo IV della l.r. 67/2007 
è inserito il seguente: "Capo V bis - Misure a sostegno 
del sistema delle infrastrutture portuali e aeroportuali 
toscane". 
Art. 3 
Inserimento dell'articolo 21 bis nella l.r. 67/2007 

1. Dopo l'articolo 21 della l.r.67/2007 è inserito il 
seguente: 
"Art. 21 bis 
Potenziamento del sistema delle 
infrastrutture portuali toscane 

1. In attuazione degli strumenti regionali di programmazione 
e pianificazione, ed al fine di assicurare 
il potenziamento e la qualificazione del sistema delle 
infrastrutture toscane per la mobilità, è autorizzato un 
contributo straordinario di euro 5.550.000,00 per la realizzazione 
di interventi ed opere nei porti regionali e per 
la navigazione interna attribuiti alla competenza degli 
enti locali ai sensi degli articoli 25, 26 e 27 della legge 
regionale 1 dicembre 1998, n. 88 (Attribuzione agli Enti 
locali e disciplina generale delle funzioni amministrative 
e dei compiti in materia di urbanistica e pianificazione 
territoriale, protezione della natura e dell'ambiente, tutela 
dell'ambiente dagli inquinamenti e gestione dei rifiuti, 
risorse idriche e difesa del suolo, energia e risorse geotermiche, 
opere pubbliche, viabilità e trasporti conferite 
alla Regione dal d.lgs. 31 marzo 1998, n. 112). 
2. Il Consiglio regionale, su proposta della Giunta, 
definisce i criteri per la ripartizione dei contributi di cui 
al comma 1. La Giunta regionale, con propria deliberazione, 
stabilisce le modalità di erogazione e rendicontazione 
dei contributi stessi. 
3. All'onere di spesa di cui al comma 1 si provvede 
mediante lo stanziamento iscritto nella UPB 311 "Innovazione 
e sviluppo della rete delle infrastrutture – Spese 
di investimento" del bilancio di previsione per l'anno 
2008". 
Art. 4 
Inserimento dell'articolo 21 ter nella l.r. 67/2007 

1. Dopo l'articolo 21 bis della l.r.67/2007 è inserito 
il seguente: 
"Art. 21 ter 
Disposizioni finanziarie inerenti la partecipazione 
ad Alatoscana spa 

1. Al fine di assicurare la continuità della gestione 
dell'aeroporto di interesse nazionale e regionale di 
Marina di Campo nell'Elba, la partecipazione alla cui 
società di gestione "Alatoscana S.p.A." è ritenuta strategica 
ai sensi e per gli effetti dell'articolo 3, comma 27, 
della legge 24 dicembre 2007, n. 244 (Disposizioni per 
la formazione del bilancio annuale e pluriennale dello 
Stato "Legge finanziaria 2008"), è autorizzata la spesa 
complessiva di euro 218.679,77 così ripartita: 
a) euro 112.454,62 per il ripiano della perdita di esercizio 
derivante dalle risultanze del bilancio 2007 della 
società di gestione dell'aeroporto medesimo, nella misura 
proporzionale alla quota posseduta dalla Regione; 

b) euro 106.225,15 per la ricostituzione, ai sensi 
dell'articolo 2447 del codice civile, del capitale sociale 
della società medesima nell'importo originario, in proporzione 
alla quota già posseduta. 

2. Al fine di assicurare il potenziamento del sistema 
delle infrastrutture aeroportuali toscane, è autorizzata 
inoltre, previa valutazione del relativo piano industriale 
da parte della Giunta Regionale, la sottoscrizione di un 
ulteriore aumento di capitale fino alla concorrenza di 
euro 281.320,23. 
3. All'onere di spesa di cui ai commi 1 e 2si provvede 
mediante lo stanziamento iscritto nella UPB 311 "Innovazione 
e sviluppo della rete delle infrastrutture - Spese 
investimento" del bilancio di previsione 2008.". 
Art. 5 
Entrata in vigore 


1. La presente legge entra in vigore il giorno successivo 
alla data di pubblicazione sul Bollettino ufficiale 
della Regione Toscana. 
La presente legge è pubblicata sul Bollettino Ufficiale 
della Regione. È fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 19 maggio 2008 

La presente legge è stata approvata dal Consiglio Regionale 
nella seduta del 14.05.2008.
