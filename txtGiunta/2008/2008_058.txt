Legge Regionale 3 novembre 2008, n. 58 

Modifiche alla legge regionale 2 novembre 2006, n. 
52 (Determinazione dell'importo della tassa automobilistica 
regionale a decorrere dal 1° gennaio 2007). 

Il Consiglio regionale ha approvato 
Il Presidente della Giunta promulga 
la seguente legge: 


Art. 1 
Inserimento dell'articolo 1 bis nella l.r. 52/2006 

1. Dopo l'articolo 1 della legge regionale 2 novembre 
2006, n. 52 (Determinazione dell'importo della tassa automobilistica 
regionale a decorrere dal 1° gennaio 2007), è 
inserito il seguente: 
"Art. 1 bis 
Riduzioni 

1. L'aumento del 10 per cento della tassa automobilistica 
regionale, stabilito dall'articolo 1, non si applica 
alle seguenti categorie di veicoli: 
a) autovetture ed autoveicoli per il trasporto promiscuo 
immatricolati come "euro 4" o "euro 5"; 

b) autocarri per i quali la tassazione è commisurata 
alla potenza effettiva dei motori, ai sensi dell'articolo 
2, comma 1, lettera d) del decreto del Presidente della 
Repubblica 5 febbraio 1953, n. 39 (Testo unico delle 
leggi sulle tasse automobilistiche), immatricolati come 
"euro 4" o "euro 5"; 

c) autovetture, autoveicoli per il trasporto promiscuo 
ed autocarri di cui alla lettera b) omologati per la circolazione 
mediante alimentazione del motore, esclusiva o 
doppia, a gas metano, a gas di petrolio liquefatto (GPL), 
ad idrogeno od elettrica. 

2. La riduzione di cui al comma 1 ha effetto per i 
pagamento da eseguirsi dal 1° gennaio 2009 relativi a 
periodi fissi posteriori a tale data.". 
Art. 2 
Inserimento dell'articolo 1 ter nella l.r. 52/2006 

1. Dopo l'articolo 1 bis della l.r. 52/2006 è inserito 
il seguente: 
"Art. 1 ter 
Esenzioni 

1. Dal 1° gennaio 2009 sono esentati dal pagamento 
della tassa automobilistica regionale, in applicazione 
dell'articolo 2, commi 60, 61 e 62, del decreto legge 
3 ottobre 2006, n. 262 (Disposizioni urgenti in mate-
ria tributaria e finanziaria), come convertito con legge 
24 novembre 2006, n. 286 (Conversione in legge, con 
modificazioni, del decreto legge 3 ottobre 2006, n. 262, 
recante disposizioni urgenti in materia tributaria e finanziaria): 


a) per il primo periodo fisso di cui all'articolo 2 del 
regolamento di cui al decreto del Ministro delle finanze 
18 novembre 1998, n. 462 (Regolamento recante modalità 
e termini di pagamento delle tasse automobilistiche, 
ai sensi dell'articolo 18 della legge 21 maggio 1955, 

n. 463) e per le cinque annualità successive, i veicoli 
nuovi di potenza non superiore a 100 chilowatt (KW) 
a doppia alimentazione a benzina/GPL o a benzina/ 
metano, appartenenti alle categorie internazionali M1 e 
N1, immatricolati per la prima volta dal 1° gennaio al 31 
dicembre 2009; 
b) per cinque annualità successive i veicoli immatricolati 
prima della data di entrata in vigore della presente 
legge, conformi alla direttiva 94/12/CE del Parlamento 
europeo e del Consiglio del 23 marzo 1994, appartenenti 
alle categorie internazionali M1 e N1, su cui sia 
installato un sistema di alimentazione a GPL o a metano, 
collaudato nel 2009. 

2. Le cinque annualità di cui al comma 1, lettera 
b), decorrono dal periodo d'imposta seguente a quello 
durante il quale avviene il collaudo dell'installazione 
del sistema di alimentazione a GPL o metano se il veicolo 
ha già corrisposto la tassa automobilistica per tale 
periodo, ovvero dal periodo d'imposta nel quale avviene 
il collaudo dell'installazione del sistema GPL o metano 
se l'obbligo del pagamento della tassa automobilistica è 
stato precedentemente interrotto ai sensi di legge.". 
Art. 3 
Inserimento dell'articolo 1 quater nella l.r. 52/2006 

1. Dopo l'articolo 1 ter della l.r. 52/2006 è inserito 
il seguente: 
"Art. 1 quater 
Norma finanziaria 

1. Alle minori entrate derivanti dagli articoli 1 bis e 1 
ter, stimate in euro 20.000.000,00 per il 2009 ed in euro 
22.000.000,00 per il 2010 a valere sull'unità previsionale 
di base (UPB) 111 "Imposte e tasse", si fa fronte attraverso 
il maggior gettito tributario strutturale derivante 
dalla legislazione vigente ed imputabile alla medesima 
UPB 111 "Imposte e tasse".". 
Art. 4 
Entrata in vigore 


1. La presente legge entra in vigore il giorno successivo alla data di pubblicazione sul Bollettino ufficiale 
della Regione Toscana. 

La presente legge è pubblicata sul Bollettino Ufficiale 
della Regione. è fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 3 novembre 2008 

La presente legge è stata approvata dal Consiglio Regionale 
nella seduta del 29.10.2008. 


