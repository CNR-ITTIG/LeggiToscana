Legge Regionale 27 ottobre 2008, n. 57 

Istituzione del Fondo di solidarietà per le famiglie 
delle vittime di incidenti mortali sul luogo di lavoro. 

Il Consiglio Regionale ha approvato 
Il Presidente della Giunta promulga 
la seguente legge: 



Art. 1 
Oggetto e finalità 


l. La comunità toscana manifesta la propria solidarietà 
alle vittime di incidenti mortali sul lavoro anche 
tramite la concessione alle loro famiglie, da parte della 
Regione, dei benefici di cui alla presente legge. 
Art. 2 
Istituzione del Fondo 


1. Per le finalità di cui all'articolo 1 è istituito il 
Fondo regionale di solidarietà per le famiglie delle vittime 
di incidenti mortali sul luogo di lavoro, di seguito 
denominato Fondo. 
2. Il Fondo è finalizzato all'erogazione di un contributo 
"una tantum" a titolo di assistenza sociale, a 
prescindere dall'accertamento in ordine alla responsabilità 
dell'evento; il contributo è aggiuntivo rispetto 
ad eventuali emolumenti o indennizzi derivanti da altri 
obblighi di legge, assicurativi o previdenziali, a favore 
delle famiglie di lavoratori autonomi o subordinati, vittime 
di incidenti mortali avvenuti sul luogo di lavoro nel 
territorio regionale. 
3. Il contributo spetta anche nel caso in cui la vittima 
risulti priva della copertura assicurativa obbligatoria contro 
gli infortuni sul lavoro e le malattie professionali. 
4. La gestione del Fondo è affidata alla direzione 
generale della Regione competente in materia . 
Art. 3 
Beneficiari del contributo 


1. I beneficiari del contributo di cui all'articolo 2 
sono il coniuge della vittima di incidente mortale avvenuto 
sul luogo di lavoro nel territorio regionale, i figli 
legittimi, naturali riconosciuti, adottivi e affiliati, oppure, 
in mancanza di questi, gli ascendenti fiscalmente a carico, 
oppure, in mancanza di questi, i fratelli e le sorelle 
minori di età o fiscalmente a carico. 
2. Ai fini della presente legge, è equiparato al coniuge, 
in assenza di questo, il convivente in rapporto di 
coppia non sancito da matrimonio, come individuato da 
dichiarazione resa ai sensi dell'articolo 47 del decreto 
del Presidente della Repubblica 28 dicembre 2000, n. 
445 (Testo unico delle disposizioni legislative e regolamentari 
in materia di documentazione amministrativa). 
Art. 4 
Entità del contributo 


1. L'entità del contributo, in riferimento alle diverse 
tipologie di beneficiari, è stabilita come segue: 
a) coniuge, o in assenza convivente, senza figli euro 
20.000,00; 
b) coniuge, o in assenza convivente, un figlio euro 
22.000,00; 
c) coniuge, o in assenza convivente, due figli euro 
23.500,00; 
d) coniuge o, in assenza, convivente, tre o più figli 
euro 25.000,00; 
e) un figlio, in assenza di coniuge o convivente euro 
22.000,00; 
f) due figli in assenza di coniuge o convivente euro 
23.500,00; 
g) tre o più figli, in assenza di coniuge o convivente 
euro 25.000,00; 
h) altri beneficiari, in assenza di coniuge o convivente 
e di figli euro 20.000,00. 

2. Nei casi di cui alle lettere b), c) e d), se il coniuge, 
o in assenza di questo il convivente, è anche il genitore 
superstite dei figli minori di età, il contributo è corrisposto 
per intero in suo favore. In tutti gli altri casi il contributo 
è ripartito in quote uguali tra gli aventi diritto. 
3. La Giunta regionale, con propria deliberazione, 
determina annualmente l'aggiornamento degli importi 
del contributo di cui al comma 1. 


Art. 5 
Erogazione del contributo 
1. L'erogazione del contributo è disposta con decreto 
dirigenziale entro il termine di sessanta giorni dalla 
presentazione della domanda. Tale termine può essere 
sospeso per ulteriori sessanta giorni in caso di richiesta 
di documentazione integrativa. 
2. I contributi di cui alla presente legge sono riconosciuti 
per gli eventi mortali verificatisi dal 1° gennaio 
2008. 
Art. 6 
Regolamento di attuazione 


1. La Giunta regionale, con regolamento da emanare 
entro novanta giorni dalla entrata in vigore della presente 
legge, definisce le modalità per la presentazione della 
domanda di cui all'articolo 5 e per la relativa istruttoria, 
nonché per l'effettuazione dei controlli sulle dichiarazioni 
rese. 
2. Il regolamento stabilisce inoltre le modalità di 
recupero del contributo concesso, qualora sia accertata, 
successivamente all'erogazione dello stesso, la carenza 
dei requisiti da parte dei beneficiari, oppure il mancato 
riconoscimento, da parte dell'Istituto nazionale assicurazione 
infortuni sul lavoro (INAIL), della condizione di 
lavoratrice o lavoratore deceduto per infortunio avvenuto 
sul luogo di lavoro nel territorio regionale. 
3. La Giunta regionale, al fine di reperire i dati necessari 
alla verifica dei requisiti e delle condizioni richieste 
per l'attuazione della presente legge, promuove un 
protocollo di intesa con le aziende unità sanitarie locali, 
l'Istituto nazionale per la previdenza sociale (INPS), l' 
INAIL, la Direzione regionale del lavoro, l'Istituto di 
previdenza per il settore marittimo (IPSEMA) e l'Agenzia 
delle entrate. 
Art. 7 
Norma finanziaria 


1. Gli oneri derivanti dalla presente legge sono stimati 
in complessivi euro 600.000,00 per l'anno 2008 ed 
euro 1.000.000,00 per ciascuno degli anni 2009 e 2010, 
cui si fa fronte con le risorse dell'unità previsionale di 
base (UPB) 262 "Azioni programmate di cui al piano 
sanitario regionale - Spese correnti"del bilancio di previsione 
2008 e pluriennale vigente 2008 - 2010. 
2. Ai fini della copertura della spesa di cui al comma 
1 al bilancio di previsione 2008 e pluriennale 2008 -
2010 sono apportate le seguenti variazioni per competenza 
e cassa di uguale importo: 
Anno 2008 

in diminuzione 
UPB 741 "Fondi - Spese correnti", per euro 600.000,00; 


in aumento 

UPB 262 "Azioni programmate di cui al piano sanitario 
regionale - Spese correnti" per euro 600.000,00; 

Anno 2009 

in diminuzione 

UPB 741 "Fondi - spese correnti", per euro 600.000,00; 

UPB 243 "Organizzazione del sistema sanitario - 
Spese correnti"per euro 400.000.00; 

in aumento 

UPB 262 "Azioni programmate di cui al piano sanitario 
regionale - Spese correnti" per euro 1.000.000,00; 

Anno 2010 

in diminuzione 

UPB 741 "Fondi - Spese correnti", per euro 600.000,00; 

UPB 243 "Organizzazione del sistema sanitario - 
Spese correnti" per euro 400.000,00 

in aumento 

UPB 262 "Azioni programmate di cui al piano sanitario 
regionale - Spese correnti" per euro 1.000.000,00; 

3. Agli oneri per gli esercizi successivi si fa fronte 
con legge di bilancio. 
Art.8 
Entrata in vigore 


1. La presente legge entra in vigore il giorno successivo 
alla data di pubblicazione sul Bollettino ufficiale 
della Regione Toscana. 
La presente legge è pubblicata sul Bollettino Ufficiale 
della Regione. È fatto obbligo a chiunque spetti di 
osservarla e farla osservare come legge della Regione 
Toscana. 

Il Vicepresidente 

GELLI 

Firenze, 27 ottobre 2008 

La presente legge è stata approvata dal Consiglio Regionale 
nella seduta del 14.10.2008. 
