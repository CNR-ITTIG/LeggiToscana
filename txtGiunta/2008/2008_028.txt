

LEGGE REGIONALE 21 maggio 2008, n. 28 

Acquisizione della partecipazione azionaria nella 
società Sviluppo Italia Toscana s.c.p.a. e trasformazione 
nella società Sviluppo Toscana s.p.a. 

Il Consiglio regionale ha approvato 
 

Il Presidente della Giunta promulga 


la seguente legge: 

 

Art. 1 
Finalità e oggetto 


1. La presente legge disciplina l'acquisizione da parte 
della Regione Toscana della quota necessaria ad ottenere 
la totale partecipazione azionaria nella società Sviluppo 
Italia Toscana s.c.p.a., con la finalità di trasformarla in 
società per lo svolgimento di servizi strumentali all'attività 
regionale. La società assume la nuova denominazione di 
Sviluppo Toscana s.p.a. 
2. L'acquisizione è effettuata dalla Agenzia per 
l'attrazione degli investimenti e lo sviluppo d'impresa 
s.p.a., già Sviluppo Italia s.p.a., ai sensi dell'articolo 
1, comma 461 della legge 27 dicembre 2006, n. 296 
(Disposizioni per la formazione del bilancio annuale e 
pluriennale dello Stato "legge finanziaria 2007"). 
Art. 2 
Oggetto sociale 


1. La società Sviluppo Toscana s.p.a. opera 
esclusivamente a supporto della Regione e degli enti 
dipendenti, nel quadro delle politiche di programmazione 
regionale, ed ha il seguente oggetto sociale: 
a) progettazione e attuazione dei programmi e progetti 
comunitari di interesse regionale; 

b) consulenza e assistenza per la programmazione 
in materia di incentivi alle imprese, monitoraggio e 
valutazione; 

c) gestione e controllo di fondi e istruttoria per la 
concessione di finanziamenti, incentivi, agevolazioni, 
contributi, ed ogni altro tipo di beneficio regionale, 
nazionale e comunitario alle imprese e agli enti pubblici; 

d) collaborazione alla progettazione e attuazione delle 
politiche di intervento in materia di ricerca, innovazione 
e sostegno alla competitività del sistema imprenditoriale 
toscano; 

e) supporto a progetti di investimento e di sviluppo 
territoriale; 

f) sostegno tecnico-operativo ad iniziative ed 
attività rivolte alla realizzazione di obiettivi di sviluppo 
economico e sociale delle comunità locali regionali, 
nel quadro di programmi di committenza pubblica 
regionale. 

2. La società Sviluppo Toscana s.p.a. si avvale del 
patrocinio e della consulenza dell'Avvocatura regionale, 
secondo quanto previsto dalla legge regionale 2 dicembre 
2005, n. 63 (Disciplina della rappresentanza e difesa in 
giudizio della Regione Toscana e degli enti dipendenti. 
Attribuzioni dell'Avvocatura regionale). 
Art. 3 
Statuto 


1. L'amministrazione ed il controllo regionale 
sulla società Sviluppo Toscana s.p.a. sono disciplinate 
dallo statuto della società stessa, soggetto a preventiva 
approvazione della Giunta regionale, previo parere della 
Commissione consiliare competente, con le modalità 
di cui all'articolo 10, comma 2, della legge regionale 
28 aprile 2008, n. 20 (Disciplina della partecipazione 
regionale a società, associazioni, fondazioni ed altri 
organismi di diritto privato, ai sensi dell'articolo 51, 
comma 1, dello Statuto. Norme in materia di componenti 
degli organi amministrativi delle società a partecipazione 
regionale). Lo statuto della società si conforma alle 
indicazioni contenute nella presente legge. 
2. La partecipazione azionaria non è cedibile. 
Art. 4 
Attività 


1. La Giunta regionale, in coerenza con gli atti della 
programmazione regionale, definisce, entro il 31 ottobre 
dell'anno precedente a quello di riferimento, il piano 
delle attività per le quali intende avvalersi della società 
Sviluppo Toscana s.p.a.. Il piano definisce il quadro delle 
risorse da gestire ed i criteri per la determinazione dei 
compensi da corrispondere alla società per lo svolgimento 
delle attività. 

 
2. La Giunta regionale impartisce all'amministratore 
unico gli indirizzi per la gestione della società Sviluppo 
Toscana s.p.a., ed esprime, entro il 31 dicembre di ogni 
anno, assenso preventivo sul bilancio economico di 
previsione dell'esercizio successivo. 
Art. 5 
Controlli 


1. La Giunta regionale esercita il controllo sui più 
importanti atti di gestione della società ed in particolare 
sul bilancio di esercizio, sugli atti di partecipazione a 
programmi comunitari e nazionali, sugli atti di gestione 
straordinaria del patrimonio, sugli atti relativi alla 
dotazione organica, sui contratti di consulenza. 
2. Il controllo ha per oggetto la rispondenza degli 
atti alle prescrizioni del piano e agli indirizzi impartiti in 
ordine alla gestione della società. 
3. La Giunta regionale esprime il proprio parere 
entro trenta giorni dal ricevimento dell'atto soggetto a 
controllo, decorsi i quali il parere s'intende comunque 
espresso. 
4. Il parere negativo della Giunta regionale comporta 
il rinvio dell'atto all'amministratore unico ai fini del suo 
adeguamento alle prescrizioni ed agli indirizzi di cui al 
comma 2. 
5. Le modalità operative e le regole di gestione e 
controllo delle attività previste nel piano annuale, sono 
definite da appositi protocolli di natura organizzativa, 
che disciplinano i rapporti della Regione Toscana con la 
società Sviluppo Toscana s.p.a. 
6. La Giunta regionale, nell'ambito della relazione 
di cui all' articolo 4, comma 7, della legge regionale 6 
agosto 2001, n. 36 (Ordinamento contabile della Regione 
Toscana), riferisce annualmente al Consiglio regionale 
sulle attività svolte e sugli obiettivi raggiunti dalla società 
Sviluppo Toscana s.p.a., sulle risultanze del bilancio 
di esercizio, nonché sugli indirizzi che la stessa Giunta 
intende impartire. 
7. La Giunta regionale in qualsiasi momento può 
disporre ispezioni e controlli presso la sede della società 
Sviluppo Toscana s.p.a. 
Art. 6 
Organi sociali 


1. Il Consiglio regionale nomina i componenti del 
Collegio sindacale composto da tre membri effettivi e due 
supplenti, assicurando la rappresentanza delle minoranze 
ai sensi dell'articolo 51, comma 2, dello statuto. 
2. Il Presidente della Giunta regionale nomina e 
revoca l'amministratore unico con funzioni di direzione 
della società, con le modalità di cui all'articolo 4 della 
legge regionale 8 febbraio 2008, n. 5 (Norme in materia 
di nomine e designazioni e di rinnovo degli organi 
amministrativi di competenza della Regione). 
3. Il compenso annuale lordo, omnicomprensivo, 
spettante all'amministratore unico con funzioni di 
direzione, non può essere superiore al 50 per cento 
dell'indennità spettante al Presidente della Giunta 
regionale. 
4. Il compenso annuale lordo, omnicomprensivo, 
spettante al presidente del Collegio sindacale ed ai membri 
del Collegio, non può essere superiore rispettivamente al 
7 per cento e al 5 per cento della indennità spettante al 
Presidente della Giunta regionale. 
Art. 7 
Norma finanziaria 


1. Ai fini dell'acquisizione delle partecipazioni 
azionarie di cui all'articolo 1, comma 2, è autorizzata per 
l'anno 2008 la spesa complessiva di euro 2.900.000,00 
a valere sulle risorse stanziate sull'unità previsionale di 
base (UPB) 514 "Interventi per lo sviluppo del sistema 
economico e produttivo – spese di investimento" del 
bilancio di previsione 2008. 
Art. 8 
Norma transitoria 


1. Entro novanta giorni dall'acquisizione della partecipazione 
azionaria l'assemblea adegua, previa approvazione 
della Giunta regionale ai sensi dell'articolo 3, comma 
1, l'atto costitutivo e lo statuto della società Sviluppo 
Toscana s.p.a. alle prescrizioni della presente legge. 
2. Gli organi regionali provvedono, secondo le 
rispettive competenze, a ricostituire gli organi di amministrazione 
e controllo della società Sviluppo Toscana 
s.p.a. entro e non oltre sessanta giorni dalla data di 
approvazione del nuovo statuto. 
3. Gli organi sociali in carica alla data di entrata in 
vigore della presente legge continuano le loro funzioni 
sino all'insediamento dei nuovi organi. 
4. La società Sviluppo Toscana s.p.a. è autorizzata 
a portare a compimento le attività previste dai contratti 
in essere alla data della trasformazione disposta con la 
presente legge, sino alla scadenza degli stessi. 
5. La Regione provvede, con successive leggi 
regionali ed anche attraverso le opportune modifiche 

 
societarie, a sviluppare la gestione unitaria delle attività 
di competenza della società Sviluppo Toscana s.p.a. e 
delle altre funzioni ed agenzie che operano nel settore 
economico. 

La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 21 maggio 2008 

La presente legge è stata approvata dal Consiglio 
Regionale nella seduta del 15.05.2008. 

 
