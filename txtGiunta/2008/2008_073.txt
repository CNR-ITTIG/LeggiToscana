
LEGGE REGIONALE 30 dicembre 2008, n. 73 

Norme in materia di sostegno alla innovazione 
delle attività professionali intellettuali. 

Il Consiglio regionale ha approvato 
Il Presidente della Giunta 
promulga 

la seguente legge: 





Art. 1 
Finalità e oggetto della legge 


1. La presente legge, nel rispetto del decreto legislativo 
2 febbraio 2006, n. 30 (Ricognizione dei principi fondamentali 
in materia di professioni, ai sensi dell'articolo 
1 della L. 5 giugno 2003, n. 131), definisce le modalità di 
raccordo tra la Regione e i soggetti professionali operanti 
sul territorio regionale al fine di valorizzare ed incentivare 
l'innovazione delle attività professionali e di sostenere 
i diritti degli utenti. 
2. La presente legge, in particolare: 
a) istituisce e disciplina la Commissione regionale 
delle professioni, quale sede di raccordo tra la Regione 
e le professioni; 

b) sostiene finanziariamente la costituzione di un 
soggetto consortile multidisciplinare a servizio dei professionisti 
e degli utenti, promossa congiuntamente dalle 
professioni ordinistiche e dalle associazioni di professionisti 
prestatori d'opera intellettuale; 

c) istituisce un apposito fondo di rotazione per il 
sostegno all'accesso ed all'esercizio delle attività professionali, 
con particolare attenzione alle donne ed ai 
giovani. 

Art. 2 
Definizioni 


1. Ai fini esclusivi della presente legge, si intendono: 
a) per attività professionale, un'attività di lavoro indipendente 
finalizzata ad una prestazione prevalentemente 
intellettuale esercitata da persone fisiche o giuridiche 
nelle forme previste dalla legge; 

b) per professione ordinistica, la professione organizzata 
in ordini o collegi, disciplinata da norme statali 
che ne subordinano l'esercizio al possesso di determinati 
requisiti, al superamento di un esame e all'iscrizione ad 
un albo o collegio; 

c) per associazione professionale di prestatore d'opera 
intellettuale, ogni professione diversa dalla lettera b) 
che abbia rilevanza economica e sociale; 

d) per utente di attività professionale, il soggetto 
destinatario, attuale o potenziale, di una prestazione 
professionale; 

e) per associazione sindacale datoriale, l'associazione 
sindacale che sottoscrive i contratti collettivi nazionali 
di lavoro. 

Art. 3 
Commissione regionale dei soggetti professionali: 
competenze e composizione 


1. Al fine di favorire il raccordo tra la Giunta regionale 
e le professioni, è istituita la Commissione regionale 
dei soggetti professionali, di seguito denominata 
"commissione", nominata dal Presidente della Giunta 
regionale. 
2. La commissione formula proposte ed esprime 
pareri in materia di interesse delle professioni, con particolare 
riguardo: 
a) agli atti di programmazione e alle proposte di 
legislazione regionale connesse alla tutela delle attività 
professionali e degli utenti delle medesime; 

b) alla semplificazione delle procedure amministrative 
coinvolgenti le professioni; 
c) ai processi di innovazione delle attività professionali. 


3. La commissione dura in carica tre anni ed i suoi 
membri, salvo il presidente, possono essere confermati 
una sola volta; la commissione è composta da: 
a) l'assessore regionale competente in materia di 
professioni che la presiede; 

b) un rappresentante regionale per ogni associazione, 
fondazione o altra istituzione di carattere privato riconosciuta 
e rappresentativa a livello regionale di una professione 
ordinistica o di professione associata di prestatori 
d'opera intellettuali. 

4. Oltre al presidente, il numero massimo dei membri 
della commissione è pari a quarantasette, di cui: 
a) ventidue riservati ai soggetti promossi dalle professioni 
ordinistiche; 

 
b) ventidue riservati ai soggetti promossi dalle professioni 
associate di prestatori d'opera intellettuali; 

c) tre rappresentanti sindacali datoriali per le professioni 
senza necessità di personalità giuridica ai fini della 
presenza in commissione. 

5. I soggetti espressione di professioni ordinistiche e 
di professioni associate di prestatori d'opera intellettuale, 
designano ciascuno un vicepresidente. 
6. Nel caso in cui le richieste di partecipazione siano 
superiori al numero dei membri di cui al comma 4, al 
fine di assicurare un'equilibrata presenza delle diverse 
professioni, l'individuazione dei membri avviene sulla 
base dei seguenti criteri, considerati congiuntamente: 
a) rappresentatività anche numerica dell'associazione 

o della fondazione; 
b) rappresentanza regionale organizzata con presenza 
in almeno tre province toscane; 
c) rilevanza economico-sociale della professione 
rappresentata. 

Art. 4 
Organizzazione e funzionamento 


1. La commissione è costituita ed opera validamente 
con la partecipazione di almeno ventiquattro membri. 
2. La commissione è convocata dal presidente ogni 
due mesi o quando ne facciano richiesta almeno sette 
membri, ed è integrata dagli assessori regionali competenti 
nelle materie oggetto di discussione; al fine di 
fornire elementi conoscitivi, possono essere invitati alle 
sedute i responsabili dei settori regionali competenti 
nelle materie oggetto di discussione. 
3. Il presidente ed i due vicepresidenti provvedono 
all'organizzazione dei lavori, anche prevedendo sedute 
tematiche secondo le modalità definite dalla commissione. 
4. Per favorire l'incontro tra i prestatori dei servizi 
professionali e gli utenti delle attività professionali, 
almeno una volta l'anno alla riunione della commissione 
sono invitati i rappresentanti designati dal comitato 
regionale dei consumatori ed utenti di cui all'articolo 2 
della legge regionale 20 febbraio 2008, n. 9 (Norme in 
materia di tutela e difesa dei consumatori e degli utenti). 
Possono essere invitati, qualora se ne determini la necessità, 
i rappresentanti sindacali dei lavoratori dipendenti 
degli studi professionali, nonché i soggetti rappresentativi 
del mondo economico. 
5. I membri della commissione non percepiscono 
alcuna indennità o rimborso spese. 
Art. 5 
Riconoscimento di associazioni, fondazioni e altre 
istituzioni di carattere privato rappresentative di 
professionisti prestatori d'opera intellettuale 
operanti in Toscana. Condizioni per la 
partecipazione alla commissione 
regionale 


1. Le associazioni e fondazioni, operanti in Toscana, 
rappresentative di professionisti prestatori d'opera 
intellettuale, che non esercitano professioni disciplinate 
ai sensi dell'articolo 2229 del codice civile, possono 
chiedere il riconoscimento della personalità giuridica nel 
rispetto della normativa statale e regionale in materia. 
2. Ai fini dell'eventuale partecipazione alla commissione 
regionale di cui all'articolo 3, la Giunta regionale 
verifica che i soggetti riconosciuti si impegnino: 
a) all'adozione di un proprio autonomo programma 
di attività, anche se integrato o sinergico al programma 
perseguito dalla rispettiva associazione nazionale; 

b) all'adozione di regole, a tutela dei cittadini, utili 
ad assicurare la massima trasparenza dei contenuti delle 
proprie qualifiche professionali; 

c) alla definizione di un codice deontologico e delle 
norme per affermarne il rispetto, comprese la verifica e 
le sanzioni in caso di violazione; 

d) alla previsione di un obbligo, adeguatamente 
sanzionato, di preventiva dichiarazione agli utenti relativamente 
all'adozione o meno dell'assicurazione di 
responsabilità professionale, come requisito di adesione 
all'associazione; 

e) all'aggiornamento professionale annuale dei membri 
dell'associazione e alla sua realizzazione, mediante 
il ricorso a soggetti terzi, secondo moduli e strumenti 
idonei a garantire la massima professionalità, nonché la 
verificabilità delle attività e le relative sanzioni in caso 
di mancato rispetto; 

f) al rispetto delle norme relative al trattamento dei 
dati personali. 

Art. 6 
Riconoscimento di associazioni, fondazioni e altre 
istituzioni di carattere privato rappresentative di 
professioni ordinistiche che operano sul 
territorio regionale 


1. La Regione riconosce la personalità giuridica alle 
associazioni e fondazioni espressioni di professioni ordinistiche 
operanti in Toscana che ne facciano richiesta, ai 
sensi della normativa statale e regionale in materia. 
Art. 7 
Promozione delle attività professionali 


1. La Regione promuove le attività professionali 
 
favo ren do la partecipazione dei professionisti per la rapida 
ed efficace attuazione delle politiche europee. 

2. La Regione mira a semplificare l'accesso dei 
cittadini e delle imprese ai fondi europei promuovendo 
la risoluzione delle eventuali controversie discendenti 
dall'attuazione delle politiche europee sia prevenendo la 
nascita del contenzioso attraverso il preventivo espletamento 
di specifiche procedure conciliative gratuite, sia 
attraverso la riduzione dei tempi e dei costi necessari 
alla risoluzione delle controversie attraverso l'utilizzo 
dell'arbitrato. 
3. Per le finalità di cui ai commi 1 e 2, è istituita, 
presso la Giunta regionale, un'apposita sede per lo svolgimento 
dell'arbitrato e della conciliazione in relazione 
alle controversie discendenti dall'attuazione delle politiche 
europee tra soggetti od imprese richiedenti finanziamenti 
europei nelle quali l'amministrazione regionale o 
suoi soggetti dipendenti sono parte. 
4. Le procedure conciliative e quelle arbitrali sono 
volontarie e non comportano oneri per l'amministrazione 
regionale. 
5. Entro tre anni dall'entrata in vigore della presente 
legge, la Giunta regionale valuta l'impatto delle attività 
promozionali di cui al presente articolo e trasmette una 
relazione illustrativa al Consiglio regionale. 
Art. 8 
Soggetto consortile multidisciplinare 


1. La Regione sostiene, tramite finanziamento, la 
costituzione di un soggetto consortile la cui partecipazione 
sia aperta a tutti i soggetti professionali interessati, 
con competenza multidisciplinare di iniziativa autonoma 
e congiunta delle associazioni di cui agli articoli 5 e 6, 
anche mediante organizzazioni di secondo livello, a servizio 
dei soggetti professionali. 
2. Il soggetto consortile multidisciplinare, di livello 
regionale, svolge, a favore delle associazioni e fondazioni 
riconosciute e degli utenti, le seguenti attività formative, 
informative ed operative: 
a) servizi di agenzia formativa; 

b) interventi di informatizzazione e di creazione di 
reti telematiche a fine di interscambio informativo o di 
erogazione dei servizi, anche in relazione a progetti di 
informatizzazione di servizi promossi dalla Regione; 

c) cooperazione con la Regione per l'aggiornamento 
dei contenuti delle qualifiche professionali; 

d) informazioni sui mezzi di conciliazione esistenti 
in caso di controversie tra i prestatori di servizi professionali 
e gli utenti; 

e) diffusione, attraverso l'individuazione delle 

mi gliori pratiche, dei risultati delle iniziative sperimentali 
adottate sul territorio regionale; 

f) promozione delle attività dei professionisti attraverso 
la costante informazione sui programmi ed attività 
disposti in materia di professioni dall'Unione europea. 

3. Ai fini dell'erogazione del contributo regionale, 
la Giunta regionale, mediante apposito bando, seleziona 
la proposta di costituzione del soggetto consortile multisciplinare 
sulla base dei migliori contenuti progettuali 
inerenti i servizi di cui al comma 2 . 
4. La mancata costituzione del soggetto consortile 
multidisciplinare entro diciotto mesi dall'entrata in 
vigore della presente legge per difetto di iniziativa dei 
soggetti di cui agli articoli 5 e 6 , comporta l'assegnazione 
delle relative risorse al fondo di rotazione di cui 
all'articolo 9. 
Art. 9 
Interventi finanziari a favore dei professionisti. 
Istituzione di fondo regionale di rotazione 
per le professioni 


1. E' costituito un fondo regionale di rotazione per 
la concessione di agevolazioni finanziarie per i giovani 
professionisti. 
2. In particolare, il fondo di cui al comma 1 provvede 
alla concessione di garanzia per: 
a) prestiti d'onore per gli esercenti la pratica od il 
tirocinio professionale e per gli appartenenti alle associazioni 
di professionisti prestatori d'opera intellettuali, di 
età non superiore ai trenta anni; il prestito è erogato per 
le spese di acquisizione di strumenti informatici; 

b) prestiti ai giovani con età inferiore a quaranta anni, 
finalizzati al supporto alle spese di impianto dei nuovi 
studi professionali, mediante: 

1) progetti di avvio e sviluppo di studi professionali, 
con priorità per quelli organizzati, nelle forme previste 
dalla legge, in modo associato od intersettoriale tra giovani 
professionisti; 

2) programmi per l'acquisizione di beni strumentali 
innovativi e tecnologie per l'attività professionale, in 
coerenza con le iniziative regionali di sviluppo e standardizzazione 
delle tecnologie dell'informazione e della 
conoscenza; 

3) progetti finalizzati a garantire la sicurezza dei 
locali in cui si svolge l'attività professionale. 

3. Il 50 per cento dell'ammontare del fondo è riservato 
ai prestiti d'onore di cui alla lettera a) del comma 2. 
4. Gli strumenti attuativi del piano di indirizzo generale 
integrato di cui all'articolo 31 della legge regionale 
26 luglio 2002, n. 32 (Testo unico della normativa della 
 
Regione Toscana in materia di educazione, istruzione, 
orientamento, formazione professionale e lavoro), definiscono 
il supporto regionale alle iniziative di formazione 
e aggiornamento per i professionisti. 

5. La Giunta regionale approva il regolamento di 
attuazione entro sessanta giorni dall'entrata in vigore 
della presente legge. Il regolamento di attuazione definisce, 
nel rispetto della normativa europea sui limiti degli 
aiuti di importanza minore "de minimis", le modalità di 
funzionamento del fondo e le condizioni per assicurare 
l'accesso delle donne al fondo. 
Art. 10 
Norma finanziaria 


1. Ai fini del finanziamento della presente legge, è 
autorizzata la spesa complessiva di euro 1.400.000,00 
di cui euro 400.000,00 per il finanziamento del soggetto 
consortile multidisciplinare previsto all'articolo 8 cui si 
fa fronte con le risorse della unità previsionale di base 
(UPB) 513 "Interventi per lo sviluppo economico e 
produttivo – Spese correnti" ed euro 1.000.000,00 per 
la costituzione del fondo regionale di rotazione di cui 
all'articolo 9 cui si fa fronte con le risorse della UPB 
514 "Interventi per lo sviluppo economico e produttivo -
Spese di investimento" del bilancio di previsione 2008. 
2. Per la copertura degli oneri di cui al comma 1, al 
bilancio di previsione 2008 è apportata la seguente variazione 
per competenza e cassa di uguale importo: anno 
2008 in diminuzione: UPB 741 "Fondi – Spese correnti" 
per euro 400.000,00; in aumento: UPB 513 "Interventi 
per lo sviluppo economico e produttivo – Spese correnti", 
per euro 400.000,00. 
Art. 11 
Entrata in vigore 


1. La presente legge entra in vigore il giorno stesso 
della sua pubblicazione sul Bollettino ufficiale della 
Regione Toscana. 
La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 30 dicembre 2008 

La presente legge è stata approvata dal Consiglio Regionale 
nella seduta del 30.12.2008. 


