 

LEGGE REGIONALE 31 luglio 2008, n. 42 

Riorganizzazione degli enti dipendenti e delle partecipazioni 
della Regione Toscana. Sostegno alla fusione 
della Fondazione Mediateca regionale toscana con 
la Fondazione Sistema Toscana. Modifiche alla legge 
regionale 31 dicembre 1984, n. 75 (Contributi alle fondazioni 
Orchestra regionale Toscana, Toscana spettacolo 
e Mediateca regionale toscana). Abrogazione della 
legge regionale 2 maggio 1983, n. 20 (Costituzione della 
Mediateca regionale toscana). 

Il Consiglio Regionale ha approvato 


Il Presidente della Giunta promulga 


la seguente legge: 

  

Art. 1 
Finalità 


1. La presente legge concorre alla riorganizzazione 
degli enti e delle partecipazioni regionali sostenendo 
la fusione, avviata a seguito della deliberazione del 
Consiglio regionale 23 luglio 2008, n. 54 (Direttive relative 
alla fusione della Fondazione Mediateca regionale 
toscana con la Fondazione Sistema Toscana, ai sensi 
della legge regionale 8 febbraio 2008, n. 5, articolo 14), 
della Fondazione Mediateca regionale toscana, di cui 
alla legge regionale 2 maggio 1983, n. 20 (Costituzione 
della Mediateca regionale toscana), di seguito denominata 
MRT, per incorporazione nella Fondazione Sistema 
Toscana di cui alla deliberazione del Consiglio regionale 
2 luglio 2003, n. 121, di seguito denominata FST. 
Art. 2 
Contributi 


1. La Regione eroga un contributo ordinario annuale 
per concorrere al funzionamento di FST nella misura 
stabilita annualmente con deliberazione della Giunta 
regionale sulla base del bilancio di previsione annuale 
presentato dalla Fondazione ai sensi dell'articolo 3, 
comma 1. 
2. Per la realizzazione di attività di FST che rivestano 
interesse regionale, possono essere concessi specifici 

contributi. 

3. A tal fine FST presenta al Consiglio regionale entro 
il 30 settembre di ogni anno il proprio programma di 
attività per l'anno successivo, elaborato sulla base degli 
indirizzi e degli atti della programmazione regionale. 

4. Il Consiglio regionale, esaminato il programma 
e valutatane la conformità ai propri indirizzi ed agli 
atti di programmazione regionale, definisce l'entità dei 

contributi. 
Art. 3 
Procedure di bilancio 

1. FST presenta alla Giunta regionale, entro il 30 
novembre dell'anno precedente a quello a cui si riferisce 
l'esercizio, il bilancio di previsione annuale, corredato 
dalla relazione sugli obiettivi da conseguire e dal piano 
tecnico finanziario che contiene le indicazioni relative al 
triennio successivo. 

2. FST presenta alla Giunta regionale, entro il 30 
aprile di ogni anno, il bilancio di esercizio corredato 
dalla nota integrativa, dal parere del collegio dei revisori 
e dalla relazione sulla gestione. 
Art. 4 
Norma transitoria 


1. In sede di prima applicazione della presente legge, 
la Giunta regionale: 
a) assegna a FST, entro trenta giorni dall'entrata in 
vigore della presente legge, il contributo annuale per 
concorrere al funzionamento della Fondazione; 

b) determina con propria deliberazione l'entità dei 
contributi specifici da concedere ad FST per la realizzazione 
delle attività della Fondazione che rivestono interesse 
regionale, secondo le modalità di cui all'articolo 
2, comma 4. A tal fine FST presenta entro trenta giorni 
dall'entrata in vigore della presente legge un programma 
di attività per l'anno in corso elaborato sulla base degli 
indirizzi e degli atti della programmazione regionale. 

2. In deroga alla normativa regionale che regola 
l'esercizio delle funzioni amministrative regionali 
in materia di persone giuridiche private, la Giunta 
regionale, previo parere della commissione consiliare 
competente da rilasciarsi entro trenta giorni dalla 
richiesta, approva la modifica statutaria di FST e le 
conseguenti determinazioni in merito alla fusione per 
incorporazione di MRT in FST. L'approvazione da parte 
della Giunta regionale costituisce titolo per i conseguenti 
adempimenti inerenti al registro regionale delle persone 
giuridiche private. 

 
3. Dalla data della cancellazione di MRT dal registro 
delle persone giuridiche private conseguente alla fusione 
per incorporazione in FST cessa il contributo regionale a 
MRT di cui alla legge regionale 31 dicembre 1984, n. 75 
(Contributi alle fondazioni Orchestra regionale Toscana, 
Toscana spettacolo e Mediateca regionale toscana) e lo 
stesso è devoluto a FST. 
Art. 5 

Norma finanziaria 

1. Agli oneri di cui all'articolo 4, comma 1, lettera 
a), stabiliti per l'anno 2008 in euro 1.600.000,00, si fa 
fronte con le risorse di cui all'unità previsionale di base 
(UPB) 133 "Attività d'informazione, comunicazione, 
pubblicità istituzionale – Spese correnti" del bilancio di 
previsione 2008. 
2. Gli oneri per gli interventi stabiliti ai sensi dell'articolo 
4, comma 1, lettera b), fanno carico ai finanziamenti 
degli strumenti di programmazione cui attengono 
gli interventi stessi. 
3. Agli oneri per gli esercizi successivi si fa fronte 
con legge di bilancio. 
Art. 6 
Abrogazioni 


 


1. Dalla data di cui all'articolo 4, comma 3, sono 
abrogate le disposizioni della l.r. 75/1984, relative 
all'erogazione del contributo ordinario annuale a MRT 
come di seguito specificato: 

a) nel titolo, dopo le parole: "Contributi alle fondazioni 
Orchestra regionale Toscana, Toscana spettacolo", sono 
abrogate le parole: "e Mediateca regionale toscana"; 

b) al comma 1 dell'articolo 1, dopo le parole: "per 
concorrere al funzionamento delle fondazioni Orchestra 
regionale Toscana, Toscana spettacolo", sono abrogate le 
parole: "e Mediateca regionale toscana"; 

c) la lettera c) del comma 1 dell'articolo 4 è abrogata. 

2. Dalla data di cui all'articolo 4, comma 3, è 
abrogata la l.r 20/1983. 
La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 31 luglio 2008 

La presente legge è stata approvata dal Consiglio 
Regionale nella seduta del 23.07.2008. 

 
