Programmi   integrativi    regionali   di    edilizia   agevolata
convenzionata  "Interpretazione   autentica   del   terzo   comma
dell'art. 4 della Legge regionale 11-7-1988, n. 48 e sostituzione
art. 1 e 2 della Legge regionale 18-4-1995, n. 71.

Il Consiglio Regionale ha approvato il 14-11-1995
Il Commissario del Governo ha apposto il visto il 18-12-1995
Il Presidente  della Giunta  Regionale promulga la seguente legge
regionale:

ARTICOLO 1
(Interpretazione autentica)

L'obbligo di  cui al  terzo comma dell'art. 4 della LR 11.7.1988,
n. 48, così come sostituito dalla LR 17.6.1991 n. 28, si intende
assolto qualora  la disponibilità  di area idonea immediatamente
utilizzabile risulti da convenzione stipulata, ai sensi dell'art.
35 della  L. 22.10.1971,  n. 865  entro il  termine di 180 giorni
dalla data  di  ricevimento  della  lettera  di  concessione  del
finanziamento o da contratto di compravendita registrato entro il
medesimo  termine,   anche  se  la  relativa  documentazione  sia
trasmessa successivamente.

ARTICOLO 2
(Modifiche all'art. 4 della LR 11.7.1988, n. 48)

I commi  quarto e  quinto dell'art.  4 della  LR 11.7.1988, n. 48
aggiunti dalla LR 18.4.1995, n. 71 sono sostituiti dai seguenti:

   "4. Nell'ipotesi  in cui  i comuni  non abbiano  provveduto  a
   mettere i  soggetti di cui al terzo comma nella disponibilità
   delle aree entro il termine di cui allo stesso comma, i comuni
   stessi sono  tenuti ad  assegnare ai  soggetti  di  cui  sopra
   un'area nell'ambito dei piani di edilizia economica e popolare
   o individuata  ai sensi  dell'art. 51  della L. 22.10.1971, n.
   865 e a stipulare la relativa convenzione entro il 31.3.1996.
   
   5. I  lavori per  gli interventi di cui al quarto comma devono
   iniziare, a  pena di decadenza, entro il termine del 31.5.1996
   ed essere ultimati entro 10 mesi dal loro inizio.".
   
ARTICOLO 3
(Integrazione alla LR 11.7.1988, n. 48)

Dopo  l'art.   4  della   LR  11.7.1988,   n.  48   e  successive
modificazioni, è aggiunto il seguente articolo:


   "Art. 4/bis
   (Interventi sostitutivi  per  il  rilascio  delle  concessioni
   edilizie)
   
   Gli interventi  i cui  lavori non  siano iniziati alla data di
   entrata in vigore della legge recante il presente articolo per
   mancata  decisione  del  comune  sull'istanza  di  concessione
   edilizia, devono  iniziare entro  il 31  marzo 1996.  Nel caso
   entro tale data il Comune non abbia ancora deciso sull'istanza
   di concessione  edilizia,  il  Presidente  della  Regione,  su
   comunicazione  documentata   dei  soggetti   interessati,   da
   presentarsi non oltre il 15 aprile 1996,  nomina, entro trenta
   giorni  dal   ricevimento  della  comunicazione  medesima,  su
   conforme deliberazione  della Giunta regionale, un commissario
   "ad acta",  il quale  decide entro  i successivi trenta giorni
   sull'istanza  di   concessione   edilizia,   rilasciandola   o
   negandola  in   conformità  alle  disposizioni  vigenti.  Gli
   interventi per  i quali non è stata rilasciata la concessione
   nei termini sopra detti, decadono dal finanziamento."
   
ARTICOLO 4
(Efficacia della presente legge)

Le norme  della presente legge si applicano anche ai soggetti per
i quali, alla data di entrata in vigore della legge stessa, siano
già decorsi i termini di cui al terzo comma dell'art. 4 della LR
11.7.1988, n.  48 come  sostituito  dalla  LR  17.6.1991,  n.  28
nonchè ai  soggetti che  non abbiano  rispettato i  termini  per
l'inizio  dei   lavori  a   causa  del   mancato  rilascio  della
concessione edilizia.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

La presente  legge è  dichiarata urgente  ai sensi dello art. 28
dello statuto  e dell'art.  127 della  Costituzione ed  entra  in
vigore il giorno stesso della sua pubblicazione.

Firenze, 21 dicembre 1995

CHITI

La presente  legge è  stata approvata dal Consiglio Regionale il
14-11-1995 ed è stata vistata dal Commissario del Governo il 18-
12-1995.



EDILIZIA

