Delega e  organizzazione delle funzioni amministrative in materia
di commercio su aree pubbliche.

Il Consiglio Regionale ha approvato il 28-12-1994
Il Commissario del Governo ha apposto il visto il 26-1-1995
Il Presidente  della Giunta  Regionale promulga la seguente legge
regionale:

Capo I
NORME GENERALI

ARTICOLO 1
(Finalità e oggetto della legge)

1. Ai fini di un organico esercizio delle funzioni amministrative
in materia di commercio su aree pubbliche di cui alla legge 28-3-
1991, n. 112, la presente legge:

a) individua  le funzioni amministrative da delegarsi ai Comuni e
   stabilisce  le  modalità,  i  termini  e  le  condizioni  per
   l'esercizio delle stesse;
b) disciplina   l'esercizio    delle    funzioni    regionali  di
   programmazione e  di indirizzo  di cui  all'art. 2,  comma 3 e
   all'art. 3 comma 12 della legge 112/1991;
c) dispone,  ai sensi  dell'art. 3  della legge 8-6-90 n. 142, in
   ordine all'organizzazione  delle funzioni  amministrative  dei
   Comuni che  sono esercitate  in connessione con lo svolgimento
   delle funzioni regionali.

ARTICOLO 2
(Delega delle funzioni)

1.  Sono   delegate  ai   Comuni   le   funzioni   amministrative
concernenti:

a) il  rilascio, la  sospensione, la  revoca, la  volturazione  e
   tutte le  modifiche delle  autorizzazioni per  l'esercizio del
   commercio su  aree pubbliche  di cui  all'art. 2,  commi 3 e 4
   della Legge 112/1991;
b) la  conversione delle  autorizzazioni  esistenti  nelle  nuove
   autorizzazioni per l'esercizio del commercio su aree pubbliche
   di cui alla lettera a).

2.   Il    Comune   competente   all'esercizio   delle   funzioni
amministrative di  cui al  comma 1  è il Comune di residenza del
richiedente o,  in caso  di società di persone, il Comune in cui
ha sede  legale la  società. Nel  caso in  cui la residenza o la
sede legale  non siano  nel territorio  della Regione Toscana, la
delega è esercitata dal Comune capoluogo di provincia scelto dal
soggetto richiedente.

3. I  Comuni esercitano  le funzioni  delegate di cui al capo II,
nell'osservanza delle disposizioni dettate dal Piano di indirizzo
di cui all'articolo 3.

ARTICOLO 3
(Funzioni  regionali   di  programmazione   di  indirizzo   e  di
organizzazione)

1. Entro  180 giorni  dall'entrata in vigore della presente legge
il Consiglio  regionale, su  proposta della  Giunta,  approva  il
piano di indirizzo col quale stabilisce:

a) le  modalità, i termini nonché i criteri anche numerici, per
   il rilascio delle autorizzazioni per l'esercizio del commercio
   su aree  pubbliche di cui all'art. 2, commi 3 e 4, della legge
   112/1991;
b) gli  indirizzi  per    l'istituzione  il    funzionamento,  la
   soppressione e  lo spostamento  della data  di svolgimento dei
   mercati o  fiere locali,  nonché per  i canoni di concessione
   del  posteggio  di  cui  all'art.  3  comma  12,  della  legge
   112/1991;
c) gli  altri eventuali  indirizzi, prescrizioni  e modalità per
   l'esercizio   delle    competenze   delegate,    nonché   per
   l'organizzazione delle  funzioni amministrative  connesse alle
   funzioni medesime.

ARTICOLO 4
(Sistema informativo)

1. Il  Comune, al  termine di  ogni trimestre,  dà notizia  alla
Regione,  alla   CCIAA.  e  agli  altri  Comuni  interessati  dei
provvedimenti inerenti  le funzioni  delegate di  cui all'art.  2
della presente  legge,  mediante  invio  di  copia  del  relativo
modello SIREDI.

2. Il  Comune dà attuazione alle disposizioni di cui all'art. 3,
comma 5  della legge  112/1991, secondo  le  modalità  stabilite
dalla Giunta regionale.

Capo II
NORME SULLE AUTORIZZAZIONI

ARTICOLO 5
(Rilascio di nuove autorizzazioni)

1. Le  autorizzazioni  per  l'esercizio  del  commercio  su  aree
pubbliche di  cui all'art.  2, comma 3 della legge 112/1991, sono
rilasciate dal Comune competente ai sensi dell'art. 2.

2. Le  autorizzazioni di  cui all'art.  2, comma  4  della  legge
112/1991 sono rilasciate dal Comune competente ai sensi dell'art.
2, previo  nulla osta  del Presidente  della Giunta regionale. Il
nulla osta  è rilasciato  sentita la Commissione di cui all'art.
4, comma 3 della legge 112/1991.

ARTICOLO 6
(Concessione di posteggi a soggetti già autorizzati)

1. I  soggetti già titolari di autorizzazioni di cui all'art. 2,
comma 3  della legge  112/1991, possono richiedere l'assegnazione
di ulteriori posteggi di vendita.

2. L'esercizio  dell'attività è  subordinato  all'effettuazione
dell'annotazione del  posteggio nell'autorizzazione  da parte del
Comune competente ai sensi dell'art. 2.

ARTICOLO 7
(Modificazione del contenuto merceologico delle autorizzazioni)

1. La  modifica delle autorizzazioni relativamente al numero o al
tipo delle  tabelle merceologiche  è assentita dal Comune che ha
in carico  la stessa,  previa verifica del possesso dei requisiti
soggettivi da parte dell'operatore richiedente.

ARTICOLO 8
(Subingresso)

1.  Il  trasferimento  della  titolarità  dell'autorizzazione  a
seguito  del   trasferimento  in   gestione   o   in   proprietà
dell'Azienda commerciale  è effettuato dal Comune di residenza o
in cui ha sede legale il soggetto subentrante.

ARTICOLO 9
(Trasferimento di residenza)

1. Nel  caso di trasferimento della residenza o della sede legale
dell'operatore, l'autorizzazione è presa in carico dal Comune in
cui viene fissata la nuova residenza o la nuova sede legale.

Capo III
DISPOSIZIONI FINALI E TRANSITORIE

ARTICOLO 10
(Potere sostitutivo)

1. Nel  caso di  evidente e  protratta inadempienza del Comune in
ordine allo svolgimento delle funzioni amministrative delegate, o
di violazione  delle disposizioni  relative, la  Regione,  previa
diffida, nomina  un Commissario  ad acta,  che  si  avvale  degli
Uffici comunali.

ARTICOLO 11
(Finanziamento delle funzioni delegate)

1. A  partire dall'anno  1995 e per gli anni seguenti, agli oneri
da sostenersi  per il  finanziamento delle  funzioni delegate  ai
Comuni, in attuazione dell'art. 2 della presente Legge Regionale,
si fa  fronte con  la legge  di bilancio, con imputazione al Cap.
50070.

2. Alla ripartizione ed assegnazione delle risorse finanziarie di
cui al  comma 1  si provvede con il criterio indicato al punto a)
dell'art. 2  della LR  10 gennaio 1985, n. 1 ed in proporzione al
numero delle autorizzazioni in carico ai Comuni della Regione.

3. Alla  copertura delle  spese derivanti dallo svolgimento delle
funzioni amministrative  da parte  dei  Comuni  a  seguito  della
Deliberazione della  Giunta Regionale n. 11574 del 13-12-1993, si
provvede con  le modalità  di cui  ai precedenti commi 1 e 2. La
ripartizione delle  quote del  fondo di cui all'art. 2 lettera c)
della legge  regionale 1/1985  è determinata  in proporzione  al
numero di  autorizzazioni effettivamente convertite alla data del
31-12-1994.

ARTICOLO 12
(Conversione delle autorizzazioni esistenti)

1. Le  autorizzazioni per  l'esercizio del  Commercio  ambulante,
esistenti alla data di entrata in vigore della legge 112/91, sono
convertite nelle nuove autorizzazioni di cui all'articolo 2 della
medesima legge,  a cura  del Comune competente ai sensi dell'art.
2.

2. Le  modalità di  conversione delle autorizzazioni sono quelle
stabilite con  la Deliberazione  della Giunta  Regionale n. 11574
del 13-12-1993 e con le disposizioni attuative della medesima, in
quanto applicabili.

ARTICOLO 13
(Domande pendenti)

1. Le  domande tendenti  ad ottenere  il rilascio  di  una  nuova
autorizzazione ex  comma 3  dell'art. 2  della  legge  112/91,  o
l'aggiunta di  posteggi in  autorizzazioni esistenti,  presentate
dopo l'entrata  in  vigore  della  legge  112/91,  devono  essere
ripresentate secondo le modalità che saranno stabilite dal Piano
di indirizzo.

2.   Le    domande   tendenti    ad    ottenere    il    rilascio
dell'autorizzazione ex  comma 4  dell'art. 2  della legge 112/91,
presentate nel  periodo intercorso  fra l'entrata in vigore della
legge 112/91 e l'entrata in vigore del regolamento di cui  al  DM
4.06.1993   n.   248,   possono   essere   riconfermate   dandone
comunicazione al  Comune competente  ai sensi dell'art. 2 a mezzo
lettera  raccomandata,  entro  sessanta  giorni  dall'entrata  in
vigore  della  presente  legge.  In  tal  caso  le  domande  sono
esaminate sulla base della data di inoltro della riconferma.

ARTICOLO 14
(Disposizioni transitorie della Giunta regionale)

1. In  attesa dell'approvazione  del Piano  di indirizzo  di  cui
all'articolo 3,  la  Giunta  regionale  dispone  in  ordine  alle
modalità ed ai criteri finalizzati a:

a) l'assegnazione  in concessione  delle aree pubbliche destinate
   all'esercizio del commercio di cui alla lettera b) del comma 2
   dell'art. 1  della legge  28-3-1991, n. 112, che risultino non
   assegnate alla data del 31 dicembre 1994;
b) il  rilascio  di  nuove  autorizzazioni  per  l'esercizio  del
   commercio in  forma itinerante  di cui  all'art. 2,  comma  4,
   della legge  28-3-1991, n.  112,  nel  rispetto  del  comma  2
   dell'art. 5 della presente legge, a favore:
   - dei  soggetti che a vario titolo dimostrano di aver svolto e
     di svolgere, da almeno tre anni alla data del 31.12.1993, la
     propria attività nei mercati di cose antiche ed usate;
   - dei  soggetti che siano in possesso di autorizzazione di cui
     all'art. 2,  comma 3,  della legge n. 112/1991, ottenuta per
     conversione, con  un numero di posteggi in concessione nella
     regione non superiore a due.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 3 Febbraio 1995

CHITI

La presente  legge è  stata approvata dal Consiglio Regionale il
28-12-1994 ed è stata vistata dal Commissario del Governo il 26-
1-1995



COMMERCIO
ENTI TERRITORIALI
ATTRIBUZIONI DELEGHE

