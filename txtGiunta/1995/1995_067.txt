Disciplina degli  orari, dei turni e delle ferie delle Farmacie e
dei dispensari.

Il Consiglio Regionale ha approvato l'8-3-1995
Il Commissario del Governo ha apposto il visto il 10-4-1995
Il Presidente  della Giunta  Regionale promulga la seguente legge
regionale:

ARTICOLO 1
(Autorità competente)

1. La disciplina degli orari, dei turni di servizio e delle ferie
annuali delle  farmacie, dei  dispensari anche stagionali e delle
farmacie succursali,  è stabilita  con  ordinanza  del  Sindaco,
sentite  le   rappresentanze  sindacali  pubbliche  e  private  e
acquisiti i  pareri dei  competenti  Uffici  della  Azienda  USL,
dell'Ordine dei  Farmacisti, ovvero  in  carenza  di  pareri,  di
ufficio, trascorsi  trenta giorni  dalla data  di ricezione della
richiesta.

2. Le  ordinanze relative  agli orari  ed ai  turni devono essere
sottoposte a verifica fra le parti almeno ogni cinque anni.

ARTICOLO 2
(Orario di apertura delle farmacie e dei dispensari farmaceutici)

1. Le  farmacie non  di turno  osservano  un  orario  settimanale
complessivamente non inferiore a 40 ore suddiviso su 5 o 6 giorni
in funzione delle esigenze locali.

2. L'orario  settimanale delle  farmacie  rurali  o  uniche  può
essere ridotto fino a 36 ore suddiviso in 5 o 6 giorni.

3. I  dispensari   farmaceutici di  cui all'art.  6  della  L.  9
novembre  1991,   n.  362   "Norme  di   riordino   del   settore
farmaceutico", osservano un orario di aperture ridotto rispetto a
quello delle  farmacie cui sono affidati e comunque non superiore
a 20 ore settimanali.

4. Le  farmacie cui  sono affidati  dispensari, anche stagionali,
possono essere  autorizzate ad  effettuare un  orario ridotto  in
misura corrispondente al periodo di apertura del dispensario.

ARTICOLO 3
(Guardia farmaceutica: modalità di espletamento)

1. Il  servizio prestato  dalle farmacie, al di fuori del normale
orario di apertura dei giorni feriali, riveste le caratteristiche
di guardia farmaceutica diurna, festiva, notturna.

2. Il  servizio di  guardia farmaceutica  viene espletato  con le
seguenti modalità:

a) "a chiamata mediante reperibilità": la farmacia è chiusa, è
   assicurata  la  agevole  e  tempestiva  disponibilità  di  un
   farmacista;
b) "a  chiamata a battenti chiusi": la farmacia è chiusa, al suo
   interno è disponibile un farmacista;
c) "a  battenti aperti":  la  farmacia  è  aperta,  assicura  la
   medesima  attività   svolta  durante  il  normale  orario  di
   apertura.

3. Per  motivi di  sicurezza il  servizio di cui al comma 2 lett.
e), può  essere espletato anche attraverso l'utilizzo di sistemi
che limitino  l'accesso dell'utente  ai  locali  e/o  al  diretto
contatto con il farmacista.

4. Durante  il servizio  di guardia farmaceutica espletato con le
modalità di  cui alle lettere a) e b) del comma 2, il farmacista
è tenuto  ad evadere  soltanto le  ricette ove  il medico  abbia
esplicitato il carattere di urgenza, nonché tutte quelle ricette
e/o richieste  per le  quali il  farmacista rilevi  carattere  di
urgenza,  con   particolare  riferimento  alla  dispensazione  di
farmaci non sottoposti ad obbligo di ricetta medica.

5.  I   dispensari  farmaceutici   istituiti  con   provvedimento
regionale su  sedi farmaceutiche  previste in  pianta organica da
almeno tre  anni ed operanti alla data di entrata in vigore della
presente legge,  osservano  l'orario  fissato  nei  provvedimenti
istitutivi dell'autorità  competente fino  all'espletamento  del
relativo concorso pubblico.

ARTICOLO 4
(Bacino di utenza e turni)

1. L'ambito  di  applicazione  di  uno  stesso  turno  -  diurno,
notturno, festivo  e di ferie -, su proposta delle rappresentanze
sindacali  di   categoria  interessate,   sentiti  i  pareri  dei
competenti uffici della Azienda USL e dell'Ordine dei Farmacisti,
può interessare  territori di  più Comuni  limitrofi, anche  di
Province diverse,  afferenti  ad  uno  stesso  bacino  di  utenza
omogeneo dal  punto di  vista  territoriale  e  di  esigenze  del
servizio.

2. Il  bacino di utenza può avere come riferimento il territorio
delle zone  o dei  distretti della  Azienda USL di cui all'art. 3
della LR 29 giugno 1994, n. 49.

3. Nella  determinazione del bacino di utenza, le proposte di cui
al comma  uno tengono  conto della  presenza  sul  territorio  di
eventuali forme  di consegna domiciliare, secondo quanto indicato
al comma 8 dell'art. 6.

4. Ai turni possono partecipare tutte le farmacie urbane e rurali
purché la  distanza fra  le  località  ove  sono  ubicate  sedi
farmaceutiche partecipanti  ad uno  stesso turno non superi i Km.
15.  Tale   distanza  può  essere  derogata  eccezionalmente  in
presenza di  condizioni di  viabilità e  di servizi di trasporto
particolarmente favorevoli.

5. Ai turni non possono partecipare i dispensari farmaceutici.

ARTICOLO 5
Servizio  di  Guardia  farmaceutica  diurna  feriale,  festiva  e
festiva infrasettimanale)

1. Durante le ore di chiusura diurna, di chiusura festiva e negli
eventuali giorni  di chiusura  infrasettimanale, anche festiva è
istituito un  servizio di  guardia secondo  le modalità previste
all'art. 3.

2. Il  servizio di  guardia farmaceutica  diurna  e  festiva,  di
regola avviene  con le seguenti modalità: nei Comuni o bacini di
utenza di  cui all'art. 4 con popolazione fino a  50.000 abitanti
almeno da  una farmacia  che  espleti  servizio  a  chiamata  con
reperibilità, se  la  farmacia  è  ubicata  in  un  Comune  con
popolazione fino a 12.500 abitanti; a chiamata a battenti chiusi,
se ubicata  in un  Comune con  popolazione compresa  fra 12.500 e
25.000 abitanti;  a battenti  aperti, se ubicata in un Comune con
popolazione superiore a 25.000 abitanti.

3. Nei  Comuni o  bacini di  utenza con  popolazione superiore  a
50.000 abitanti, il servizio è assicurato almeno da una farmacia
ogni 50.000  abitanti, con possibilità di raddoppio nei Comuni o
località ad  elevato flusso  turistico. Tale aumento può essere
modulato fra  turno diurno,  festivo e  festivo  infrasettimanale
sulla base  delle esigenze del servizio e delle proposte avanzate
dalle rappresentanze  sindacali di  categoria,  sentito  l'Ordine
professionale e  l'Azienda USL.  Il servizio  è espletato con le
modalità di  cui all'articolo  4.  Le  frazioni  di  popolazione
vengono valutate  dai Sindaci  in base  alle  proposte  formulate
dalle Rappresentanze  sindacali  sentito  il  parere  dell'ordine
professionale e i competenti uffici della Azienda USL.

ARTICOLO 6
(Servizio di guardia farmaceutica notturna)

1. Dall'orario  di chiusura  serale alla  apertura  antimeridiana
delle farmacie  è istituito  il Servizio di guardia farmaceutica
notturna.

2. Il  servizio di  guardia farmaceutica notturna è assicurato o
da  farmacie   che  si   offrono  volontariamente   di  svolgerlo
permanentemente,  e/o   attraverso  turni  all'uopo  adottati  su
proposta delle  rappresentanze Sindacali  di categoria sentito il
parere dell'Ordine  Professionale e  dei competenti  uffici della
Azienda USL.

3. Lo  svolgimento del  servizio di  guardia notturna  segue,  di
regola, le  seguenti modalità: nei Comune o bacini di utenza con
popolazione fino  a 100.000 abitanti il servizio è assicurato da
una farmacia con le seguenti modalità:

a) a  chiamata con  reperibilità  nei    Comuni  fino  a  12.500
   abitanti;
b) a  chiamata a  battenti  chiusi  nei  Comuni  con  popolazione
   compresa fra 12.500 e 25.000 abitanti;
c) a  battenti aperti  nei Comuni  con  popolazione  superiore  a
   25.000 abitanti.

4. Nei  Comuni o  bacini di  utenza con  popolazione superiore  a
100.000 abitanti  il servizio  notturno è assicurato da un'altra
farmacia ogni 50.000 abitanti.

5. Il servizio di guardia farmaceutica notturna a battenti aperti
può essere  espletato  con  le  modalità  di  cui  al  comma  3
dell'art. 3.

6. Nei  Comuni  e  località  ad  elevato  flusso  turistico,  il
servizio notturno  istituito secondo  le modalità  del comma  2,
può essere  aumentato fino al raddoppio delle farmacie di turno,
anche limitatamente a determinati periodi della notte.

7. Eventuali  frazioni di  popolazione sono  valutate dai Sindaci
anche in  base alle  proposte delle  rappresentanze sindacali  di
categoria sentito  il  parere  dell'Ordine  Professionale  e  dei
competenti uffici della Azienda USL.

8.  Le   farmacie  risultanti  di  turno,  al  ricevimento  della
prescrizione, possono  avvalersi per  la consegna domiciliare dei
medicinali di  organizzazioni del  volontariato ed assistenziali,
idoneamente convenzionate.

ARTICOLO 7
(Servizio di Guardia delle farmacie rurali)

1. Le  farmacie rurali  individuate ai  sensi della legge 8 marzo
1968  n.  221  "Provvidenze  a  favore  dei  farmacisti  rurali",
partecipano ai  turni di  servizio di  guardia diurna,  festiva e
notturna istituiti nei Comuni e nei bacini di utenza a condizione
che dalla  località ove  sono situate  risulti una  farmacia  di
guardia ad una distanza massima di dieci chilometri.

2. La  distanza di  cui al  comma 1  può essere  eccezionalmente
derogata in  presenza di condizioni di viabilità e di servizi di
trasporto pubblico particolarmente favorevoli.

3. Le farmacie rurali che partecipano ai turni di guardia seguono
le modalità  di espletamento  del servizio  di cui  all'art.  3,
comma 2, lett. a).

4. Le farmacie rurali che non partecipano ai turni di guardia, in
quanto non  sussistono i presupposti di cui al comma 1 assicurano
il servizio garantendo la disponibilità agevole e tempestiva del
farmacista.

ARTICOLO 8
(Chiusura infrasettimanale delle farmacie)

1. Compatibilmente  con le  esigenze di continuità del servizio,
il Sindaco,  acquisiti i pareri di cui all'art. 1, può concedere
alle farmacie,  che ne  fanno richiesta,  fino ad una giornata di
chiusura infrasettimanale.

2. La  chiusura di  cui al  comma 1  può essere autorizzata come
recupero della settimana di turno.

ARTICOLO 9
(Farmacie a servizio continuativo)

1. Nei  Comuni capoluogo di provincia, nei Comuni sede di Aziende
USL, nei  Comuni e  località ad  elevato flusso  turistico e nei
Comuni, con  popolazione non inferiore a 50.000 abitanti inseriti
in un  bacino di  utenza, complessivamente  superiore  a  100.000
abitanti, il  Sindaco può autorizzare, a richiesta del titolare,
sentito il  parere delle  rappresentanze sindacali  di  categoria
dell'Ordine Professionale  e dei  competenti uffici della Azienda
USL  una   o  più   farmacie  allo   svolgimento  del   servizio
continuativo per ventiquattrore a battenti aperti.

2. Le  farmacie a servizio continuativo vengono computate ai fini
del rispetto  dei parametri  demografici relativi  al servizio di
guardia diurno, festivo e notturno.

3.  L'organizzazione   della  struttura  e  del  personale  delle
farmacie che  svolgono il  servizio continuativo deve essere tale
da garantire  il corretto  espletamento del servizio in relazione
alle esigenze della utenza.

4. Le  farmacie che  erano già  state  autorizzate  al  servizio
continuativo ai  sensi della  LR  15  novembre 1980, n. 85 "Norme
concernenti  il   servizio  farmaceutico",   sono  autorizzate  a
proseguirlo.

5. Fatto  salvo il  comma 4  e  fatta  salva  la  prima  farmacia
autorizzata, le  eventuali successive sono autorizzate in ragione
di una ogni 150.000 abitanti.

6. Nel caso in cui più titolari richiedano di essere autorizzati
al servizio  continuativo, il Sindaco adotta le proprie decisioni
su criteri  selettivi  preventivamente  determinati  che  tengono
conto della  coerente distribuzione  territoriale, di particolare
flussi di  popolazione, di presenza di presidi sanitari e di poli
commerciali e di servizio.

ARTICOLO 10
(Servizio di emergenza)

1.  L'Ordine   professionale,  d'intesa   con  le  rappresentanze
sindacali  di  categoria  pubbliche  e  private  delle  farmacie,
predispone ed  aggiorna un  piano per  un servizio integrativo di
emergenza, mettendolo  a disposizione  delle autorità competenti
di cui all'art. 1; tale piano può essere attivato per far fronte
ad eventuali situazioni di emergenza per la salute pubblica.

2.  L'Ordine   professionale,  d'intesa   con  le  rappresentanze
Sindacali pubbliche e private delle farmacie, predispone altresì
un piano da mettere a disposizione del Prefetto ai sensi della L.
12 giugno  1980 n.  146, per  assicurare un  servizio  minimo  in
occasione di manifestazioni di sciopero da parte delle farmacie.

ARTICOLO 11
(Ferie)

1. Le  farmacie osservano  una chiusura  annuale  per  ferie  non
inferiore a  quindici giorni  e non  superiore a trenta giorni di
calendario;  la   chiusura  per   ferie  deve  essere  effettuata
possibilmente in una unica soluzione e comunque frazionata in non
più di tre periodi.

2.  I   turni  di  chiusura  per  ferie  sono  predisposti  dalle
rappresentanze sindacali  delle farmacie  e sono  autorizzati dal
Sindaco,  sentito  il  parere  dell'Ordine  professionale  e  dei
competenti uffici della Azienda USL.

3. Nell'ambito  delle proposte  di chiusura per ferie predisposte
dalle rappresentanze  sindacali di categoria può essere prevista
la deroga alla fruizione delle ferie o la fruizione di un periodo
inferiore per le farmacie che ne facciano richiesta.

4. In  occasione  di  rilevanti  lavori  di  ristrutturazione  il
Sindaco, acquisiti  i pareri  di cui al comma 2, può autorizzare
un ulteriore periodo di chiusura.

5. Le  ferie debbono  essere usufruite  in modo  da  lasciare  in
servizio una  percentuale di farmacie per ogni Comune o bacino di
utenza almeno del cinquanta per cento.

6.  In   situazioni  di   servizio,  viabilità   e  collegamenti
particolarmente favorevoli  per la  popolazione il  Sindaco  può
autorizzare la deroga della percentuale di cui al comma 5.

7. Il  Sindaco, acquisiti  i  pareri  di  cui  all'art.  1,  può
autorizzare un  periodo di ferie per i dispensari non stagionali,
compatibilmente con le esigenze di servizio.

ARTICOLO 12
(Obblighi particolari)

1. È  fatto obbligo  a tutti i farmacisti di indossare un camice
bianco e  di portare  sullo stesso,  in  modo  ben  visibile,  il
distintivo nazionale  adottato dalla  Federazione dell'Ordine dei
Farmacisti Italiani (FOFI).

2. L'utente  deve  richiedere  la  dispensazione  dei  medicinali
esclusivamente ai  farmacisti che  indossano il camice bianco con
il distintivo di cui al comma precedente.

3. Il  personale non  laureato in  servizio nelle  farmacie  deve
indossare un camice di colore diverso da quello dei farmacisti.

4. All'interno dei locali di ciascuna farmacia e dispensario deve
essere esposto  un cartello  recante le  prescrizioni di  cui  ai
commi due e tre.

5. All'esterno  dei locali  di ciascuna  farmacia  e  dispensario
farmaceutico deve  essere esposto  un cartello,  o  altro  idoneo
mezzo, recante in modo chiaro e ben visibile l'orario di apertura
ed i turni di servizio, con l'indicazione delle farmacie di turno
nelle ore di chiusura della farmacia o del dispensario.

6. All'esterno  dei  locali  di  ciascuna  farmacia  deve  essere
affissa una insegna luminosa a bandiera, a forma di croce verde e
nel rispetto  delle norme  comunali in materia, che deve rimanere
accesa  nelle   ore  di   servizio  serali  e  notturne  comunque
effettuato.

ARTICOLO 13
(Sanzioni amministrative e disciplinari)

1. Ove  il fatto  non sia previsto dalla legge penale come reato,
la violazione  delle disposizioni  contenute nella presente legge
è punita  con la  sanzione amministrativa  del pagamento  di una
somma da lire centomila a lire seicentomila.

2. L'accertamento  della violazione  delle norme  contenute nella
presente legge è demandato agli agenti accertatori della Azienda
USL oltre che agli ufficiali ed agenti di polizia giudiziaria.

3.  L'autorità   competente  all'applicazione   della   sanzione
amministrativa di  cui al  presente articolo  è il  Sindaco  che
provvede ai  sensi della L. 24 novembre 1981, n. 689 e  della  LR
12 novembre 1993, n. 85.

4. Copia  del verbale  di  contestazione  della  violazione  alle
disposizioni  della   presente  legge   deve   essere   trasmessa
all'Ordine Professionale  per  i  provvedimenti  disciplinari  di
competenza.

ARTICOLO 14
(Norma transitoria)

Le disposizioni  di cui  ai commi 5 e 6 dell'art. 12 si applicano
per le farmacie di nuova istituzione o in caso di istallazione di
nuove insegne.  Le  procedure  amministrative  per  l'adeguamento
delle insegne  esistenti devono  essere attivate  entro  un  anno
dall'entrata in vigore della presente legge.

ARTICOLO 15
(Abrogazione)
È abrogata la Legge Regionale 15 novembre 1980, n. 85.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 18 aprile 1995

CHITI

La presente legge è stata approvata dal Consiglio regionale  l'8
marzo 1995  ed è stata vistata dal Commissario del Governo il 10
aprile 1995.



FARMACIE

