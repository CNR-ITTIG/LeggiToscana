Norme sui parchi, le riserve naturali e le aree naturali protette
di interesse locale.

Il Consiglio Regionale ha approvato il 1-3-1995
Il Commissario del Governo ha apposto il visto il 3-4-1995
Il Presidente  della Giunta  Regionale promulga la seguente legge
regionale:

TITOLO I
PRINCIPI GENERALI E NORME SULLA PROGRAMMAZIONE

ARTICOLO 1
(Oggetto e finalità)

1. La presente legge in attuazione delle norme quadro di cui alla
L. 6  dicembre 1991, n. 394, detta disposizioni per l'istituzione
e la gestione di parchi regionali e provinciali, riserve naturali
e aree naturali protette di interesse locale al fine di garantire
la conservazione e riqualificazione dell'ambiente, del paesaggio,
del patrimonio  storico-culturale e  naturalistico della Regione;
la  promozione  delle  attività  economiche  compatibili,  delle
attività   ricreative,    della   ricerca   scientifica,   della
divulgazione  ambientale,   nonchè  della   gestione  faunistica
attraverso il  coordinamento con  le normative  di settore  ed in
particolare con  la LR  12 gennaio  1994, n.  3 nel  rispetto dei
criteri e  limiti fissati  per la  gestione del  territorio e  la
regolamentazione della caccia.

2. L'istituzione  dei parchi, delle riserve naturali e delle aree
naturali protette  di interesse locale realizza un sistema che è
parte   integrante    degli   strumenti    della   pianificazione
territoriale regionale  di cui  alla LR  16 gennaio  1995, n. 5 e
concorre alla programmazione regionale.

ARTICOLO 2
(Parchi, riserve,  aree naturali  protette di  interesse  locale:
individuazione, definizione e scopi)

1.  I   parchi  sono   sistemi  territoriali  che,  per  il  loro
particolare valore  naturale,  scientifico,  storico-culturale  e
paesaggistico,  necessitano   di  una   gestione   unitaria   per
consentire un'efficace  conservazione, ripristino e miglioramento
dell'ambiente naturale e la salvaguardia delle specie selvatiche.
I  parchi  operano  altresì  per  lo  sviluppo  delle  attività
economiche  ecocompatibili   e  per  la  gestione  delle  risorse
faunistiche e ambientali.

2.  I   parchi  regionali,  a  garanzia  di  specifici  interessi
riconosciuti  di   carattere  unitario,   sono  individuati   dal
Programma triennale  regionale delle  aree protette,  in  seguito
denominato   "Programma",    in   base   alla   loro   estensione
territoriale, o  al grado  di complessità delle azioni di tutela
da realizzare  e all'entità  delle risorse  necessarie. In tutti
gli altri casi i parchi sono di competenza delle provincie.

3. Le  riserve naturali  sono territori  che, per  la presenza di
particolari  specie  di  flora  o  di  fauna,  o  di  particolari
ecosistemi   naturalisticamente    rilevanti,    devono    essere
organizzati  in   modo  da   conservare  l'ambiente   nella   sua
integrità.

4. Le  aree naturali  protette di  interesse locale  sono  quelle
inserite in  ambiti territoriali  intensamente antropizzati,  che
necessitano di azioni di conservazione, restauro o ricostituzione
delle originarie  caratteristiche ambientali e che possono essere
oggetto di progetti di sviluppo ecocompatibile.

5. Possono  far parte  delle aree  naturali protette di interesse
locale anche  biotopi di  modesta superficie, monumenti naturali,
aree verdi  urbane e  suburbane, purchè  la loro  estensione non
concorra al  soddisfacimento degli  standard previsti  dal  DM  2
aprile 1968, n. 1444.

ARTICOLO 3
(Consulta tecnica)

1. Al  fine  di  garantire  alla  Giunta  regionale  un  adeguato
supporto tecnico-scientifico,  è istituita  la Consulta  tecnica
per i parchi, le riserve naturali e le aree protette di interesse
locale,   in    seguito   denominata    "Consulta",    presieduta
dall'assessore competente per materia o suo delegato e formata da
13 esperti  particolarmente qualificati  in  tema  di  protezione
ambientale  gestione   delle  aree   protette,  competenze  socio
economiche e pedagogiche.

2.  La   Consulta  è  organo  di  consulenza  della  Giunta  per
l'attuazione della  presente legge. In particolare esprime pareri
obbligatori per i profili tecnico-scientifici in materia di:

a) attuazione  coordinata di  direttive e regolamenti comunitari,
   leggi e regolamenti statali;
b) classificazione delle aree e loro tipologia;
c) formazione  ed  attuazione  del  programma  triennale  di  cui
   all'art. 4;
d) formazione  degli strumenti di piano e regolamenti dei parchi,
   riserve naturali e aree protette di interesse locale.

3. La  Consulta indirizza  e coordina  l'attività  dei  comitati
scientifici dei  parchi e,  se esistenti, di quelli delle riserve
naturali; in  particolare, esprime  pareri e formula proposte per
quanto riguarda  la sperimentazione,  la  ricerca  scientifica  e
l'informazione didattica.

4. La  Giunta regionale nomina i componenti della Consulta con le
seguenti modalità:

a) 3  membri scelti  da un elenco di almeno sei esperti designati
   dalle  associazioni   ambientaliste  operanti  nel  territorio
   nazionale  e   rappresentate  nel   Consiglio  nazionale   per
   l'ambiente di  cui all'art.  12 della  L. 6  dicembre 1991, n.
   394;
b) 3  membri scelti  da un elenco di almeno sei esperti designati
   dalle università degli studi della Toscana;
c) 3  membri scelti  da un elenco di almeno sei esperti designati
   dagli organismi di gestione dei parchi della Toscana;
d) 1  membro scelto  da un elenco di almeno due esperti designati
   dalla Società Botanica Italiana;
e) 1  membro scelto  da un elenco di almeno due esperti designati
   dalla Unione Zoologica Italiana;
f) 1  membro scelto  da un elenco di almeno due esperti designati
   dal Consiglio Nazionale delle Ricerche;
g) 1  membro scelto  da un elenco di almeno due esperti designati
   dall'Istituto Nazionale Fauna Selvatica.

5. Ai  fini del  procedimento di  nomina si applicano le norme di
cui alla LR 8 marzo 1979, n. 11 e successive modifiche.
La Giunta  può provvedere  alla costituzione  della Consulta non
appena sia pervenuta almeno la metà delle designazioni.
I componenti della Consulta cessano dalla carica alla scadenza di
ogni legislatura  e non  possono essere  nominati per più di due
volte consecutive.

6. Il  membro della  Consulta che, senza giustificato motivo, non
sia intervenuto  a tre  sedute consecutive, decade dall'incarico.
La decadenza  è pronunciata dalla Giunta regionale, che provvede
alla contestuale sostituzione con altro membro, scelto tra quelli
ricompresi  nel   medesimo  elenco  di  appartenenza  del  membro
decaduto. Nello stesso modo si procede in caso di dimissioni o di
decesso del membro della Consulta.

7. Ai  membri della  Consulta spetta  un gettone  di presenza per
ogni giorno di riunione nella misura di lire 100.000 lorde, oltre
al rimborso  spese  e  all'indennità  di  missione,  secondo  la
disciplina prevista per i dirigenti regionali.
L'importo del  gettone di  presenza è aggiornato annualmente con
atto della giunta regionale.

ARTICOLO 4
(Programma triennale regionale)

1. Ogni  tre anni la Regione, con le procedure di cui all'art. 5,
approva il programma delle aree protette.

2. Il  programma si  articola in  un Piano  d'indirizzo ed  in un
provvedimento di  riparto delle  disponibilità  finanziaria.  Il
Piano di  indirizzo, ai sensi dell'art. 9 della legge regionale 9
giugno 1992, n. 26, contiene:

a) la  individuazione di  massima dei  territori da ricomprendere
   nei parchi  regionali, nei  parchi provinciali,  nelle riserve
   naturali e nelle aree protette di interesse locale, sulla base
   delle proposte  delle Provincie  di cui al successivo art. 5 e
   sulla  base   di  analisi   e  valutazioni   in  ordine   alle
   caratteristiche  delle   aree  e  delle  azioni  di  tutela  e
   valorizzazione da intraprendere;
b) l'indicazione  del termine  per l'istituzione di nuovi parchi,
   riserve  naturali  ed  aree  naturali  protette  di  interesse
   locale,  ovvero  per  la  modifica  di  quelli  esistenti,  la
   specificazione   dei    relativi   obiettivi   di   tutela   e
   valorizzazione;
c) i  criteri e  gli indirizzi  ai quali  debbono uniformarsi gli
   enti  locali   e  gli   organismi  di   gestione  dei  parchi,
   nell'attuazione del  programma per  quanto di loro competenza,
   ivi compresi i compiti relativi alla redazione dei regolamenti
   e dei  piani dei  parchi e alla informazione ed all'educazione
   ambientale delle  popolazioni interessate,  sulla  base  delle
   esigenze di unitarietà delle aree da proteggere;
d) la  promozione di  eventuali intese  con gli  enti  locali  in
   applicazione del  comma 4  dell'art. 4  e dell'art.  26  della
   legge 6 dicembre 1991, n. 394;
e) l'individuazione  delle eventuali  misure di  salvaguardia  da
   applicarsi fino  all'entrata in  vigore  dei  regolamenti  dei
   nuovi parchi  e delle  nuove  riserve  naturali  previste  dal
   Programma.

3. Il  provvedimento di riparto delle disponibilità finanziarie,
ai sensi dell'art. 13 della legge regionale 9 giugno 1992, n. 26,
attiene alle  singole aree  e dispone per l'esercizio finanziario
di riferimento  e per  i due  esercizi immediatamente successivi.
Esso è  adottato annualmente  a  seguito  dell'approvazione  dei
bilanci annuali e pluriennali.

4. Al  Programma è  allegato, anche  ai sensi  dell'art. 5 della
legge 6  dicembre 1991,  n. 394,  l'elenco  delle  aree  protette
regionali, recante  la classificazione  dei parchi  provinciali e
regionali, delle  riserve naturali e delle aree naturali protette
d'interesse locale.

5. Successivamente  alla prima  approvazione del PIT e del PTC di
cui alla legge regionale 16 gennaio 1995, n. 5, la individuazione
dei territori dei parchi ai sensi della lettera a) e delle misure
di salvaguardia  di carattere territoriale ai sensi della lettera
e) del  primo comma  del presente articolo, è fatta nel rispetto
dell'art. 7, commi 9 e 11, dell'art. 11, dell'art. 20, comma 3, e
dell'art. 21 della medesima legge. L'individuazione dei territori
dei parchi  provinciali e delle aree protette di interesse locale
in sede  di PTC,  non vincola  la Regione  all'inserimento  degli
stessi nel programma di cui al presente articolo.

ARTICOLO 5
(Programma triennale regionale: procedure)

1. Entro dodici mesi dalla entrata in vigore della presente legge
le Provincie,  sentiti i  Comuni e  le Comunità montane e tenuto
conto della  classificazione delle  aree effettuata dal Consiglio
regionale  con   la  deliberazione  19  luglio  1988  n.  296,  e
successive  modificazioni,  e  degli  atti  della  programmazione
regionale di  cui alla  legge regionale  9 giugno  1992,  n.  26,
inviano alla  giunta regionale  le proposte  d'individuazione  di
massima dei  territori entro  cui istituire  i parchi, le riserve
naturali, le aree naturali protette di interesse locale.

2. Entro  i successivi sei mesi la Giunta regionale predispone la
proposta  del  Programma  e  la  sottopone  all'approvazione  del
consiglio,  tenendo   conto  degli  eventuali  indirizzi  statali
emanati in attuazione dell'art. 4 della legge 6 dicembre 1991, n.
394. In  mancanza  della  proposta  delle  Provincie,  la  Giunta
regionale è  comunque tenuta a trasmettere al Consiglio, sentita
la Consulta,  la proposta  di programma  triennale entro  18 mesi
dalla entrata in vigore della presente legge.

3. Entro tre mesi dal ricevimento della proposta della Giunta, il
Consiglio regionale  approva il  Programma. Il Programma acquista
efficacia dalla  data di  pubblicazione sul  Bollettino Ufficiale
della Regione Toscana.

4. Il  Programma ha  durata triennale  e conserva  efficacia fino
all'approvazione  del   nuovo  Programma,  in  aggiornamento  del
precedente.

5.  Almeno   6  mesi  prima  della  scadenza  del  programma,  le
Provincie, con  la procedura  di cui al comma primo, inviano alla
giunta regionale  eventuali proposte  di aggiornamento.  Entro  i
successivi due mesi la Giunta regionale predispone la proposta di
Programma  e   la  sottopone   all'approvazione   del   Consiglio
regionale,  tenendo   conto  degli  eventuali  indirizzi  statali
emanati in attuazione dell'art. 4 della legge 6 dicembre 1991, n.
394.

ARTICOLO 6
(Parchi, riserve  naturali ed  aree naturali di interesse locale:
gestione)

1.  Alla  gestione  dei  parchi,  previsti  dal  Programma  e  di
competenza  regionale,   si  provvede   istituendo,   con   legge
regionale, enti  dotati  di  personalità  giuridica  di  diritto
pubblico.

2. Le  funzioni relative  alla gestione  dei parchi provinciali e
delle riserve naturali sono esercitate dalle Provincie.

3. Le  funzioni relative  alla gestione  delle aree  naturali  di
interesse locale  sono esercitate dai Comuni singoli od associati
o dalle Comunità montane.

ARTICOLO 7
(Misure di incentivazione e promozione economico-sociale)

1. La gestione dei parchi, delle riserve e delle aree protette di
interesse locale  assicura il  mantenimento ed  il recupero delle
caratteristiche ambientali  dei luoghi  interessati, ivi compreso
il  patrimonio   edilizio  esistente,  le  attività  agro-silvo-
pastorali e l'agricoltura biologica quali elementi delle economie
locali da qualificare e valorizzare.

2. Gli  strumenti di piano ed in particolare il piano pluriennale
economico e  sociale disciplinano  la promozione  e  lo  sviluppo
delle iniziative  dei soggetti  pubblici e privati finalizzate al
conseguimento degli obiettivi di cui al comma 1.

TITOLO II
PARCHI REGIONALI E PROVINCIALI

ARTICOLO 8
(Parchi regionali)

1. I parchi regionali sono istituiti con apposita legge regionale
che ne  definisce i confini, stabilisce i tempi e le modalità di
approvazione  dello  statuto  dell'ente  parco  e,  nel  rispetto
dell'autonomia statutaria  dei singoli  enti, detta  norme  sulla
composizione  degli   organi,  sulle   modalità  di  nomina  del
direttore e del comitato scientifico, sui tempi e sulle modalità
di approvazione  del piano  per il  parco,  sul  regolamento  del
parco, sul  piano pluriennale  economico-sociale, quali strumenti
di attuazione  delle finalità  istitutive del  parco.  La  legge
regionale detta  altresì norme  sul  personale,  sul  patrimonio
dell'ente  e   sulle  sanzioni   amministrative   conseguenti   a
violazioni.

ARTICOLO 9
(Parchi provinciali)

1. Le Provincie esercitano le funzioni relative alla gestione dei
parchi direttamente  o  attraverso  la  costituzione  di  aziende
speciali o  istituzioni in  attuazione della legge 8 giugno 1990,
n. 142.

2. Le  Provincie garantiscono la partecipazione degli enti locali
all'istituzione e  alla gestione  dei parchi  e delle  riserve in
applicazione dell'art.  22 della  legge 6  dicembre 1991, n. 394.
Resta fermo quanto previsto dal comma 1, lettera e), dell'art. 22
della legge 6 dicembre 1991, n. 394.

3.  Entro   i  termini  stabiliti  dal  Programma  e  sulla  base
dell'individuazione di massima ivi prevista, nel rispetto del PIT
e del  PTC adottati o approvati ai sensi della legge regionale 16
gennaio 1995,  n.  5,  le  Provincie,  sentiti  gli  enti  locali
interessati, provvedono a:

a) determinare i confini del parco e delle aree contigue;
b) istituire  il parco, indicandone le modalità di gestione e di
   finanziamento.

ARTICOLO 10
(Piano per il parco provinciale)

1. Il  piano del parco provinciale, quale strumento di tutela dei
valori naturali  ed ambientali  entro perimetri definitivi, anche
in variante  di  quelli  individuati  nell'atto  istitutivo,  nel
rispetto del  PTC di cui alla legge regionale 16 gennaio 1995, n.
5 e  delle procedure  per le varianti relative, fa riferimento ai
contenuti di  cui ai  commi 1  e 2  dell'art. 12  della  legge  6
dicembre 1991,  n. 394.  Ha valore di piano paesistico e di piano
urbanistico. Esso  sostituisce i piani paesistici territoriali ed
urbanistici di  qualsiasi  livello.  Il  piano  ha  efficacia  di
dichiarazione  di  pubblico  generale  interesse,  di  urgenza  e
indifferibilità per gli interventi in esso previsti.

2. Il piano individua eventualmente gli ambiti territoriali e gli
interventi, ivi  compreso l'assestamento  forestale, in relazione
ai   quali    si   procede    attraverso   strumenti    attuativi
particolareggiati approvati dalla stessa Provincia.

ARTICOLO 11
(Piano per il parco provinciale: procedure)

1. Il  piano per  il parco  è adottato dalla Provincia entro sei
mesi dalla  sua istituzione.  La delibera  di adozione,  entro 10
giorni dalla sua esecutività, è trasmessa alla Giunta regionale
e depositata  nelle segreterie di tutti i Comuni territorialmente
interessati per  30 giorni,  durante i quali chiunque ha facoltà
di prenderne  visione. Dell'eseguito  deposito è  data immediata
notizia al  pubblico mediante inserzione sul Bollettino Ufficiale
della Regione Toscana.

2. Entro  30 giorni  dalla  scadenza  del  termine  di  deposito,
chiunque può presentare osservazioni, opposizioni e proposte che
vengono trasmesse,  entro i successivi 30 giorni, dalla Provincia
alla Giunta  regionale, unitamente alla proprie controdeduzioni e
al piano.

3. Entro  sessanta giorni dalla ricezione degli atti di cui comma
2,  la   Giunta  regionale   può  pronunciarsi  in  ordine  alla
rispondenza del piano ai criteri e agli indirizzi di cui all'art.
4, secondo  comma, lett. c), indicando le modifiche eventualmente
da apportare a tal fine.

4. Il  piano per  il parco è approvato dalla Provincia, entro 30
giorni dalla  scadenza del  termine di cui al terzo comma. L'atto
di approvazione motiva espressamente le determinazioni assunte in
ordine alle  osservazioni, opposizioni  e  proposte,  nonchè  in
ordine alla  eventuale pronunzia della Giunta regionale di cui al
terzo  comma   e  si  conforma  alle  indicazioni  contenute  nel
Programma. Il  piano è  pubblicato per  estratto sul  Bollettino
Ufficiale della Regione Toscana.

ARTICOLO 12
(Regolamento del parco provinciale)

1. Il  regolamento del  parco, nel rispetto del piano, disciplina
l'esercizio delle  attività consentite  entro il  territorio del
parco, in  conformità ai  principi stabiliti dall'art. 11, commi
2, 3, 4 e 5 della legge 6 dicembre 1991, n. 394 ed agli indirizzi
previsti dal Programma di cui all'art. 4 della presente legge.

2.  Il   regolamento  è   adottato  dalla   Provincia,   sentito
l'organismo di  gestione ove istituito, ed è inviato alla Giunta
regionale.

3. La  Giunta regionale  può pronunciarsi,  entro 60  giorni dal
ricevimento,  in  ordine  alla  conformità  del  regolamento  ai
criteri e  agli indirizzi recati dal Programma di cui all'art. 4,
indicando le eventuali modifiche da apportare a tal fine.

4.  Il   regolamento  è   approvato  dalla  Provincia  con  atto
espressamente motivato  in relazione  alla pronunzia della Giunta
regionale, se pervenuta e in conformità al Programma.

5. Il  regolamento del  parco acquista  efficacia dopo  90 giorni
dalla  pubblicazione   sul  Bollettino  Ufficiale  della  Regione
Toscana. Entro  tale termine  gli enti  locali  interessati  sono
tenuti ad  adeguare alle  sue previsioni  i  propri  regolamenti.
Decorso inutilmente  il  predetto  termine  le  disposizioni  del
regolamento del  parco prevalgono  su quelle  degli  enti  locali
tenuti alla loro applicazione.

ARTICOLO 13
(Piano pluriennale economico e sociale del parco provinciale)

1. Nel  rispetto delle  finalità  istitutive  del  parco,  delle
previsioni del  piano e  nei limiti del regolamento, la Provincia
promuove iniziative  coordinate con  quelle della Regione e degli
enti locali  interessati, atte  a favorire lo sviluppo economico,
sociale e culturale della collettività residente all'interno del
parco e dell'area contigua.

2. Per  i fini  di cui al precedente comma la Provincia adotta un
piano pluriennale  economico e  sociale per  la promozione  delle
attività compatibili.  Qualora il  piano  pluriennale,  ai  fini
della  realizzazione   degli  interventi  previsti,  comporti  la
partecipazione  di   altri  soggetti,   sono  previste  modalità
attuative comprendenti  anche gli  accordi di  programma  di  cui
all'art. 27 della legge 8 giugno 1990, n. 142.

3. Il piano determina le iniziative atte a favorire, nel rispetto
delle esigenze  di  conservazione  del  parco,  lo  sviluppo  del
turismo e  delle attività  locali connesse.  In  particolare  il
piano può  prevedere la  concessione di sovvenzioni a privati ed
enti locali;  la predisposizione  di  attrezzature,  impianti  di
depurazione e per il risparmio energetico, servizi ed impianti di
carattere   turistico-naturalistico;    l'agevolazione    e    la
promozione, anche in forma cooperativa di attività tradizionali,
artigianali, agro-silvo-pastorali,  culturali, servizi  sociali e
biblioteche, restauro  anche di beni naturali. Una quota parte di
tali attività  e diretta a favorire l'occupazione giovanile e il
volontariato,  nonchè   l'accessibilità  e   la  fruizione,  in
particolare per i portatori di handicap.

4. Per  il perseguimento  delle finalità  del piano del parco di
cui all'art. 9 della presente legge, la Provincia può concedere,
con specifiche  convenzioni, l'uso  del nome  e dell'emblema  del
parco a  servizi e  prodotti locali  che presentino  requisiti di
qualità e che soddisfino le finalità del parco.

5. Il  piano pluriennale  economico e sociale è approvato con le
procedure di  cui all'art.  11  e  può  essere  aggiornato  ogni
triennio in collegamento con il Programma.

ARTICOLO 14
(Concessioni ed  autorizzazioni nelle  aree ricomprese nei parchi
provinciali)

1. Il  rilascio  di  concessioni  o  autorizzazioni  relativa  ad
interventi, impianti ed opere nelle aree ricomprese nei parchi è
subordinato al preventivo nulla osta della Provincia.

2. Nel caso in cui la gestione dell'area protetta sia affidata ad
aziende speciali od istituzioni ai sensi dell'art. 9, comma 1, il
nulla osta è rilasciato dall'organismo di gestione.

3. Al  nulla osta si applicano le disposizioni di cui all'art. 13
della legge 6 dicembre 1991, n. 394.

4. Con  il nulla  osta, semprechè  non si  sia  determinato  per
decorrenza dei termini, sono contestualmente rilasciate, anche in
deroga  alle   competenze  di   cui  alle  vigenti  disposizioni,
l'autorizzazione  per  interventi  in  zone  soggette  a  vincolo
idrogeologico di  cui al  RD  30   dicembre 1923,  n. 3267  e  di
autorizzazione  per   interventi  in   zone  soggette  a  vincolo
paesaggistico di  cui alle  leggi 29  giugno 1939,  n. 1497  e  8
agosto 1985,  n. 431.  Ai sensi e per gli effetti di cui al comma
9, art.  82 del  DPR 24  luglio 1977,  n.  616,  come  modificato
dall'art. 1  della legge  8 agosto 1985, n. 431, il provvedimento
è trasmesso al Ministero dei beni culturali ed ambientali.

TITOLO III
RISERVE NATURALI ED AREE NATURALI PROTETTE DI INTERESSE LOCALE

ARTICOLO 15
(Riserve naturali)

1. Le  Provincie esercitano  le funzioni  relative alla  gestione
delle riserve naturali, direttamente o attraverso la costituzione
di aziende  speciali o istituzioni, ai sensi della legge 8 giugno
1990, n. 142.

2.  Entro   i  termini   previsti  dal  Programma  e  sulla  base
dell'individuazione di  massima ivi  contenuta, nel  rispetto del
PTC di  cui alla  LR 16  gennaio 1995, n. 5, le Province, sentiti
gli enti locali interessati, con proprio atto provvedono a:

a) determinare  i confini  delle riserve  naturali e  delle  aree
   contigue;
b) istituire  la riserva  naturale indicandone  le  modalità  di
   gestione e di finanziamento.

3. Nelle  riserve naturali  è vietata  la caccia,  l'apertura di
cave, miniere  e discariche,  nonchè la  realizzazione di  nuove
opere   edilizie,   l'ampliamento   di   costruzioni   esistenti,
l'esecuzione  di   opere  di   trasformazione  del  territorio  e
cambiamenti di  destinazione d'uso  in contrasto con le finalità
della riserva.

4. Sono  ammesse le utilizzazioni produttive tradizionali, quelle
ecocompatibili   e    la    realizzazione    di    infrastrutture
indispensabili al  conseguimento delle  finalità della  riserva;
sono  altresì  consentiti  interventi  di  contenimento  per  la
conservazione degli equilibri faunistici ed ambientali.

ARTICOLO 16
(Regolamento delle riserve naturali)

1. Il  regolamento della  riserva  disciplina  l'esercizio  delle
attività  consentite   entro  il  territorio  della  stessa,  in
conformità ai principi stabiliti dall'art. 11, commi 2, 3, 4 e 5
della legge  6 dicembre  1991, n.  394 ed agli indirizzi previsti
dal Programma.

2. Il regolamento della riserva acquista efficacia dopo 90 giorni
dalla  pubblicazione   sul  Bollettino  Ufficiale  della  Regione
Toscana. Entro  tale termine  gli enti  locali  interessati  sono
tenuti ad adeguare alle sue previsioni i propri regolamenti e, se
del caso,  i propri strumenti urbanistici. Decorso inutilmente il
predetto termine  le disposizioni  del regolamento  della riserva
naturale prevalgono  su quelle degli enti locali tenuti alla loro
applicazione,  ivi  compreso  le  eventuali  previsioni  difformi
contenute in strumenti urbanistici.

3. All'approvazione  del regolamento  delle riserve  naturali  si
applicano i  termini e  le modalità di cui all'art. 11, relativo
alle procedure di approvazione del piano dei parchi provinciali.

ARTICOLO 17
(Piano economico e sociale delle riserve)

1. Nel  rispetto delle  finalità istitutive  delle riserve e nei
limiti dei  rispettivi regolamenti,  la Provincia adotta il piano
pluriennale economico  e sociale  delle riserve,  con gli  stessi
contenuti,  obiettivi  e  modalità  di  approvazione  del  piano
provinciale di cui all'art. 13.

ARTICOLO 18
(Concessione  ed   autorizzazione  nelle  aree  ricomprese  nelle
riserve naturali)

1. Al  rilascio delle  concessioni ed  autorizzazioni relativi ad
interventi, impianti ed opere nelle aree ricomprese nelle riserve
naturali, si applicano le disposizioni di cui all'art. 14.

ARTICOLO 19
(Aree naturali protette di interesse locale)

1. I  Comuni  o  le  Comunità  montane  esercitano  le  funzioni
relative alla  gestione delle  aree protette di interesse locale,
anche  in   forma  associata,   direttamente  o   attraverso   la
costituzione di aziende speciali o di istituzioni in applicazione
della legge 8 giugno 1990, n. 142.

2.  Entro   i  termini   previsti  dal  Programma  e  sulla  base
dell'individuazione di  massima ivi  contenuta, nel  rispetto del
PTC di  cui alla  LR 16  gennaio 1995,  n. 5,  i  Comuni    o  le
Comunità montane, con proprio atto, provvedono a:

a) determinare i confini dell'area protetta di interesse locale;
b) istituire  l'area protetta di interesse locale, indicandone le
   modalità di gestione e di finanziamento.

3. Allo  scopo di  dare adeguata  tutela alle  aree  protette,  i
Comuni provvedono,  in conformità alle previsioni del Programma,
ad  adeguare   i  propri   strumenti  urbanistici   ed  i  propri
regolamenti entro sei mesi dall'istituzione dell'area protetta.

TITOLO IV
SALVAGUARDIA, CONTROLLI, VIGILANZA, COMMISSARIAMENTO E SANZIONI

ARTICOLO 20
(Controllo  sulla   gestione  dei   parchi  provinciali,  riserve
naturali e aree naturali protette di interesse locale.)

1. La  Giunta regionale  sovrintende e vigila sulla realizzazione
degli interventi previsti dal Programma.

2. La  Provincia, le  Comunità  montane  ed  i  comuni  nei  cui
territori sono  ricompresi parchi provinciali, riserve naturali e
aree naturali  protette di  interesse locale, inviano alla Giunta
regionale,  entro  il  31  marzo  di  ogni  anno,  una  relazione
sull'attività svolta  in attuazione  della presente  legge e del
Programma.

3. In  caso di  mancato rispetto  da parte  delle Province  e dei
Comuni dei termini previsti dalla presente legge e dal Programma,
la  Giunta   regionale  invia  idonea  segnalazione  al  Comitato
regionale di controllo, il quale provvede ai sensi degli articoli
45 e 46 della legge regionale 7 luglio 1992, n. 31.

ARTICOLO 21
(Vigilanza)

1. La  vigilanza  sul  rispetto  degli  obblighi  e  dei  divieti
previsti dalla  presente  legge,  dai  piani  e  regolamenti  dei
parchi, dai  regolamenti delle  riserve naturali  e dai  piani  e
regolamenti dei comuni per le aree naturali protette di interesse
locale, è affidata a tutti i soggetti cui sono attribuiti poteri
di accertamento  e contestazione  di illeciti  amministrativi  in
base alle  leggi vigenti. Apposita convenzione ai sensi dell'art.
27, comma  2 della  legge 6  dicembre  1991,  n.  394,  regola  i
rapporti con il personale del Corpo Forestale dello Stato.

2. Lo  svolgimento delle  funzioni di  cui al  primo  comma  può
essere demandato  dalla Provincia o, se istituito, dall'organismo
di gestione dei parchi, riserve naturali e aree naturali protette
di  interesse   locale,  anche   a  personale   di  sorveglianza,
appositamente  individuato  dagli  enti  stessi,  cui  attribuire
funzioni di  guardia giurata a norma dell'art. 138 del  TU  delle
leggi di  Pubblica Sicurezza,  approvato con  RD  18 giugno 1931,
n. 773.

3. L'organismo di gestione organizza, ai sensi dell'art. 14 della
legge 6  dicembre 1991,  n. 394, d'intesa con la Regione e con le
Province, corsi  speciali di  formazione  al  termine  dei  quali
rilascia il  titolo ufficiale  ed esclusivo  di guida del parco o
della riserva naturale.

ARTICOLO 22
(Sanzioni amministrative)

1. Fatte  salve  le  sanzioni  penali  previste  dalla  normativa
vigente, in  caso  della  violazione  delle  norme  di  cui  alla
presente legge, ai piani e ai regolamenti dei parchi provinciali,
per zone  ricomprese nel  perimetro degli stessi e ai regolamenti
delle riserve  naturali si  applica la sanzione amministrativa da
un minimo di L. 600.000 ad un massimo di L. 6.000.000.

2.  Alle   violazioni  delle  disposizioni  di  cui  ai  piani  e
regolamenti  dei   parchi  per  le  aree  contigue,  ai  piani  e
regolamenti comunali  relativi alle  aree protette  di  interesse
locale, si  applica la  sanzione amministrativa  pecuniaria da un
minimo di L. 400.000 ad un massimo di L. 4.000.000.

3. In  caso di  violazione  di  altre  disposizioni  relative  ai
parchi, alle  riserve naturali ed alle aree protette di interesse
locale, contenute  in ordinanze emanate dai soggetti responsabili
della gestione,  si applica la sanzione amministrativa pecuniaria
da L. 50.000 a L. 500.000.

4. Per  l'accertamento, la  contestazione e  l'applicazione delle
sanzioni di  cui al precedente comma si applicano le disposizioni
di cui alla legge regionale 12 novembre 1993, n. 85.

5. Le  sanzioni sono  irrogate dal Presidente della Provincia per
le violazioni  avvenute nei  parchi provinciali  e nelle  riserve
naturali provinciali  e dal  Sindaco per le violazioni nelle aree
protette di interesse locale.

ARTICOLO 23
(Sospensione e riduzione in pristino)

1. Ferme  restando le sanzioni amministrative di cui all'art. 22,
l'autorità  competente  ad  emanare  l'ordinanza-ingiunzione  ai
sensi  del   comma  5  dell'art.  22,  qualora  venga  esercitata
un'attività in  difformità della  presente legge,  dai piani  e
regolamenti dei  parchi, dai regolamenti delle riserve naturali o
dei piani  e regolamenti delle aree naturali protette d'interesse
locale,      dispone,      indipendentemente      dall'emanazione
dell'ordinanza-ingiunzione,        l'immediata        sospensione
dell'attività medesima  ed ordina  la riduzione  in pristino, la
risistemazione  e   la  eventuale   ricostituzione  delle  specie
vegetali  ed   animali  con   la  responsabilità   solidale  del
committente, del titolare dell'impresa e del direttore dei lavori
in caso  di costruzione  e trasformazione  di opere. Si applicano
altresì le disposizioni di cui ai commi 2 e 3 dell'art. 29 della
legge 6 dicembre 1991, n. 394.

TITOLO V
PATRIMONIO-CONTABILITà-CONTRATTI,  ESPROPRIAZIONI,  USI  CIVICI,
AREE CONTIGUE.

ARTICOLO 24
(Patrimonio, contabilità e contratti)

1. La Regione, ai sensi dell'art. 11 della 16 maggio 1991, n. 20,
e gli  enti locali ricompresi nell'area del parco o della riserva
possono mettere a disposizione degli organismi di gestione i beni
che ritengono  necessari per  il raggiungimento  delle  finalità
istitutive.

2. In  carenza di  specifici riferimenti previsionali e normativi
desumibili da  piani e  regolamenti o  in deroga  alle  eventuali
salvaguardie di  cui all'art.  4, comma  2, lett. e), purchè nel
rispetto delle  generali finalità  istitutive del  parco o della
riserva, si  procede all'autorizzazione  del demanio e patrimonio
regionale, previo  parere dell'organismo  di gestione; in caso di
parere negativo decide nel merito la Giunta regionale.

ARTICOLO 25
(Aree contigue dei parchi e delle riserve provinciali)

1. La  Provincia, sentiti  gli organismi  di gestione  e gli enti
locali interessati,  stabilisce piani  e programmi e le eventuali
misure di  disciplina della  caccia, della pesca, delle attività
estrattive e  per la  tutela dell'ambiente,  relativi  alle  aree
contigue ai  parchi  e  alle  riserve  provinciali,  ove  occorra
intervenire per assicurare la conservazione dei valori delle aree
stesse.

2. L'esercizio  venatorio nelle  aree  contigue  è  disciplinato
dall'art. 23 della LR 12 gennaio 1994, n. 3.

TITOLO VI
NORME FINALI E TRANSITORIE

ARTICOLO 26
(Norma finanziaria)

1. Agli  oneri  derivanti  dall'applicazione  dell'art.  3  della
presente legge,  previsti in  L. 10.000.000=, si fa fronte con lo
stanziamento del  cap. 00720  del bilancio di previsione 1995 che
presenta la  necessaria disponibilità  e per gli anni successivi
con la legge di bilancio.

2. Agli  oneri derivanti  dall'applicazione dell'art.  4,  si  fa
fronte per  il 1995  con lo stanziamento del cap. 16480 e per gli
anni successivi con la legge di bilancio.

ARTICOLO 27
(Norma abrogativa)

1. La  legge  regionale  29  giugno  1982;  n.  52  e  successive
modificazioni è abrogata.

ARTICOLO 28
(Norma transitoria - Programma stralcio)

1. In  prima attuazione della presente legge e non oltre sessanta
giorni dalla  sua  entrata  in  vigore,  il  Consiglio  regionale
approva, su  proposta della  Giunta, in  deroga alle procedure di
cui all'art. 5, un Programma stralcio per le aree protette.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 11 Aprile 1995

CHITI

La presente  legge è  stata approvata dal Consiglio Regionale il
1-3-1995 ed  è stata vistata dal Commissario del Governo il 3-4-
1995.



PARCHI

