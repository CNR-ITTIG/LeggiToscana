Attribuzione  ai   Comuni  e   alle  Province  di  beni  immobili
regionali.

Il Consiglio Regionale ha approvato il 7-3-1995
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. I  beni immobili  del  patrimonio  disponibile  della  Regione
Toscana che  siano utilizzati  direttamente dai  Comuni  e  dalle
Province per  l'erogazione di  servizi o  per lo  svolgimento  di
funzioni istituzionali  possono essere attribuiti in proprietà a
titolo gratuito  ai medesimi  enti nel cui territorio insistono i
beni.

2. Gli  altri  beni  del  patrimonio  disponibile  della  Regione
possono essere  attribuiti in  proprietà  a  titolo  oneroso  ai
Comuni e  alle Province con le condizioni e le procedure previste
dalla presente legge.

ARTICOLO 2
(Esclusioni)

1. Sono esclusi dalla disciplina della presente legge:

a) gli  immobili ritenuti  necessari alle esigenze della Regione,
   ovvero  quelli  ritenuti  strategici  ai  fini  dell'attività
   regionale;
b) gli  immobili del  patrimonio agricolo-forestale  in delega ai
   sensi della LR 4 settembre 1976, n. 64;
c) gli  immobili adibiti a civile abitazione, ad usi commerciali,
   turistici e produttivi;
d) gli  immobili compresi  nelle tabelle a) e d) allegate alla LR
   30 dicembre 1992, n. 63 e quelli per i quali è stata disposta
   l'alienazione alla  data di  entrata in  vigore della presente
   legge.

ARTICOLO 3
(Procedure)

1. Ai  fini dell'attribuzione  in proprietà dei beni immobili di
cui al  precedente art.  1 i  Comuni e  le Province debbono farne
richiesta alla Regione entro un anno dall'entrata in vigore della
presente legge.

2. La  richiesta è fatta dal Sindaco ovvero dal Presidente della
Provincia su  conforme deliberazione del Consiglio Comunale o del
Consiglio Provinciale.

3. Nel  caso di  richiesta di  attribuzione di  immobili a titolo
oneroso  la   deliberazione  del   Consiglio   dovrà   contenere
l'approvazione della  spesa ed  indicare i  mezzi finanziari  per
farvi fronte.

ARTICOLO 4
(Stima dei beni)

1. Per  la stima degli immobili da attribuire a titolo oneroso si
applica l'art. 18 della LR 16 maggio 1991, n. 20.
La Commissione  tecnica è  integrata con un tecnico nominato dal
Comune o dalla Provincia che ha fatto la richiesta.

2. La  stima è fatta determinando il valore commerciale presunto
del bene  nello stato  di fatto  e di  diritto  in  cui  il  bene
medesimo si trova.

ARTICOLO 5
(Destinazione dei beni di cui all'art. 1, comma 1)

1. I  Comuni e  le Province  ai quali  vengono attribuiti  i beni
immobili di  cui all'art.  1, comma  1, della  presente legge  si
obbligano a  mantenere la  destinazione dei  beni  medesimi  alla
diretta erogazione di servizi ovvero allo svolgimento di funzioni
istituzionali.

2. I  Comuni e  le Province  si obbligano  a non  alienare i beni
immobili di  cui al  precedente comma nè a costituire su di essi
diritti reali  o personali,  senza il  consenso della Regione. Il
Consiglio regionale,  su proposta  della Giunta, può autorizzare
l'alienazione con  l'obbligo  in  ogni  caso  di  reinvestire  il
ricavato  della   vendita  in   altri  beni   immobili  destinati
all'erogazione di  servizi ovvero  allo svolgimento  di  funzioni
istituzionali.

3.  Il   mutamento  della  destinazione  dei  beni  determina  il
riacquisto della proprietà degli stessi da parte della Regione.
L'accertamento  dell'avvenuto  mutamento  della  destinazione  è
eseguito  dagli   uffici  regionali   con  verbale   redatto   in
contraddittorio  con   i  rappresentanti   del  Comune   o  della
Provincia. L'accertamento  è valido  anche se  il rappresentante
del Comune  o della  Provincia non interviene nonostante l'avviso
ricevuto ovvero si rifiuta di sottoscrivere il verbale.

4.  A   seguito  dell'accertamento  il  Presidente  della  Giunta
regionale provvede  con decreto a dichiarare il trasferimento del
bene nel patrimonio regionale.
Il DPGR  costituisce titolo  per  la  trascrizione  nei  registri
immobiliari e  per la  volturazione catastale  del bene  a favore
della Regione.

ARTICOLO 6
(Destinazione dei beni di cui all'art. 1, comma 2)

1. I  Comuni  e  le  Province  ai  quali  vengono  attribuiti  in
proprietà i  beni immobili  di cui  all'art. 1,  comma 2,  della
presente  legge  si  obbligano  a  non  alienarli  ovvero  a  non
costituire  su   di  essi   diritti  di  superficie  se  non  con
l'autorizzazione della  Regione,  per  un  periodo  di  20  anni.
Qualora  la  Regione  conceda  l'autorizzazione,  le  plusvalenze
eventualmente verificatesi  per qualsiasi  causa e realizzate con
la vendita  dei beni  immobili, ovvero  con la  costituzione  del
diritto di superficie, sono versate alla Regione nella misura del
50%.

ARTICOLO 7
(Attribuzione dei beni di cui all'art. 1, comma 1)

1. L'attribuzione  ai Comuni e alle Province dei beni immobili di
cui all'art.  1 della  presente legge è deliberato dal Consiglio
Regionale su proposta della Giunta.

2. La consegna dei beni è effettuata dal Presidente della Giunta
regionale o  suo delegato  mediante appositi verbali da redigersi
con l'intervento in contraddittorio dei rappresentanti dei Comuni
e  delle   Province  interessati.  I  verbali  debbono  contenere
l'indicazione dei vincoli a cui è assoggettato il trasferimento.

3.  I   verbali  di   consegna,  sottoscritti  dagli  intervenuti
costituiscono titolo  e per  la trascrizione  e  per  la  voltura
catastale  a   favore  dell'ente   destinatario  dei   beni,  che
provvederà a propria cura e spese nei termini di legge.

ARTICOLO 8
(Attribuzione dei beni di cui all'art. 1 comma 2)

1. L'attribuzione  ai Comuni e alle Province dei beni immobili di
cui all'art.  1, comma  2 della  presente legge  è deliberata da
Consiglio Regionale su proposta della Giunta.

2. La  deliberazione indica le condizioni e le riserve alle quali
è sottoposta l'attribuzione dei beni.

3. L'atto  di trasferimento  dei beni  al patrimonio  degli  enti
destinatari è  fatto nella forma di compravendita e rogato da un
notaio indicato dal Comune o dalla Provincia interessata.
Tale atto  deve contenere  l'indicazione degli  obblighi  di  cui
all'art. 6 della presente legge.

4. Le spese sono a carico dell'ente destinatario dei beni.

ARTICOLO 9
(Abrogazione)

La LR 4 aprile 1980, n. 26 è abrogata.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 5 dicembre 1995

MARCUCCI
(Incaricata con DPGR n. 15.6.1995, n. 221)

La presente legge, approvata dal Consiglio Regionale nella seduta
del 7  marzo 1995,  è stata  dichiarata  legittima  dalla  Corte
Costituzionale ai  sensi dell'art.  127 della  Costituzione,  con
sentenza n. 462 del 19 ottobre 1995, depositata il 26.10.1995.



ENTI TERRITORIALI
DEMANIO PATRIMONIO

