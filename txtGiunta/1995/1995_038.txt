Disciplina delle  competenze  in  materia  di  provveditorato  ed
economato.

Il Consiglio Regionale ha approvato il 28-2-1995
Il Commissario del Governo ha apposto il visto il 31-3-1995
Il Presidente  della Giunta  Regionale promulga la seguente legge
regionale:

ARTICOLO 1
(Oggetto)

Le competenze  in materia  di provveditorato  ed  economato  sono
disciplinate dalla presente legge.

ARTICOLO 2
(Specificazione delle competenze)

Le  competenze   in  materia   di  provveditorato   ed  economato
comprendono:

 1) ordinazione diretta delle urgenti forniture necessarie per il
    funzionamento degli  uffici della  amministrazione regionale,
    nei limiti e con le modalità indicate nella presente legge;
 2)  gestione   delle    spese  d'ufficio:  copia,  traduzione  e
    riproduzione  di   atti,  documenti,  manifesti,  registri  e
    simili;  acquisto   di   cancelleria,   carta   e   stampati,
    commissione  ed   acquisto  di  libri,  riviste,  giornali  e
    pubblicazioni di  vario genere  ed abbonamento a periodici ed
    ad agenzie  di informazione;  trasporti, spedizioni, imballi,
    magazzinaggio e  facchinaggio;  acquisto  e  manutenzione  di
    mobili, arredi, macchine e attrezzature diverse d'ufficio;
 3)  gestione delle  spese relative  ad immobili, comprese quelle
    per   canoni    condominiali   diversi,   di   illuminazione,
    riscaldamento e  per utenza  di forza  motrice, acqua  e gas;
    acquisto, installazione e gestione di impianti;
 4) lavori di manutenzione, adattamento e riparazione di locali;
 5)  acquisto di  coppe, medaglie,  diplomi,  altri  oggetti  per
    premi, spese di rappresentanze e casuali;
 6)  acquisto di materiale ed oggetti  necessari per l'esecuzione
    di lavori e servizi;
 7) sovrintendenza e gestione dei magazzini;
 8)  custodia e  distribuzione degli  stampati, degli  oggetti di
    cancelleria e di materiali vari;
 9) accensione e pagamento dei premi annuali afferenti polizze di
    assicurazione contro  i  rischi  eventualmente  connessi  con
    l'espletamento di particolari servizi;
10) manutenzione  e  conservazione  del  patrimonio  mobiliare  e
    alienazione dei beni mobili dichiarati fuori uso in dotazione
    degli uffici regionali;
11) razionale  distribuzione dei  mobili, macchine e attrezzature
    varie costituenti l'arredamento degli uffici regionali;
12) sorveglianza   dei  locali  del  centro  direzionale  ad  uso
    dell'amministrazione regionale;
13) impianto  e aggiornamento  del catalogo degli stampati di cui
    al successivo art. 9.

Nello svolgimento  delle attività  di   cui al  precedente comma
sono  ricompresi   gli  adempimenti  istruttori  in  ordine  alla
redazione,   approvazione,    stipulazione,    registrazione    e
repertoriazione dei  capitolati d'oneri,  contratti e convenzioni
corredati, ove  occorra, dal  parere dei  dipartimenti  o  uffici
competenti in materia.

Sono esclusi  dalle predette  competenze i  beni ed  i servizi di
natura informatica alla cui acquisizione provvede il dipartimento
Sistema Informativo e Tecnologie Informatiche.

ARTICOLO 3
(Capitolato d'oneri)

Le forniture  ed i  lavori di  cui  al  precedente  art.  2  sono
eseguiti, di  regola, in  base a  schemi di  capitolati  d'oneri,
approvati dal  Dirigente della  struttura funzionalmente preposta
nell'ambito del  Dipartimento Finanze  e Bilancio,  contenente  i
seguenti elementi:

a) oggetto della fornitura, del servizio o dei lavori;
b) caratteristiche tecnico-merceologiche;
c) ammontare presunto della spesa;
d) termini e luogo della consegna;
e) modalità di controllo e collaudo;
f) penalità  applicabili per    ritardo  nelle  consegne  e  per
   qualsiasi altra inadempienza;
g) per  ogni altro obbligo posto a carico delle ditte fornitrici,
   quali  quelli  relativi  agli  oneri  fiscali  o  contrattuali
   (imballo, trasporto, montaggio e simili).

ARTICOLO 4
(Approvvigionamento periodici)

Ai fabbisogni  aventi carattere  di continuità  si  provvede  di
norma  mediante   piani  di  approvvigionamento.  A  tal  fine  i
Coordinatori dei  Dipartimenti  e  i  Responsabili  degli  Uffici
debbono trasmettere  al dirigente  della struttura funzionalmente
preposta del Dipartimento Finanze e Bilancio, con le modalità di
cui al  successivo  art.  5,  entro  il  30  settembre  dell'anno
precedente:

a) le richieste per gli approvvigionamenti annui degli oggetti di
   cancelleria, di  carta, di  stampati e di ogni altro materiale
   di consumo;
b) le  richieste per  la dotazione  o il  rinnovo  di  mobili  ed
   arredi, macchine per ufficio ed attrezzature.

Sulla base  delle richieste  il Servizio  competente predispone i
piani di  approvvigionamento di  cui al  primo comma del presente
articolo che,  corredati dei  relativi capitolati  d'oneri,  sono
adottati dal  dirigente della  struttura funzionalmente  preposta
nell'ambito del dipartimento Finanze e Bilancio.

ARTICOLO 5
(Richieste di fabbisogno)

Qualsiasi richiesta  di fornitura, somministrazione o prestazione
per  gli   uffici  dell'Amministrazione   Regionale  deve  essere
indirizzata al  dirigente della struttura funzionalmente preposta
nell'ambito del dipartimento Finanze e Bilancio.

La richiesta  motivata deve  essere sottoscritta dal responsabile
di area  o di  servizio o di unità operativa complessa e vistata
dal Coordinatore del Dipartimento.

ARTICOLO 6
(Esame ed evasione della richiesta)

Il dirigente  della struttura funzionalmente preposta nell'ambito
del dipartimento Finanze e Bilancio può chiedere chiarimenti per
la  valutazione   dell'effettiva  ed   attuale  necessità  della
richiesta e può altresì disporne il rinvio motivandolo.

In tutti gli altri casi la richiesta deve essere evasa nei limiti
delle disponibilità di bilancio e secondo una scala di bisogni e
priorità della spesa.

All'ordinazione delle  spese relative  si provvede con ordinativi
diretti a  firma del  funzionario responsabile  dei contratti del
provveditorato economato per spesa fino a L. 10.000.000.

Il limite di spesa di cui al precedente comma si intende al netto
degli oneri fiscali gravanti sull'oggetto della fornitura o della
prestazione ed  è adeguato  annualmente  con  provvedimento  del
responsabile del  Servizio, da  adottarsi nel  mese di gennaio di
ogni  anno,   tenuto  conto   della  variazione   di  percentuale
verificatasi fra  gli  indici  generali  dei  prezzi  al  consumo
dell'intera collettività nazionale relativi al mese di settembre
dell'ultimo anno.

Gli ordinativi previsti al terzo comma del presente articolo sono
emessi esclusivamente  per spese  al cui  pagamento  provvede  il
funzionario  delegato   nell'ambito  delle  aperture  di  credito
disposte in  suo favore  secondo  quanto  stabilito  dalla  legge
regionale relativa  alla disciplina delle aperture di credito per
il pagamento delle spese regionali.

Per gli  acquisti e  le prestazioni di cui al terzo comma debbono
essere  richiesti   preventivi  con  offerte  al  maggior  numero
possibile di  ditte, comunque  non inferiori  a tre, salvo che la
natura,  l'urgenza   dell'acquisto  o  della  prestazione  ovvero
l'assenza  di   attività  concorrenti   siano  tali  da  rendere
necessario il ricorso ad una determinata ditta o persona.

ARTICOLO 7
(Controlli e collaudi delle forniture)

A fornitura  avvenuta il servizio competente accerta direttamente
o  per   mezzo  dell'ufficio   destinatario   la   corrispondenza
qualitativa e  quantitativa  dei  materiali  forniti  con  quelli
ordinati e  la loro  regolare consegna,  provvedendo a contestare
tempestivamente ogni irregolarità o difetto riscontrato.

Per  le   forniture  di  particolare  importanza  o  di  speciale
carattere tecnico  e merceologico  il responsabile  del  Servizio
può  affidare  il  collaudo  ad  uno  o  più  tecnici  estranei
all'Amministrazione.

ARTICOLO 8
(Esame e controllo delle fatture)

Le ditte  fornitrici debbono  trasmettere le  fatture al Servizio
facendo riferimento alla relativa ordinazione.

Per ogni  fattura ricevuta,  il  Servizio  provvede  ai  seguenti
adempimenti:

- controlla  se sia  stata redatta  nei  modi  prescritti  e  sia
  corrispondente  alle  prestazioni  effettivamente  ordinate  ed
  eseguite;
- accerta che siano applicati i prezzi convenuti;
- verifica  la regolarità  dei  conteggi  e  l'osservanza  delle
  disposizioni fiscali in materia;
- propone la liquidazione delle fatture dopo aver regolato con le
  ditte fornitrici ogni eventuale contestazione.

ARTICOLO 9
(Stampati)

È   istituito   con   atto   del   dirigente   della   struttura
funzionalmente preposta  nell'ambito del  Dipartimento Finanze  e
Bilancio il  "Catalogo generale degli stampati" in uso presso gli
uffici dell'Amministrazione regionale.

Nel caso  in  cui  occorra  procedere  all'istituzione  di  nuovi
stampati o  alla modifica  di quelli esistenti, oppure in caso di
cessazione di  alcuni di  essi,  il  servizio,  area  ed  ufficio
regionale interessato  deve darne notizia, avanzando le opportune
proposte, nei  modi indicati dall'art. 5 della presente legge, ai
fini dell'adozione,  da parte  del funzionario  responsabile  dei
contratti  del   provveditorato  economato,   dei   provvedimenti
ritenuti necessari.

ARTICOLO 10
(Dotazione di magazzino)

Per il  materiale di  uso  generale  e  ricorrente  sono  formate
congrue dotazioni  di magazzino, presso il Dipartimento Finanze e
Bilancio, per  le ordinarie  necessità, ai  sensi del precedente
art. 4.

ARTICOLO 11
(Schedario di magazzino)

Per le  dotazioni di  magazzino deve  essere tenuto  un  apposito
schedario nel quale vanno annotati, per singole voci ed in ordine
cronologico:

   - il carico iniziale del magazzino;
   - le successive immissioni di materiale;
   - i prelevamenti;
   - le rimanenze risultanti di ciascuna operazione.
   
Alla fine di ogni anno si esegue l'inventario delle rimanenze.

ARTICOLO 12
(Oggetti fragili e di facile consumo)

Gli oggetti  fragili e  di facile consumo debbono essere annotati
su appositi  registri di  carico e scarico distintamente per tipo
di materiale.

ARTICOLO 13
(Tenuta dei magazzini e verifiche)

Il dipendente  assegnato alla tenuta del magazzino risponde della
conservazione  e   distribuzione  degli   oggetti  esistenti  nei
magazzini  istituiti   presso  i   servizi,  aree  e  gli  uffici
dell'Amministrazione regionale, nonché della regolare tenuta dei
prescritti registri.

ARTICOLO 14
(Mobili fuori uso)

Sono alienati  a cura  del Servizio, che deve redigere esauriente
verbale di  dichiarazione di fuori uso, gli oggetti ed il mobilio
degli uffici centrali e periferici dell'Amministrazione regionale
divenuti inutili ed inservibili.

Il dirigente  della struttura funzionalmente preposta nell'ambito
del dipartimento  Finanze e  Bilancio, nel  disporre la  cessione
gratuita dei  materiali  dichiarati  fuori  uso,  può  stabilire
l'assegnazione  a   istituzioni  pubbliche  o  ad  organizzazioni
assistenziali.

Semestralmente  l'elenco   delle  alienazioni  di  cui  al  comma
precedente è  pubblicato per  estratto nel  Bollettino Ufficiale
della Regione.

ARTICOLO 15
(Limite di applicazione)

La presente  legge non  si applica al Consiglio Regionale ed agli
uffici ad  esso dipendenti  in forza  dell'autonomia contabile di
cui all'art.  9  dello  Statuto  e  del  regolamento  interno  di
contabilità  del   Consiglio,  nonché  della  legge  statale  6
dicembre 1973, n. 853.

ARTICOLO 16
(Abrogazione norme precedenti)

Alla data  di entrata  in vigore della presente legge è abrogata
la legge  regionale 7 aprile 1978 n. 23 e successive modifiche ed
integrazioni.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 6 Aprile 1995

CHITI

La presente  legge è  stata approvata dal Consiglio Regionale il
28-2-1995 ed  è stata vistata dal Commissario del Governo il 31-
3-1995



ENTE REGIONE
DEMANIO PATRIMONIO

