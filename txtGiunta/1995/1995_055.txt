Misure di  protezione fitosanitaria  e disciplina  dell'attività
vivaistica.

Il Consiglio Regionale ha approvato il 7-3-1995
Il Commissario del Governo ha apposto il visto il 6-4-1995
Il Presidente  della Giunta  Regionale promulga la seguente legge
regionale:

TITOLO I
PRINCIPI GENERALI

ARTICOLO 1
(Finalità)

1.  La   presente  legge  disciplina  l'esercizio  dell'attività
vivaistica, della  commercializzazione  di  vegetali  e  prodotti
vegetali e la vigilanza fitosanitaria nel rispetto della L. 18-6-
1931 n.  987, del suo regolamento di attuazione,  RD  n. 1700 del
12-10-1933 e del DLgs 30-12-1992 n. 536.

2. Rimangono escluse dalle disposizioni della presente legge:

a) la  disciplina della  produzione e  del commercio di sementi e
   piante di rimboschimento di cui alla L. 22-5-1973 n. 269;
b) la disciplina  dell'attività sementiera di cui alla L. 25-11-
   1971, n. 1096 e successive modifiche ed integrazioni;
c) la  disciplina della  produzione e del commercio dei materiali
   di moltiplicazione  vegetativa della vite di  cui  al  DPR 24-
   12-1969, n. 1164.

TITOLO II
DISCIPLINA PER LA PRODUZIONE E LA COMMERCIALIZZAZIONE DI VEGETALI

ARTICOLO 2
(Autorizzazione provinciale)

1. L'esercizio  dell'attività vivaistica  per la  produzione  di
piante e  parti di  piante destinate alla vendita ed il commercio
di  piante,   parti  di   piante  e   prodotti  sementieri   sono
subordinati, ai  sensi dell'art. 1 della L. 18-6-1931, n. 987, al
rilascio di apposita autorizzazione.

2.  è   delegato  alla  Provincia,  competente  per  territorio,
l'esercizio  delle   funzioni     amministrative  concernenti  il
rilascio di detta autorizzazione.

3. L'autorizzazione  di cui  al comma  2  è  condizione  per  il
rilascio dell'autorizzazione  comunale all'esercizio di attività
commerciale riguardante i vegetali e per l'iscrizione al Registro
regionale dei produttori di cui all'art. 8.

4. Per  il rilascio dell'autorizzazione provinciale i richiedenti
sono tenuti  al pagamento  della tassa  di concessione regionale,
vigente alla data dell'emissione dell'atto amministrativo.

ARTICOLO 3
(Domanda di autorizzazione)

1. La  domanda di  autorizzazione è  presentata, in  bollo e con
firma autenticata,  alla Provincia  nel cui  territorio si svolge
l'attività.

2.  La  domanda  può  essere  presentata  in  qualsiasi  periodo
dell'anno.

3. Il  modello della  domanda, approvato  dalla Giunta regionale,
contiene:

a) le generalità del richiedente;
b) il settore di attività di cui al successivo art. 4;
c) la  dichiarazione attestante la proprietà o la disponibilità
   dei beni immobili destinati all'esercizio dell'attività;
d) per  le colture  in campo:  le specie  delle  piante;  per  le
   colture protette: l'indirizzo colturale prevalente.

4. Il  modello della domanda deve indicare almeno i sottoindicati
documenti da allegare:

a) autocertificazione,   nelle  forme  di  legge,  attestante  la
   conformità dell'impianto alle norme vigenti;
b) planimetria dell'azienda;

5. La Provincia, entro dieci giorni dal ricevimento della domanda
di autorizzazione  di cui  all'art. 2, ne invia gli atti relativi
al Servizio  Fitosanitario Regionale  di cui  all'art. 6, ai fini
del rilascio del parere fitosanitario di competenza.

6. La Provincia, acquisito il parere di cui al comma 5, svolge la
propria istruttoria  e provvede  al rilascio dell'autorizzazione,
entro  60   giorni  dalla   richiesta,  fatta   salva  una   sola
interruzione   dei    termini   per    il   completamento   della
documentazione necessaria al rilascio dell'autorizzazione.

7. L'autorizzazione  decade nel  caso di  morte del  titolare, di
variazione della  titolarità  dell'impresa  o  di  trasferimento
dell'attività in altra provincia.

ARTICOLO 4
(Registro provinciale)

1. La  Provincia  istituisce  un  registro  delle  autorizzazioni
diviso in tre sezioni relative, rispettivamente, ad:

a) autorizzazioni  alla produzione  di piante  e parti  di piante
   destinate alla vendita;
b) autorizzazioni  alla   commercializzazione    all'ingrosso  di
   piante, parti di piante e prodotti sementieri;
c) autorizzazioni  alla  commercializzazione    al  dettaglio  di
   piante, parti di piante e prodotti sementieri.

2. Copia  di ogni  autorizzazione viene trasmessa dalla Provincia
al Dipartimento  Agricoltura e Foreste della Giunta regionale per
l'inserimento nell'archivio a base regionale.

ARTICOLO 5
(Obblighi del titolare di autorizzazione)

1. L'autorizzazione  alla produzione a scopo di vendita di piante
e parti di piante consente la vendita soltanto presso l'azienda.

2. Il  commercio ambulante  è consentito solamente nella forma a
posto fisso.

3. Il  titolare di  autorizzazione alla  produzione di  piante  e
parti di piante destinate alla vendita deve tenere presso la sede
aziendale  una   planimetria  con  aggiornamenti  annuali  al  31
dicembre dell'anno precedente, da cui sia desumibile l'ubicazione
dei terreni  destinati al  vivaio e  delle strutture relative, il
numero approssimativo e la specie delle piante coltivate.

4. Tutta  la documentazione concernente la ditta autorizzata deve
riportare l'indicazione del numero dell'autorizzazione.

5. Il  titolare di autorizzazione deve controllare periodicamente
lo stato fitosanitario delle colture e comunicare tempestivamente
al  Servizio  Fitosanitario  Regionale  di  cui  all'art.  6,  la
comparsa  o   la  sospetta   presenza  di   organismi  nocivi  di
quarantena, di  parassiti o  di malattie  non  conosciute  o  non
controllabili con i mezzi di lotta correnti.

6. Il  titolare di  autorizzazione, ai sensi dell'art. 3 della L.
18.6.1931,  n.   987,  concede   ai  soggetti   incaricati  della
vigilanza, libero  accesso ai  fondi, ai luoghi di produzione, ai
locali di  confezionamento, al  deposito e  vendita dei vegetali;
consente,  inoltre,   l'ispezione  dei   registri   e   documenti
obbligatori.

7. I titolari di autorizzazione devono comunicare preventivamente
alla  Provincia   competente,  le  variazioni  della  consistenza
particellare dei  terreni  destinati  a  vivaio.  Sono,  inoltre,
tenuti a  comunicare, entro  60 giorni, le variazioni inerenti ai
dati  riportati  nell'autorizzazione.  La  Provincia,  dopo  aver
effettuato i  relativi  controlli,  aggiorna  l'autorizzazione  e
comunica  al  Dipartimento  Agricoltura  e  Foreste  le  avvenute
variazioni.

8. I  titolari di  autorizzazione non possono porre in vendita  o
cedere ad  alcun titolo,  materiale vegetale che presenti sintomi
di infezione  o infestazione,  se non  dopo l'eliminazione totale
dei parassiti mediante disinfezione o disinfestazione.

9. I titolari di autorizzazione devono comunicare tempestivamente
alla Provincia la cessazione dell'attività.

TITOLO III
PROTEZIONE FITOSANITARIA

ARTICOLO 6
(Funzioni della Regione)

1. Le  funzioni di  cui alla  L. 18.6.1931,  n.  987  in  materia
fitosanitaria e  di cui  all'art. 5 del DLgs 30-12-1992, n. 536
sono svolte  da apposita struttura del Dipartimento Agricoltura e
Foreste,   denominata    "Servizio   Fitosanitario    Regionale",
costituita dalla  Giunta regionale, ai sensi  della  LR 7-11-1994
n. 81 e successive modifiche e integrazioni.

2. Al Servizio Fitosanitario Regionale compete:

a) eseguire i controlli e la vigilanza sui vegetali nella fase di
   produzione e commercializzazione;
b) rilasciare il parere fitosanitario di cui all'art. 3, comma 5,
   entro venti  giorni dalla  richiesta, effettuati i controlli e
   gli accertamenti tecnici necessari;
c) rilasciare, a seguito dei relativi controlli, l'autorizzazione
   al rilascio del passaporto delle piante CEE di cui all'art. 9,
   comma 2;
d) rilasciare i certificati fitosanitari per i vegetali destinati
   a Paesi  Terzi ai sensi della direttiva 77/93/CEE e successive
   modifiche ed integrazioni;
e) proporre  interventi di  lotta obbligatoria  e controllarne la
   corretta applicazione;
f) raccogliere  e divulgare  i dati relativi alla presenza e alla
   diffusione, sul territorio, di organismi nocivi;
g) effettuare  indagini sistematiche  e periodiche per verificare
   la  presenza   di  organismi   nocivi  nelle   zone  protette,
   comunicandone al  Servizio Fitosanitario Centrale la eventuale
   presenza;
h) controllare  i vegetali  nei punti  di entrata  del territorio
   nazionale ricadenti in ambito regionale;
i) tenere  il Registro  regionale dei produttori, di cui all'art.
   8;
l) vigilare sui laboratori di analisi fitosanitarie;
m) avvalersi,    per  eseguire  analisi  specialistiche  o  altre
   collaborazioni tecniche e scientifiche, di istituti di ricerca
   e  sperimentazione   agraria,   di   laboratori   di   analisi
   autorizzati  e   di  ogni  altra  istituzione  con  competenze
   fitosanitarie;
n) controllare,  unitamente  alle  Istituzioni  Scientifiche,  lo
   stato fitosanitario e la rispondenza genetica dei materiali di
   propagazione vegetale soggetti alla certificazione volontaria;
o) proporre  particolari  controlli  e  le  eventuali  soglie  di
   tolleranza per parassiti già individuati o individuabili;
p) provvedere  ad    adempimenti    fitosanitari    che  derivano
   dall'applicazione della  normativa comunitaria  in materia  di
   commercializzazione  di   vegetali  e  di  loro  materiali  di
   moltiplicazione.

3. Le  funzioni di  cui al  comma  2  sono  svolte  da  personale
qualificato costituito  da dipendenti  regionali che  assumono la
denominazione di "Ispettori Fitosanitari".

4. Il personale di cui al comma 3 è individuato tra i dipendenti
regionali con  laurea in  Scienze Agrarie o Forestali o laurea in
Biologia o  diploma di  Perito Agrario  o titolo  equipollente ed
almeno uno dei seguenti requisiti:

a) siano  già possesso  della qualifica di Delegati Speciali per
   le malattie delle piante ai sensi della L. 18-6-1931, n. 987;
b) abbiano  frequentato    specifici    corsi    di    formazione
   professionale;
c) abbiano  effettuato almeno  sei mesi  di tirocinio  presso  il
   Servizio Fitosanitario Regionale di cui all'art. 6.

5. Il  Dipartimento Agricoltura  e Foreste della Giunta regionale
rilascia a  detti  dipendenti  specifica  autorizzazione  per  lo
svolgimento delle  funzioni di  cui al  comma  2  e  li  dota  di
apposito documento di riconoscimento.

6. Il  Dipartimento  Agricoltura  e  Foreste  comunica  ai  sensi
dell'art. 5,  comma 2  del D. Lgs 30-12-1992, n. 536 al Ministero
per le  Risorse Agricole, Alimentari e Forestali i nominativi del
persona di  cui al  comma 3,  ai fini dell'iscrizione al Registro
nazionale degli  addetti ai controlli di cui all'art. 4, comma 1,
lett. g) del citato decreto.

ARTICOLO 7
(Controllo e vigilanza fitosanitaria)

1. Gli Ispettori Fitosanitari svolgono l'attività di controllo e
di vigilanza,  di cui all'art. 6, comma 2, per mezzo di controlli
ordinari, che  vengono effettuati secondo le disposizioni vigenti
e comunque almeno una volta l'anno, e di controlli a campione sui
vegetali.

2. Gli  Ispettori Fitosanitari esercitano le loro funzioni con le
facoltà di  cui agli  artt. 3  e 9  della L.  18-6-1931, n. 987.
Pertanto, possono:

a) imporre la disinfezione, la distruzione delle piante, parti di
   piante e  semi ritenute  infetti,  nonchè  dei  materiali  di
   imballaggio, recipienti  e quant'altro possa essere veicolo di
   infezione;
b) vietare  l'introduzione    nel  territorio  comunitario  e  il
   transito di  piante, semi e prodotti vegetali ritenuti infetti
   o portanti germi di malattie e parassiti;
c) impedire  l'esportazione di  piante, parti  di piante,  semi e
   prodotti vegetali  che ritenessero infetti o portanti germi di
   infezione.

3. Per  gli effetti  degli interventi  di cui  al comma 2, di cui
dovrà essere  redatto apposito  verbale, non  è  dovuto  nessun
indennizzo.

ARTICOLO 8
(Registro regionale dei produttori)

1. è  istituito, ai sensi dell'art. 6 del D. Lgs. 30-12-1992, n.
536, il  Registro regionale  dei produttori  al quale  si  devono
iscrivere i  soggetti che producono e commercializzano vegetali e
prodotti vegetali  di cui  all'All. V della direttiva 77/93/CEE e
successive modifiche ed integrazioni.

2. Per  l'iscrizione al Registro regionale dei produttori, di cui
al  comma   1,  occorre   presentare  domanda   al   Dipartimento
Agricoltura  e   Foreste  della   Giunta  regionale   -  Servizio
Fitosanitario  Regionale  -  su  appositi  modelli  e  con  firma
autenticata.

3. Il procedimento di iscrizione deve concludersi entro 50 giorni
dalla presentazione della domanda.

ARTICOLO 9
(Passaporto delle piante CEE)

1. Per  "passaporto delle  piante  CEE"  si  intende  l'etichetta
ufficiale di cui all'Allegato XIII del  DM  22-12-1993 "Misure di
protezione contro  l'introduzione e  la diffusione nel territorio
della Repubblica  italiana di  organismi nocivi  ai vegetali o ai
prodotti  vegetali",   atta  a   dimostrare  il   rispetto  delle
disposizioni stabilite  dalla Direttive  77/93/CEE  e  successive
modifiche e  integrazioni e  necessaria per  la circolazione  dei
vegetali di cui all'Allegato V della Direttiva stessa.

2. L'autorizzazione  al rilascio  del passaporto delle piante CEE
è concessa, dal Servizio Fitosanitario Regionale di cui all'art.
6, alle  ditte iscritte  nel Registro di cui all'art. 8, entro 30
giorni dalla richiesta.

ARTICOLO 10
(Registro dei vegetali e prodotti vegetali acquistati, prodotti o
ceduti a terzi.)

1. I  soggetti in  possesso dell'autorizzazione di cui all'art. 9
comma 2,  devono detenere,  presso la  sede  aziendale,  apposito
Registro dei  vegetali e prodotti vegetali acquistati, prodotti o
ceduti a  terzi, per  le specie e con le modalità previste dalla
Direttiva 77/93/CEE e successive modifiche e integrazioni.

ARTICOLO 11
(Obblighi degli iscritti al Registro regionale dei produttori)

1. Oltre  agli obblighi  previsti dall'art.  5, gli  iscritti  al
Registro regionale dei produttori di cui all'art. 8, devono:

a) comunicare  eventuali  variazioni  dei  dati  contenuti  nella
   domanda di  iscrizione al Registro, entro 30 giorni dalla data
   di decorrenza delle stesse;
b) conservare per almeno un anno i passaporti delle piante CEE di
   cui all'art.  9 relativi  al materiale acquistato, qualora non
   siano in possesso dell'autorizzazione di cui all'art. 9, comma
   2.

ARTICOLO 12
(Quarantena fitosanitaria)

1. Allo  scopo di  impedire la  possibile diffusione  di malattie
pericolose e  diffusibili, il  Presidente della  Giunta regionale
con decreto  istituisce la  quarantena, indicando la località di
messa a dimora dei vegetali, il tempo di permanenza, i tempi e le
modalità dei controlli e quant'altro ritenuto utile.

2. Il  decreto indicherà  il soggetto  a carico  del quale  sono
poste le spese per le operazioni, comprese le cure colturali.

TITOLO IV
VIGILANZA E SANZIONI

ARTICOLO 13
(Organi di vigilanza)

1. Oltre  agli organi  previsti dall'art.  13, comma  4, della L.
24.11.1981, n.  689, sono  addetti al  controllo  sull'osservanza
della presente  legge, gli Ispettori Fitosanitari di cui all'art.
6 e,  relativamente alle  disposizioni di  cui agli  artt. 2 e 5,
anche agli  organi individuati  dalla  Provincia  competente  per
territorio.

2. Per  l'accertamento, la  contestazione e  l'applicazione delle
sanzioni amministrative  si applicano le disposizioni di cui alla
L. 24-11-1981, n. 689 ed alla LR 12-11-1993, n. 85.

ARTICOLO 14
(Applicazione delle sanzioni)

1. L'ente competente all'irrogazione delle sanzioni è:

a) per  la violazione delle disposizioni di cui agli artt. 2 e 5,
   la  Provincia   nel  cui   territorio  è  stata  commessa  la
   violazione;
b) per la violazione delle altre disposizioni, la Regione.

2. I  proventi delle sanzioni confluiscono nei bilanci degli enti
competenti all'irrogazione delle sanzioni stesse.

3. Per  quanto non previsto dalla presente legge, si applicano le
disposizioni di  cui alla  L. 24-11-1981, n. 689 ed  alla  LR 12-
11-1993, n. 85.

ARTICOLO 15
(Sanzioni amministrative)

1. Sono  fatte salve  le sanzioni  penali  previste  dalle  leggi
vigenti  ove   gli  illeciti   di  cui   al   presente   articolo
costituiscano reato.

2. Chiunque  eserciti l'attività vivaistica per la produzione di
piante  e  parti  di  piante  destinate  alla  vendita  senza  la
prescritta   autorizzazione    è   punito    con   la   sanzione
amministrativa pecuniaria da L. 3.000.000 a L. 18.000.000.

3. Chiunque  eserciti il  commercio di  piante, parti di piante e
prodotti sementieri  senza la prescritta autorizzazione è punito
con la  sanzione amministrativa  pecuniaria da  L. 1.500.000 a L.
9.000.000.

4. Chiunque viola le disposizioni inerenti agli obblighi previsti
dall'art. 5  della presente  legge  è  punito  con  la  sanzione
amministrativa pecuniaria da L. 1.000.000 a L. 6.000.000.

5. Chiunque  commercializza vegetali  provenienti  da  vivai  non
autorizzati, ai  sensi della  presente legge,  è punito  con  la
sanzione  amministrativa   pecuniaria  da   L.  1.000.000   a  L.
6.000.000.

6.  Chiunque   non  ottemperi  alle  disposizioni  inerenti  agli
obblighi di  quarantena, di  cui all'art.  12, è  punito con  la
sanzione  amministrativa   pecuniaria  da   L.  1.000.000   a  L.
6.000.000; nel  caso in  cui ripeta  la violazione nel termine di
cinque  anni,   oltre  alla  sanzione  amministrativa  pecuniaria
prevista è  soggetto alla sospensione dell'autorizzazione di cui
all'art. 2,  per un  periodo non inferiore a 15 e non superiore a
120 giorni.

7. Chiunque  non conservi  per almeno  un anno i passaporti delle
piante CEE  di cui all'art. 9 relativi al materiale acquistato è
punito con  la sanzione amministrativa pecuniaria da L. 250.000 a
L. 1.500.000.

8. Chiunque non comunichi eventuali variazioni dei dati contenuti
nella domanda  di iscrizione al Registro regionale dei produttori
è punito con la sanzione amministrativa pecuniaria da L. 250.000
a L. 1.500.000.

9. Chiunque non detenga apposito Registro, di cui all'art. 10, è
punito con  la sazione  amministrativa pecuniaria da L. 500.000 a
L. 3.000.000; nel caso in cui ripeta la violazione nel termine di
tre anni,  oltre alla  sanzione pecuniaria  prevista, è soggetto
alla  sospensione   dell'iscrizione  al  Registro  regionale  dei
produttori di  cui all'art. 8 per un periodo non inferiore a 15 e
non superiore a 120 giorni.

10. Chiunque non trascriva sull'apposito Registro di cui all'art.
10, i  dati dei passaporti CEE dei vegetali acquistati o ceduti a
terzi è  punito con  la sanzione amministrativa pecuniaria da L.
200.000 a L. 1.200.000.

11. Chiunque non accompagni, nei casi previsti, i vegetali ceduti
a terzi  da  idoneo  passaporto  delle  piante  CEE  regolarmente
completato, è  punito con  la sanzione amministrativa pecuniaria
da L.  1.000.000 a  L. 6.000.000;  nel  caso  in  cui  ripeta  la
violazione  nel   termine  di   tre  anni,  oltre  alla  sanzione
pecuniaria prevista, è soggetto alla sospensione dell'iscrizione
al Registro  regionale dei  produttori di  cui all'art.  8 per un
periodo non inferiore a 15 e non superiore a 120 giorni.

12. Chiunque  non adotti le misure ordinate ai sensi dell'art. 7,
comma 2,  lett. a),  è punito  con  la  sanzione  amministrativa
pecuniaria da  L. 250.000  a L. 1.500.000; nel caso in cui ripeta
la violazione  nel termine  di cinque  anni, oltre  alla sanzione
amministrativa pecuniaria  prevista, è soggetto alla sospensione
dell'autorizzazione  di   cui  all'art.  2  per  un  periodo  non
inferiore a 15 e non superiore a 120 giorni.

13. Nel caso di non osservanza dei provvedimenti impartiti di cui
all'art.  7,   comma  2,  lett.  a),  Il  Servizio  Fitosanitario
Regionale di  cui all'art.  6, oltre  a quanto previsto dal comma
12, può  provvedere  direttamente  all'esecuzione  delle  misure
ordinate rivalendosi nei confronti degli interessati inerti.

14. La  Provincia e  la Regione  possono revocare o sospendere le
autorizzazioni, rispettivamente  rilasciate, per  uno o  più dei
seguenti casi di grave inadempienza:

a) presenza del 10% di piante totalmente o parzialmente dissecate
   da tempo o da più stagioni per motivi biotici o abiotici;
b) presenza  del  5%  di  piante  con  sintomi  di  parassiti  di
   quarantena;
c) presenza  del 20%  di piante  con sintomi  di altri  parassiti
   pericolosi.

TITOLO V
DISPOSIZIONI FINALI E TRANSITORIE

ARTICOLO 16
(Norma finanziaria)

1. Agli  oneri relativi  all'applicazione della presente legge si
fa fronte,  per l'esercizio  1995, con  la seguente variazione di
bilancio, per competenza e cassa:

Cap. n. 25110 in diminuzione                        L. 10.000.000
Cap. n. 50070 in aumento                            L. 10.000.000

2. Per  gli esercizi  successivi si  fa fronte  con le rispettive
leggi di bilancio.

ARTICOLO 17
(Disposizioni transitorie)

1. Le  Province procedono,  entro un  anno dall'entrata in vigore
della presente  legge, alla  verifica delle  autorizzazioni  già
rilasciate ai sensi della L. 18.6.1931, n. 987, per accertarne la
conformità alle  nuove disposizioni e richiedere, se del caso, i
relativi adeguamenti di cui all'art. 3, commi 3 e 4.

2. I  titolari di  autorizzazione già rilasciate, ai sensi della
L. 18.6.1931,  n. 987,  da enti diversi dalla Provincia, entro un
anno dall'entrata  in vigore  della  presente  legge,  presentano
domanda per il rilascio di nuova autorizzazione.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 12 aprile 1995

CHITI

La presente legge è stata approvata dal Consiglio regionale il 7
marzo 1995  ed è  stata vistata dal Commissario del Governo il 6
aprile 1995.



PRODOTTI AGRICOLI
FITOBIOLOGIA

