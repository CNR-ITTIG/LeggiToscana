Sistema delle autonomie in Toscana: poteri amministrativi e norme
generali di funzionamento.

Il Consiglio Regionale ha approvato il 22-6-1995
Il Commissario del Governo ha apposto il visto il 14-7-1995
Il Presidente  della Giunta  Regionale promulga la seguente legge
regionale:

TITOLO I
DISPOSIZIONI GENERALI

ARTICOLO 1
(Oggetto e principi)

1. La presente legge, conformandosi ai principi di cui alla legge
8 giugno  1990 n. 142 ed alla Carta europea dell'autonomia locale
ratificata dalla  legge 30  dicembre 1989 n. 439, con particolare
riguardo al principio di sussidiarietà:

a) stabilisce  norme generali  di funzionamento del sistema delle
   autonomie, secondo  principi di autonomia, di cooperazione, di
   programmazione.
b) detta  i criteri  e    disciplina  il    procedimento  per  la
   legislazione   regionale    di   riordino    delle    funzioni
   amministrative degli  enti del  sistema delle autonomie, nelle
   materie di  cui all'art. 117 Cost. ed in quelle delegate dallo
   Stato di cui all'art. 118, comma 2 Cost.

TITOLO II
RIORDINO DELLE FUNZIONI

ARTICOLO 2
(Attuazione del riordino delle funzioni)

1. La  Regione  entro  due  anni  dall'entrata  in  vigore  della
presente legge, e secondo i principi e criteri in essa contenuti,
provvede,  con  proprie  leggi,  all'attuazione  del  complessivo
riordino delle  funzioni degli  enti del  sistema delle autonomie
nelle materie di cui all'art. 1.

ARTICOLO 3
(Comitato)

1. Per  il conseguimento delle finalità stabilite dalla presente
legge è  istituito un  Comitato di  rappresentanti  del  sistema
delle autonomie locali.

2. Il Comitato è composto da:

a) Presidente  della  Giunta  regionale,  o    assessore  da  lui
   delegato, che lo presiede
b) due membri designati dal Consiglio regionale
c) due membri designati dalla sezione regionale dell'ANCI
d) due membri designati dall'URPT
e) due membri designati dalla sezione regionale dell'UNCEM

3. Il  Comitato ha  sede presso  la Giunta  regionale, e  dura in
carica diciotto mesi dalla sua costituzione.

4.  Il   Comitato  è   assistito  da   una  segreteria   tecnica
interistituzionale composta  pariteticamente da  funzionari della
Giunta regionale  e da  soggetti designati dagli organismi di cui
al comma  2 lett.  b), c), d), e). La segreteria è coordinata da
un dirigente regionale designato dal Presidente della Giunta.

5. Alla  costituzione del  Comitato e  della segreteria provvede,
con propri  decreti, il  Presidente della Giunta regionale, entro
90 giorni dall'entrata in vigore della presente legge.

6. Il  Comitato è  convocato dal  Presidente della Giunta almeno
ogni tre  mesi, ed in ogni altra circostanza in cui il Presidente
lo ritenga  opportuno, tenuto  conto anche  delle richieste degli
altri componenti del Comitato.

7. Il  Comitato, attenendosi  ai criteri stabiliti dalla presente
legge, elabora  progetti di  riordino delle funzioni, previa loro
organica ricognizione.

8. Alla  scadenza del  termine di  cui al  comma 3,  il  Comitato
redige una relazione conclusiva. La relazione è trasmessa a cura
del Presidente  della Giunta  al Consiglio  regionale, nonché ad
ANCI, UNCEM e URPT e, per loro tramite, agli enti locali.

9. I  dirigenti e  funzionari regionali  componenti la segreteria
tecnica, compreso il dirigente regionale designato dal Presidente
della  Giunta  ai  sensi  del  comma  4,  mantengono  la  propria
assegnazione alle strutture di appartenenza secondo l'ordinamento
vigente, continuando a svolgerne i compiti ad essi attribuiti.

ARTICOLO 4
(Funzioni amministrative della Regione)

1. La  Regione esercita  funzioni di  programmazione e  controllo
nonché di alta amministrazione.

2.   Esercita,   inoltre,   le   sole   funzioni   amministrative
corrispondenti  a   specifici  interessi  di  carattere  unitario
tassativamente individuate dalla legge.

ARTICOLO 5
(Funzioni amministrative delle Province)

1. Le  Province, in  quanto enti  intermedi  e  di  raccordo  tra
Regione  e   gli  altri   enti  locali,  esercitano  le  funzioni
amministrative di  programmazione nella generalità delle materie
e delle competenze loro proprie o attribuite.

2. Gli  atti di  programmazione delle Province, rilevanti ai fini
della programmazione  regionale, sono  assunti nel rispetto delle
tipologie, dei  criteri e  delle procedure  definiti dalla  legge
regionale, in  attuazione dell'art.  3, comma  7  della  legge  8
giugno 1990 n. 142.

3. Le Province esercitano, inoltre, in riferimento agli interessi
provinciali secondo  criteri della  massima organicità, funzioni
amministrative di  tipo gestionale  nelle materie di cui all'art.
14 della legge 8 giugno 1990 n. 142.

4. Le  funzioni  amministrative  della  città  metropolitana  di
Firenze sono  stabilite dalla  legge regionale  di  delimitazione
della corrispondente area metropolitana.

5. Le  Province, d'intesa  con la  Giunta regionale  ed i  Comuni
interessati,   possono    delegare   l'esercizio    di   funzioni
amministrative regionali,  per l'ambito territoriale interessato,
a circondari  istituiti nelle stesse Province, ai sensi dell'art.
16 della  Legge 8  giugno 1990,  n. 142  e amministrati,  a norma
dello  Statuto   provinciale,  da  organismi  rappresentativi  di
secondo grado  nominati dal  Consiglio  provinciale,  qualora  il
circondario  corrisponda   ad  aree   intercomunali  di  adeguata
estensione e caratterizzate da forte omogeneità sotto il profilo
socio- economico.

6. La legge regionale stabilisce criteri, modalità e compiti per
l'attuazione nel  territorio regionale  di organismi  o strumenti
per la  gestione di  funzioni  e  attività  di  area  vasta,  di
competenza regionale provinciale e comunale.

ARTICOLO 6
(Funzioni amministrative dei Comuni)

1.  I   Comuni   esercitano   la   generalità   delle   funzioni
amministrative  di  tipo  gestionale  non  riservate,  secondo  i
criteri della  presente legge,  alla Regione,  alle Province o ad
altri enti  locali, in  armonia con  quanto disposto dall'art. 9,
comma 1, della legge 8 giugno 1990, n. 142.

2. I Comuni esercitano inoltre specifiche funzioni amministrative
di programmazione a dimensione locale. Gli atti di programmazione
dei Comuni,  rilevanti ai  fini della  programmazione  regionale,
sono assunti  nel rispetto  delle tipologie,  dei criteri e delle
procedure definiti dalla legge regionale in attuazione dell'art.
3 comma 7 della legge 8 giugno 1990 n. 142.

3. Ai  Comuni sono  riconosciuti autonomi  poteri di promozione e
proposta anche nelle materie e per le funzioni amministrative non
rientranti nella loro diretta competenza.

4.  Le   leggi  regionali  di  riordino  possono  stabilire,  per
particolari materie, che le funzioni amministrative attribuite ai
sensi del  comma 1  e del  comma 2 siano esercitate da Comuni che
raggiungano una  determinata dimensione  demografica e  che negli
altri Comuni le funzioni suddette siano esercitate:

a) dalle Comunità montane, per il rispettivo territorio
b) da unioni di Comuni o da consorzi tra più comuni.

5. Le  leggi regionali  di riordino  possono, altresì, stabilire
che  determinate  funzioni  amministrative  siano  attribuite  ai
Comuni, ai  sensi del  comma 1  e del comma 2, con il vincolo del
loro esercizio  tramite convenzioni  di cui all'articolo 24 della
legge 8 giugno 1990 n. 142.

6. Le  unioni ed  i consorzi  di cui  al comma  4, lett. b), sono
volontariamente costituiti, ai sensi degli articoli 25 e 26 della
legge 8 giugno 1990 n. 142, in riferimento ad ambiti territoriali
interni ad una stessa provincia.

7. In attesa di costituzione delle unioni e consorzi, le funzioni
amministrative possono  essere provvisoriamente  decentrate  alla
Provincia, ovvero continuano ad essere esercitate dalla Regione.

ARTICOLO 7
(Funzioni Amministrative delle Comunità Montane)

1. Le  Comunità  montane,  quali  enti  locali  associativi  dei
Comuni, oltre  alle funzioni  di  programmazione  e  di  gestione
previsti dalla  Legge 31  gennaio  1994,  n.  97,  esercitano  le
funzioni amministrative  di cui all'art. 6, comma 4, lett. a) nei
casi vi  previsti, nonché le funzioni amministrative individuate
con legge  regionale tra  quelle di livello comunale ai sensi del
precedente articolo.

2.  Le   Comunità  montane  esercitano,  altresì,  le  funzioni
amministrative che  siano ad  essa delegate da Comuni e Province,
ai sensi dell'art. 10.

ARTICOLO 8
(Attribuzione delle funzioni)

1. Le  leggi regionali di riordino attribuiscono agli enti locali
la titolarità  delle funzioni  che ad  essi competono  secondo i
criteri di cui agli articoli precedenti.

2. Le  funzioni attribuite  agli enti  locali, ai sensi del comma
precedente,  sono   dai  medesimi   esercitate  in   pienezza  di
autonomia, con i limiti di cui ai successivi articoli 12 e 13.

ARTICOLO 9
(Decentramento  amministrativo   di  funzioni   della  Regione  e
avvalimento di uffici di enti locali)

1.  L'esercizio   di  funzioni   amministrative  riservate   alla
competenza regionale,  secondo i criteri dell'art. 4, può essere
decentrato  in  via  amministrativa  ad  enti  locali,  nei  casi
particolari in cui se ne ravvisi la concreta opportunità.

2. Il  decentramento è  disposto con deliberazione del Consiglio
regionale previa  intesa con  l'ente locale  o  gli  enti  locali
interessati, ovvero  con convenzione  autorizzata  dal  Consiglio
regionale.

3. Gli  atti che  dispongono il  decentramento delle funzioni, ai
sensi  del   presente  articolo,  stabiliscono  i  limiti,  anche
temporali,  e   le  altre  condizioni  alle  quali  è  di  norma
subordinato l'esercizio delle funzioni decentrate.

4. Per  lo svolgimento  di  particolari  attività  di  carattere
istruttorio od  esecutivo  attinenti  a  funzioni  amministrative
riservate alla competenza della Regione, la Giunta regionale può
avvalersi di  uffici di  enti locali,  previa intesa con gli enti
locali  medesimi.  Gl  atti  che  dispongono  l'avvalimento  sono
adottati nell'osservanza di quanto previsto dal comma 3.

ARTICOLO 10
(Delega di funzioni degli enti locali)

1.  I   Comuni   possono   delegare   l'esercizio   di   funzioni
amministrative alle rispettive Comunità montane.

2.  Alle   Comunità  montane  può  essere,  altresì,  delegato
l'esercizio di  funzioni  amministrative  anche  da  parte  delle
Province.

3. Gli atti che dispongono la delega delle funzioni, ai sensi del
presente articolo,  stabiliscono i  limiti, anche temporali, e le
altre condizioni  alle quali  è di norma subordinato l'esercizio
delle funzioni delegate.

ARTICOLO 11
(Fusione dei Comuni e forme associative degli stessi)

1. Il  Consiglio regionale, entro due anni dall'entrata in vigore
della presente  legge, su  proposta della  Giunta, e d'intesa con
gli enti  locali interessati, predispone il programma di modifica
delle circoscrizioni  comunali e  di fusione  dei piccoli comuni,
nelle forme e con le modalità di cui agli articoli 11 e 12 della
legge 8  giugno 1990  n. 142,  ed inoltre  determina i contributi
della Regione  al fine  di favorire  la  fusione  di  comuni  con
popolazione inferiore  a  5.000  abitanti  anche  con  comuni  di
popolazione superiore.

2. La  legge regionale  adegua alle  esigenze del  sistema  delle
autonomie la  disciplina delle  convenzioni, dei consorzi e delle
unioni di  comuni di  cui agli articoli 24, 25 e 26 della legge 8
giugno 1990  n. 142,  nel rispetto  dei principi  della  presente
legge.

TITOLO III
PROGRAMMAZIONE E CONTROLLO

ARTICOLO 12
(Gli atti di programmazione)

1.  Gli   atti  amministrativi   di   programmazione   esprimono,
unitamente  alle  leggi  regionali,  i  principali  indirizzi  di
governo degli enti del sistema delle autonomie.

2. Gli  atti di  programmazione della  Regione sono  disciplinati
dalle  singole   leggi  regionali,  nell'ambito  delle  tipologie
previste dalla LR 9 giugno 1992, n. 26, e successive modifiche.

3. Gli  atti di  programmazione degli  enti locali,  rilevanti ai
fini   della    programmazione   regionale,   sono   analogamente
disciplinati dalla  legge regionale, ai sensi dell'art. 3 comma 7
della legge 8 giugno 1990 n. 142, e costituiscono l'articolazione
e la  specificazione di  atti della  programmazione  regionale  o
provinciale.

4. Gli  atti di  cui al  comma precedente,  in quanto espressione
dell'autonomo indirizzo  politico dell'ente  di  emanazione,  non
sono di  norma soggetti  ad approvazione  da parte degli enti del
superiore  livello   territoriale,  salvi  i  casi  espressamente
previsti dalla legge.

5. In  sede di  definizione degli indirizzi di programmazione, la
Giunta regionale  presenta al  Consiglio un  rapporto informativo
sulla distribuzione territoriale delle risorse.

ARTICOLO 13
(I vincoli degli atti di programmazione)

1. Le  prescrizioni contenute  negli atti di programmazione della
Regione, ai  sensi delle  leggi regionali  di disciplina  di tali
atti, vincolano  l'attività amministrativa  degli  enti  locali,
qualora,  ai  sensi  delle  stesse  leggi  regionali,  l'atto  di
programmazione sia  stato formato  con  il  concorso  degli  enti
locali.

2. Analoghi  effetti, se  espressamente previsti dalle specifiche
leggi regionali,  comportano le prescrizioni contenute negli atti
di programmazione  delle Province,  qualora tali  atti, ai  sensi
delle suddette  leggi  regionali,  siano  stati  formati  con  il
concorso dei Comuni singoli o associati.

3. L'oggetto  delle prescrizioni, con gli effetti di cui ai commi
precedenti, è  disciplinato dalla legge regionale in modo da non
precludere gli opportuni ambiti di autonomia nell'esercizio delle
funzioni attribuite agli enti locali.

4.  Gli   enti  locali  sono  tenuti  ad  adeguare  gli  atti  di
programmazione, da essi precedentemente deliberati, che risultino
in contrasto con le prescrizioni di cui al primo e secondo comma.

5. In  caso di  inosservanza dell'obbligo,  la Giunta  regionale,
anche su  proposta della  Provincia  quando  l'atto  da  adeguare
contrasti con  le prescrizioni  degli atti  della  programmazione
provinciale, diffida ad adempiere entro un congruo termine.

6. Decorso il termine stabilito senza che l'ente abbia provveduto
la Giunta regionale ne dà comunicazione al Comitato regionale di
controllo per l'esercizio del potere sostitutivo.

7. La  Giunta regionale,  nella predisposizione  e attuazione dei
progetti regionali  per la  realizzazione  dei  quali  concorrono
finanziamenti  regionali  e  finanziamenti  disposti  dall'Unione
Europea,  si   ispira  al  principio  di  sussidiarietà  per  la
individuazione degli  enti che concorrono ad essi con funzioni di
elaborazione, realizzazione e controllo.

8. In  rapporto all'esigenza  di rispettare  le scadenze previste
dalle disposizioni  europee  per  i  progetti  di  cui  al  comma
precedente, la Giunta regionale può sostituirsi agli enti locali
nei casi  di inerzia  o di  omissione da  parte di questi di atti
obbligatori. A tal fine, la Giunta regionale diffida ad adempiere
entro un  congruo termine. Decorso il termine stabilito senza che
l'ente  abbia  provveduto,  la  Giunta  regionale  opera  in  via
sostitutiva,  mediante   un   commissario   ad   acta   da   essa
appositamente nominato.

ARTICOLO 14
(Ambito di applicazione)

1. Le  disposizioni di  cui all'art.  13 commi 7 e 8 si applicano
nelle generalità  dei casi  ivi richiamati, anche in mancanza di
specifiche norme stabilite dalle singole leggi regionali.

TITOLO IV
RISORSE FINANZIARIE

ARTICOLO 15
(Finanziamenti regionali agli enti locali)

1. Le  leggi regionali  di riordino delle funzioni amministrative
escludono, in  coerenza al  ruolo di  governo della  Regione, una
configurazione di quest'ultima come centro ordinario di spesa.

2. Le risorse finanziarie della Regione, con inclusione di quelle
destinate all'esercizio  delle funzioni  di cui  all'art. 4  e di
quelle necessarie  per le  spese interne  di funzionamento,  sono
prevalentemente assegnate  agli enti locali al fine di finanziare
i programmi di investimento, secondo gli obiettivi e le priorità
stabilite dagli atti della programmazione regionale.

3. La legge regionale disciplina gli strumenti e le modalità per
l'accesso degli  enti locali  ai finanziamenti regionali ai sensi
del comma precedente.

ARTICOLO 16
(Finanziamento delle funzioni attribuite)

1. La  Regione assegna  agli enti  locali, secondo  procedure  di
riparto stabilite  con legge  regionale, le  risorse  finanziarie
corrispondenti alle  funzioni amministrative  da essa  attribuite
agli enti stessi.

2. Per  le spese  generali inerenti  le funzioni  attribuite,  si
applica l'art. 2, comma 3, della LR 9 giugno 1992, n. 26.

ARTICOLO 17
(Rendicontazione)

1. La  legge regionale  disciplina forme di rendicontazione delle
risorse finanziarie  assegnate dalla  Regione agli enti locali ai
sensi degli articoli precedenti.

TITOLO V
FORME DI COOPERAZIONE E DI COORDINAMENTO

ARTICOLO 18
(Concorso alla formazione degli atti di programmazione)

1. Gli  enti locali  concorrono alla  formazione degli atti della
programmazione regionale  e provinciale,  secondo  la  disciplina
stabilita dalla legge regionale.

2. Le  Province organizzano  e coordinano  il concorso degli enti
locali alla formazione degli atti di programmazione.

ARTICOLO 19
(Principi di collaborazione)

1. La Regione e gli enti locali, nei reciproci confronti, operano
secondo principi  di collaborazione  e  sono  tenuti  a  fornirsi
informazioni, dati  statistici e  ogni altro  elemento utile allo
svolgimento dei rispettivi compiti.

2. Le  Province forniscono,  a richiesta,  assistenza  tecnica  e
amministrativa ai Comuni del rispettivo territorio.

3. La  Regione promuove e incentiva le forme di assistenza di cui
al comma precedente e assume, agli stessi fini, ulteriori
iniziative.

ARTICOLO 20
(Sistemicità organizzativa e semplificazione delle procedure)

1. La  Regione  e  gli  enti  locali,  nell'adozione  dei  propri
autonomi criteri di organizzazione tecnica dei rispettivi uffici,
perseguono, il  coordinamento sistemico  delle strutture, al fine
di migliorarne  la funzionalità  e di favorire sia la speditezza
dei rapporti  di reciproca  collaborazione, sia  la fruizione dei
servizi da parte dei cittadini.

2.  La   Regione  e  gli  enti  locali  promuovono,  altresì  la
semplificazione delle  procedure per la formazione dei rispettivi
atti.

TITOLO VI
NORMA FINALE

ARTICOLO 21
(Abrogazione)

1. La LR 30 aprile 1973, n. 30, concernente le norme generali per
l'esercizio del  potere  di  delega  di  funzioni  regionali,  è
abrogata.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 19 luglio 1995

CHITI

La presente  legge è  stata approvata dal Consiglio regionale il
22 giugno 1995 ed è stata vistata dal Commissario del Governo il
14 luglio 1995.



ENTI TERRITORIALI
ATTRIBUZIONI DELEGHE
ORDINAMENTO

