Norme  per   l'esercizio,   la   tutela   e   la   valorizzazione
dell'apicoltura.

Il Consiglio Regionale ha approvato l'8-3-1995
Il Commissario del Governo ha apposto il visto il 10-4-1995
Il Presidente  della Giunta  Regionale promulga la seguente legge
regionale:


ARTICOLO 1
(Finalità)

1. Ai  fini dell'incremento e della razionale utilizzazione delle
risorse zootecniche  minori della  regione, dello  sviluppo e del
miglioramento  quantitativo   e  qualitativo   delle   produzioni
agricole,  nel   rispetto  della   rinnovabilità  delle  risorse
ambientali, la Regione Toscana assume e favorisce iniziative atte
ad assicurare  lo  sviluppo  dell'apicoltura,  a  valorizzarne  i
prodotti, a  tutelare la  razza ligustica  ed a salvaguardare gli
ambienti usati  come pascoli  per le  api, considerate fattori di
tutela dell'ecosistema.

2.  La   Regione  Toscana   riconosce  l'importanza  fondamentale
dell'attività  impollinatrice   svolta  dagli  insetti  pronubi,
allevati e  selvatici, nella conservazione dell'ambiente naturale
e nelle produzioni agricole.

ARTICOLO 2
(Definizioni)

1. Ai fini della presente legge si definisce:

- "apicoltura" l'attività di allevamento delle api;
- "apicoltore" chiunque si dedichi all'apicoltura;
- "produttore  apistico" l'apicoltore che esercita l'apicoltura a
  scopo economico;
- "arnia  razionale" il  contenitore atto ad ospitare una colonia
  di api provvisto di favi mobili;
- "arnia  rustica" il contenitore atto ad ospitare una colonia di
  api provvisto di favi fissi;
- "alveare" l'arnia contenente una colonia di api;
- "apiario  stanziale" un  insieme unitario  di alveari  che  non
  viene spostato nel corso dell'anno;
- "apiario  nomade" un  insieme unitario  di  alveari  che  viene
  spostato una  o più  volte nel  corso dell'anno  allo scopo di
  seguire le fioriture;
- "nomadismo"  la    pratica  dello    spostamento  degli  apiari
  effettuato al fine di sfruttare zone nettarifere diverse;
- "servizio  d'impollinazione" la  pratica agricola, che comporta
  l'introduzione di  alveari negli  appezzamenti dove  si trovano
  piante  di   interesse  agrario,   finalizzata   all'incremento
  produttivo    e     riproduttivo    delle    stesse    mediante
  l'impollinazione guidata.

ARTICOLO 3
(Commissione tecnica regionale apistica)

1. è istituita la Commissione tecnica regionale apistica.

2. Essa è composta da:

- il  Coordinatore del  Dipartimento Agricoltura  e Foreste o suo
  delegato;
- il  Coordinatore  del  Dipartimento  Sicurezza  Sociale  o  suo
  delegato;
- tre  rappresentanti delle organizzazioni professionali agricole
  più rappresentative a livello regionale;
- tre  esperti in  materia apistica  provenienti da  Istituti  di
  ricerca o Università;
- sei  rappresentanti designati  dalle Associazioni di apicoltori
  riconosciute ai sensi della LR 77/80;
- un  rappresentante dell'Istituto  Zooprofilattico  sperimentale
  per il Lazio e la Toscana;
- tre veterinari operanti nelle Unità Sanitarie Locali, proposti
  dal Dipartimento competente in materia di servizi veterinari;
- un  funzionario dell'Agenzia  regionale  per    lo  sviluppo  e
  l'innovazione  nel   settore  agricolo   e  forestale   (ARSIA)
  istituita con LR 10-6-93 n. 37.

3. La commissione è presieduta dal Coordinatore del Dipartimento
Agricoltura e  Foreste e  si riunisce su convocazione scritta del
Presidente il quale redige anche l'ordine del giorno.

4. Funge da segretario un dipendente della Giunta Regionale.

5.  I  membri  della  Commissione  sono  nominati  dal  Consiglio
regionale,  restano  in  carica  cinque  anni  e  possono  essere
confermati.

6. La Commissione ha sede presso la Giunta regionale.

7. è  compito della Commissione esprimere pareri e proposte alla
Giunta regionale riguardo alle iniziative di cui all'art. 1.

ARTICOLO 4
(Programmi regionali d'intervento)

1. La  Regione Toscana,  nei limiti  degli stanziamenti  previsti
dalle leggi  di bilancio, tenendo conto delle proposte degli Enti
delegati di  cui all'art.  4 della  LR  23  gennaio  1989  n.10 e
della  Commissione   tecnica   regionale   apistica,   predispone
programmi annuali d'intervento, orientati alla tutela, promozione
ed  incentivazione   dell'apicoltura,  secondo  le  procedure  di
programmazione definite  dall'art.  9  della  Legge  Regionale  9
giugno 1992 n. 26.

2. Le  proposte degli  Enti delegati devono pervenire alla Giunta
regionale entro  il mese  di marzo  dell'anno cui si riferisce il
programma.

ARTICOLO 5
(Formazione professionale e assistenza tecnica)

1.  L'apicoltura  è  materia  di  formazione  professionale,  di
assistenza tecnica  e divulgazione in agricoltura nell'ambito dei
programmi regionali attuativi della relativa normativa vigente.

ARTICOLO 6
(Il produttore apistico Riconoscimento dell'attività)

1. La  presente Legge riconosce a tutti gli effetti l'apicoltura,
effettuata da produttori apistici, come attività imprenditoriale
agricola di  tipo zootecnico. Tale riconoscimento è valido anche
qualora detta attività sia svolta da produttori apistici che non
siano titolari  di reddito  agrario per  proprietà o  affitto di
terreni.

2. Ai fini dell'iscrizione dei produttori apistici all'albo degli
imprenditori agricolo/professionali  di cui  alla Legge regionale
12 gennaio  1994 n.6  e successive  integrazioni e modificazioni,
sono  da  considerarsi  redditi  agricoli  i  proventi  derivanti
dall'esercizio dell'apicoltura.

3. Ai  fini  dell'iscrizione  all'albo  di  cui  al  comma  2  si
attribuisce all'allevamento di ciascun alveare un tempo lavoro di
otto ore all'anno.

4. Nei  casi in  cui  il  produttore  apistico  si  dedichi  alla
produzione di  api regine,  di pappa reale o pratichi il servizio
d'impollinazione, vengono  attribuite all'allevamento  di ciascun
alveare interessato sedici ore di lavoro annue.

5. Di  quanto disposto nel presente articolo si tiene conto anche
nella valutazione dell'ammissibilità delle richieste, effettuate
da produttori  apistici, finalizzate all'accesso alle provvidenze
rivolte al comparto agricolo.

ARTICOLO 7
(Denuncia e comunicazione installazione apiari nomadi)

1. Ai  fini di consentire la profilassi ed il controllo sanitario
nonchè   l'acquisizione    di   informazioni    utili   per   la
programmazione di interventi pubblici a favore dell'apicoltura è
fatto obbligo  ai possessori o detentori di alveari, di qualunque
tipo di  farne denuncia, annualmente, all'Unità Sanitaria Locale
competente.

2. Chiunque  inizi l'attività  apistica o  costituisca un  nuovo
apiario   è    tenuto   ad    ottemperare,   entro   10   giorni
dall'installazione, agli  obblighi di cui al comma 1 del presente
articolo.

3. Per gli anni successivi all'impianto dell'apiario, la denuncia
di cui  al  comma  1,  deve  essere  rinnovata  nel  periodo  che
intercorre tra il primo novembre e il 31 dicembre di ogni anno.

4. Nella  fase  di  prima  attuazione  della  presente  legge  la
denuncia deve  essere effettuata  entro 120  gg. dalla entrata in
vigore della medesima.

5. Gli  apicoltori, anche  se provenienti  da altre  regioni, che
praticano il  nomadismo o  il  servizio  d'impollinazione  o  che
comunque spostino  i propri  alveari sono tenuti a comunicare per
iscritto, entro  10 giorni  dallo spostamento  stesso, l'avvenuta
l'installazione  degli   apiari  alle   Unità  Sanitarie  Locali
competenti per il territorio nel quale questi vengono situati.

6. Le  Unità Sanitarie  Locali comunicano alla Giunta regionale,
entro il  31 gennaio di ogni anno, i dati derivanti dalle denunce
e dalle comunicazioni di installazione di apiario nomade.

7. La  Giunta regionale,  con proprio atto definisce le modalità
attuative relative agli adempimenti di cui ai commi 1, 2, 5 e 6.

8.  La   mancata  denuncia   o  la   mancata   comunicazione   di
installazione di  apiario nomade esclude l'apicoltore, per l'anno
successivo a  quello entro  il quale  doveva essere effettuata la
denuncia  stessa,   dall'accesso  alle   provvidenze  finanziarie
eventualmente  disposte  dalla  Regione  Toscana  nell'ambito  di
propri programmi d'intervento.

9. Ai  trasgressori delle disposizioni di cui ai commi 1, 2, 3, 4
e 5  del presente  articolo si applica la sanzione amministrativa
del pagamento di una somma da lire 50.000 a lire 300.000 per ogni
apiario.

ARTICOLO 8
(Identificazione apiari)

1. Entro un anno dall'entrata in vigore della presente Legge ogni
apiario, sia esso nomade o stanziale, deve essere identificato.

2. La  Giunta regionale, con proprio atto da emanare entro 6 mesi
dall'entrata  in  vigore  della  presente  legge,  stabilisce  le
modalità di identificazione degli apiari.

3.  Si  considera  abbandonato  un  apiario  quando  risulta  non
identificato ai sensi del comma 1.

4. Gli  apiari per  i quali risulta impossibile l'identificazione
del  proprietario   o  detentore   sono  soggetti   ad  ispezione
obbligatoria da  parte del  personale  all'uopo  abilitato  delle
Unità Sanitarie Locali. Nel caso in cui si rilevi la presenza di
patologie a  carattere infettivo  e  diffusivo  si  applicano  le
vigenti norme in materia di polizia veterinaria.

5. Ai  trasgressori di  quanto disposto  al comma  1 del presente
articolo si  applica la  sanzione amministrativa del pagamento di
una somma da lire 50.000 a lire 300.000 per ogni apiario.

ARTICOLO 9
(Arnie rustiche)

1. è vietato allevare api in arnie rustiche.

2. è  fatto obbligo  agli apicoltori  che già  allevano api  in
arnie rustiche  di trasferirle  in arnie  razionali entro un anno
dall'entrata in vigore della presente legge.

3. Non  sono soggetti  all'obbligo di  cui al  comma 1  gli  Enti
pubblici,  le   Università,  gli   Istituti  di   ricerca  e  le
Associazioni  che   allevano  api   in  arnie  rustiche  a  scopo
scientifico o  didattico. A tal fine i predetti soggetti ne danno
comunicazione  all'Unità   Sanitaria   Locale   territorialmente
competente in relazione all'ubicazione delle arnie rustiche.

4. Ai trasgressori delle disposizioni di cui al presente articolo
si applica  sanzione amministrativa del pagamento di una somma da
lire 20.000 a lire 120.000 per ogni arnia rustica allevata.

ARTICOLO 10
(Sperimentazioni con materiale patologico)

1.  è  vietato  fare  esperimenti  su  api  vive  con  materiale
patologico riferibile  alle malattie  soggette a  denuncia, salvo
che  ciò  avvenga  nell'ambito  di  impianti  e  con  tutti  gli
accorgimenti idonei  ad  evitare  la  diffusione  delle  malattie
all'esterno, previa  comunicazione alla  Unità Sanitaria  Locale
territorialmente   competente    che   vigila   sulle   fasi   di
sperimentazione.

2.  Ai   trasgressori  si  applica  sanzione  amministrativa  del
pagamento di una somma da lire 200.000 a lire 1.200.000.

ARTICOLO 11
(Divieto dei trattamenti fitosanitari in fioritura)

1. è  vietato eseguire qualsiasi trattamento alle piante legnose
ed erbacee  che possa  essere dannoso  alle api dall'inizio della
fioritura fino alla completa scomparsa dei petali.

2.  è   obbligo  dell'agricoltore   provvedere  allo  sfalcio  o
interramento delle  eventuali  fioriture  spontanee  presenti  al
momento del  trattamento in  un'area che  si estende  per  cinque
metri oltre la zona da trattare.

3. Ai trasgressori di quanto disposto al comma 1 e 2 del presente
articolo si  applica sanzione amministrativa del pagamento di una
somma da lire 150.000 a lire 900.000

4. Il  pagamento della  sanzione prevista  al comma  3 non  esime
comunque i  contravventori dal  dover risarcire, secondo le norme
sulla responsabilità  civile,  gli  eventuali  danni  subiti  da
apicoltori a causa della violazione di quanto disposto al comma 1
e 2 del presente articolo.

ARTICOLO 12
(Distanze minime)

1. Ciascun  alveare componente un apiario deve essere collocato a
non meno di quindici metri nella direzione di sortita delle api e
a non meno di dieci metri nelle altre direzioni rispetto:

a) ai confini di proprietà;
b) agli edifici di civile abitazione;
c) gli  opifici nei  quali  una  o  più  persone  svolgono    la
   proprietà attività anche se temporaneamente;
d) alle strade di pubblico transito.

2. L'apicoltore non è tenuto al rispetto di tali distanze se tra
l'apiario e  gli immobili di cui al comma 1 sono interposti muri,
siepi od altri ripari senza soluzione di continuità.

3. Tali  ripari devono  avere un'altezza  di almeno  due metri ed
estendersi  per   altrettanto  spazio  oltre  gli  alveari  posti
all'estremità dell'apiario.

4. Ai  trasgressori si  applica la  sanzione  amministrativa  del
pagamento di una somma da lire 30.000 a lire 180.000.

ARTICOLO 13
(Interventi tecnico-sanitari)

1. Le  Unità Sanitarie  Locali, tramite  i  Servizi  Veterinari,
attuano gli  interventi sanitari a tutela dell'apicoltura nonchè
della salute pubblica relativamente ai prodotti edibili derivati;
diffondono le  norme tecniche  di profilassi  contro le malattie;
promuovono  sistematici   accertamenti  sanitari  sugli  impianti
apistici e specifiche ricerche di settore.

ARTICOLO 14
(Allevamento api regine Zone di rispetto)

1.  La   Giunta  regionale,   su   richiesta   degli   allevatori
interessati,  può   individuare  zone  di  rispetto  intorno  ad
allevamenti di  api regine  sulla base  di  apposito  regolamento
emanato dal  Consiglio regionale che predefinisce i requisiti dei
richiedenti, le  caratteristiche delle  zone  di  rispetto  e  le
modalità per la loro individuazione.

2. Dal  momento della  costituzione della  zona  di  rispetto  è
vietato a  terzi introdurre  in essa apiari o aumentare il numero
degli alveari esistenti.

3. Ai  trasgressori di  quanto disposto  al comma 2 si applica la
sanzione amministrativa  del  pagamento  di  una  somma  da  lire
200.000 a lire 1.200.000.

ARTICOLO 15
(Vigilanza e controllo)

1. Le  funzioni di  vigilanza e  controllo sull'osservanza  delle
disposizioni della  presente legge  sono esercitate  dalle Unità
Sanitarie   Locali    competenti   per    territorio   e    dalle
Amministrazioni Comunali  nell'ambito  delle  proprie  specifiche
attribuzioni, ferma  restando la competenza dei soggetti cui sono
attribuiti i  poteri di  accertamento e contestazione di illeciti
amministrativi in base alle leggi vigenti.

ARTICOLO 16
(Applicazione sanzioni)

1. Le  violazioni amministrative  di cui alla presente Legge sono
accertate e  contestate, dal  personale  addetto  alla  vigilanza
individuato al  precedente  articolo,  ai   sensi   della  LR  12
novembre 1993 n.85 e della L. 21 novembre 1981 n.689.

2. Le sanzioni amministrative sono applicate dal Presidente della
Regione ed  i relativi  proventi  sono  introitati  nel  bilancio
regionale.

ARTICOLO 17
(Norma finanziaria)

1.   Agli   oneri   derivanti   dall'attuazione   dei   programmi
d'intervento di  cui all'art.  4 valutati  in Lire  100.000.000.=
viene fatto  fronte con  gli stanziamenti  disposti  dalle  leggi
annuali di bilancio sui competenti capitoli di spesa.

2.  Il  Capitolo  n.  13063  del  Bilancio  1995  cambia  la  sua
denominazione da  "Interventi incremento  e tutela  apicoltura" -
LR  15-6-79,  n. 26"  in "Interventi per l'esercizio, la tutela e
valorizzazione dell'Apicoltura - LR 18-4-95, n. 69".

ARTICOLO 18
(Norma di abrogazione)

1. La  Legge regionale  15.06.79 n.  26 "Norme  per  l'incremento
dell'apicoltura" è abrogata.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 18 aprile 1995

CHITI

La presente legge è stata approvata dal Consiglio regionale  l'8
marzo 1995  ed è stata vistata dal Commissario del Governo il 10
aprile 1995.



ZOOTECNIA

