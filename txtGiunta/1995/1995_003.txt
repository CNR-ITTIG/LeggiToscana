Norme sull'attività di tassidermia e imbalsamazione.

Il Consiglio Regionale ha approvato il 29-11-1994
Il Commissario del Governo ha apposto il visto il 30-12-1994
Il Presidente  della Giunta  Regionale promulga la seguente legge
regionale:

ARTICOLO 1
(Finalità della legge)

1. La  presente legge,  in attuazione  dell'art. 6 della legge 11
febbraio 1992,  n. 157  "Norme  per  la  protezione  della  fauna
selvatica omeoterma  e per  il prelievo venatorio" detta norme di
regolamentazione sull'attività  di tassidermia ed imbalsamazione
e sulla  detenzione di  preparazioni tassidermiche  e trofei,  ai
fini di una maggior tutela e protezione della fauna.

ARTICOLO 2
(Autorizzazione all'esercizio dell'attività)

1. L'attività  di tassidermia  ed imbalsamazione è subordinata,
oltre che  al possesso di regolare iscrizione presso la Camera di
Commercio, Industria  e Artigianato competente per territorio, al
rilascio di apposita autorizzazione.

2. è  attribuito  alla  Provincia,  competente  per  territorio,
l'esercizio delle funzioni amministrative concernenti il rilascio
di detta autorizzazione.

4.  L'autorizzazione   è   rilasciata   all'interessato   dietro
conseguimento dell'abilitazione  di cui  all'articolo art.  3  ed
entro trenta giorni dalla data di presentazione della domanda.

ARTICOLO 3
(Abilitazione per l'attività di tassidermia ed imbalsamazione)

1.   L'abilitazione    all'esercizio   della    tassidermia    ed
imbalsamazione è  conseguita previo  superamento,  davanti  alla
Commissione di  cui al  successivo art.  4 di  un esame  atto  ad
attestare:

a) la  capacità    del  richiedente  di  riconoscere  le  specie
   faunistiche, con  particolare riguardo a quelle protette dalla
   normativa internazionale e statale,
b) la  conoscenza    della  vigente  normativa  internazionale  e
   nazionale sulla  protezione della fauna selvatica omeoterma ed
   il prelievo venatorio,
c) la  conoscenza delle  tecniche di  uso e  manipolazione  delle
   sostanze utilizzate per l'attività di tassidermia.

ARTICOLO 4
(Commissione Regionale per la tassidermia e l'imbalsamazione)

1. Ai  fini del  rilascio dell'abilitazione  di cui all'art. 3 è
istituita, presso  la Giunta  regionale, la Commissione regionale
per la tassidermia e l'imbalsamazione.

2. La Commissione è composta da:

- il Coordinatore del Dip.to Ambiente della Giunta Regionale o da
  suo delegato, che la presiede;
- un  funzionario del  Dipartimento Agricoltura  e Foreste  della
  Regione Toscana, nominato dalla Giunta;
- tre  esperti designati rispettivamente dal Museo Provinciale di
  Storia  Naturale   di   Livorno,   dal   Museo   "La   Specola"
  dell'Università degli  Studi di  Firenze  e  dall'associazione
  regionale di categoria più rappresentativa a livello regionale
  e nominati dalla Giunta regionale.

3. La  Commissione adotta  un regolamento  per  la  presentazione
delle domande  da parte  dei richiedenti  l'abilitazione e per la
determinazione delle  modalità e  dei tempi,  per lo svolgimento
dell'esame di cui all'art. 3, primo comma.

4. Ai  membri della  Commissione spetta un gettone di presenza di
lire settantamila a seduta.

ARTICOLO 5
(Limiti allo  svolgimento dell'attività  Autorizzazione  per  il
trattamento di alcune specie)

1. L'attività  di tassidermia  ed imbalsamazione  è  consentita
esclusivamente su specie appartenenti alla:

a) fauna  selvatica di  cui all'art.  18 della  legge 11 febbraio
   1992, n.  157, purchè  abbattuta nel rispetto della normativa
   vigente in materia;
b) fauna selvatica esotica purchè l'abbattimento, l'importazione
   o, comunque,  l'impossessamento siano  avvenuti in conformità
   della legislazione  vigente in  materia e  nel rispetto  degli
   accordi internazionali;
c) fauna domestica.

2. è  inoltre consentita la preparazione di esemplari di cui sia
comprovata  la   provenienza   da   allevamenti   conformi   alle
disposizioni vigenti in materia.

3.  Nel  caso  di  richiesta  di  imbalsamazione  o  preparazione
tassidermica relativa  a specie,  particolarmente  protette,  non
cacciabili o  cacciabili, ma  avanzata al di fuori dei periodi in
cui ne  è consentita la caccia, ai sensi della legge 11 febbraio
1992, n.  157,  i  tassidermisti  devono  essere  autorizzati  al
trattamento dell'esemplare  dalla Provincia  secondo le modalità
di cui al successivo art. 6.

ARTICOLO 6
(Adempimenti  amministrativi  per  il  trattamento  di  esemplari
sottoposti  ad autorizzazione)

1. Il  tassidermista, per ogni esemplare di cui all'art. 5, comma
3, da  sottoporre a preparazione, è tenuto ad annotare, su di un
apposito registro  di carico  e scarico, conforme al modello-tipo
approvato dalla Giunta regionale e vidimato dalla Provincia:

a) la specie;
b) le generalità di chi richiede il trattamento dell'esemplare e
   le circostanze in cui questi ne è venuto in possesso;
c) la  data  di  invio  alla    Provincia  della    richiesta  di
   autorizzazione al  trattamento dell'esemplare e gli estremi di
   rilascio dell'autorizzazione;
d) i  dati relativi  alla riconsegna  dell'esemplare trattato, le
   generalità del  ricevente, se persona diversa dal richiedente
   il trattamento e la data di consegna dell'esemplare.

2. Le  richieste di  autorizzazione al  trattamento dei  suddetti
esemplari devono  essere presentate, alla Provincia, accompagnate
da documentazione  attestante che  il decesso  dell'esemplare  è
avvenuto per  cause naturali  o accidentali o, nel caso di specie
cacciabili, di  cui si richiede il trattamento in periodo diverso
da quello  della caccia  alla  specie,  che  l'animale  è  stato
abbattuto legittimamente  ed assoggettato  a trattamento di lunga
conservazione.

3. Entro  30 giorni,  la  Provincia,  dopo  aver  effettuato,  se
necessario, ulteriori  accertamenti,  rilascia  l'autorizzazione.
Trascorsi  trenta   giorni  dal   ricevimento  della   richiesta,
l'autorizzazione si  intende  comunque  rilasciata.  In  caso  di
diniego   dell'autorizzazione    la   Provincia   provvede   alla
conservazione e  destinazione d'uso  a fini didattico-scientifici
oppure, ove necessario, alla loro distruzione;

4. Il tassidermista deve apporre su ognuno degli esemplari di cui
al  presente  articolo,  apposito  contrassegno  inamovibile  con
indicazione della ditta e del numero del registro di cui al primo
comma.

ARTICOLO 7
(Sanzioni e vigilanza)

1. L'inadempienza  delle disposizioni della presente legge, oltre
alle sanzioni  per cui  detiene illecitamente esemplari di specie
protette ovvero  esemplari cacciabili  al di  fuori  dei  periodi
fissati nel  calendario venatorio  previste  dall'art.  30  della
legge 11 febbraio 1992, n. 157 e dalla legge regionale 12 gennaio
1994,  n.   3  comporta   la  sospensione   per  giorni  sessanta
dell'autorizzazione a  svolgere  l'attività  di  tassidermia  ed
imbalsamazione. In caso di recidiva l'autorizzazione è revocata.

2.  La   vigilanza  sull'applicazione  della  presente  legge  è
affidata agli  organi di cui all'art. 51 della legge regionale 12
gennaio 1994, n. 3

3. Competente  all'erogazione delle sanzioni amministrative è la
Provincia, con  le modalità  e nei  termini di  cui  alla  legge
regionale 12 gennaio 1994, n. 3.

ARTICOLO 8
(Norme transitorie)

1. Ai fini del rilascio dell'autorizzazione di cui ai commi 1 e 2
dell'art. 1, sono esonerati dal conseguimento dell'abilitazione i
tassidermisti che,  entro trenta  giorni dalla data di entrata in
vigore della  presente legge,  dichiarino ai  sensi  dell'art.  4
della legge  4 gennaio  1968, n.  15 che,  all'entrata in  vigore
della legge  11 febbraio  1992, n. 157, svolgevano l'attività di
tassidermia   ed   imbalsamazione   previa   specifica   regolare
iscrizione  presso   la  Camera   di  Commercio,   Industria   ed
Artigianato.

2. La Provincia rilascia l'autorizzazione ai tassidermisti di cui
al comma  1 entro  sessanta giorni  dalla data  di  arrivo  della
domanda.

3. Entro  sei mesi dall'entrata in vigore della presente legge, i
detentori di  esemplari imbalsamati, preparazioni tassidermiche e
trofei, devono  farne denuncia  alla Provincia competente che, ai
fini  dell'ulteriore   detenzione  dell'esemplare,   provvede  al
rilascio  di  apposito  contrassegno,  da  apporre,  a  cura  del
detentore, su ogni esemplare denunciato.

ARTICOLO 9
(Norma finanziaria)

1. Agli  oneri derivanti  dall'attuazione degli artt. 2 e 4 della
presente legge  si fa fronte, per il 1995 e per gli anni seguenti
con legge di bilancio.

ARTICOLO 10
(Norma finale)

1. Le  disposizioni di  cui alla  presente legge non si applicano
all'attività di  tassidermia ed imbalsamazione svolta da enti ed
istituzioni pubbliche  quali Musei di Storia naturale ed Istituti
universitari di  zoologia, anatomia  comparata e  materie  affini
ovvero alla  preparazione in  osso di  trofei di specie abbattute
nel rispetto  della normativa  vigente  la  cui  detenzione  deve
comunque essere autorizzata dalla Provincia che provvede anche al
rilascio del contrassegno da apporre sul trofeo.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 3 gennaio 1995

Fratini
(Incaricato con DPGR il 18.6.1993, n. 340)

La presente  legge è  stata approvata dal Consiglio Regionale il
29-11-1994 ed è stata vistata dal Commissario del Governo il 30-
12-1994.



CACCIA
FAUNA

