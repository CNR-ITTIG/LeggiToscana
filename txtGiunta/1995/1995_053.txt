Ridelimitazione di  zone omogenee. Modifica della Legge Regionale
18 agosto  1992, n.  39 di  riforma e  riordino  delle  Comunità
Montane.

Il Consiglio Regionale ha approvato il 6-3-1995
Il Commissario del Governo ha apposto il visto il 6-4-1995
Il Presidente  della Giunta  Regionale promulga la seguente legge
regionale:

ARTICOLO 1
(Ridelimitazione di zone omogenee)

1. In  attesa della  complessiva ridelimitazione  delle Comunità
montane, anche  nel quadro delle misure di attuazione della legge
31.1.1994, n.  97 "Nuove  disposizioni per  le zone  montane", le
seguenti zone  omogenee, di  cui all'art.  1, primo  comma, della
LR  18  agosto  1992,  n. 39  "Riforma e riordino delle comunità
montane", sono  rideterminate  con  l'inserimento  dei  comuni  a
fianco indicati:

 - zona A:  comune di Fosdinovo, interamente montano;
 - zona E:  comune di Vaglia, interamente montano;
 - zona F:  comune di Monteverdi Marittimo, interamente montano;
 - zona G:  comune di Capolona, parzialmente montano;
 - zona I2: comune di Montalcino, parzialmente montano;
 - zona O:  comune di Pescia, parzialmente montano.
 
2. La  composizione di  ciascuna delle Comunità montane operanti
nelle zone  di cui  al primo  comma è conseguentemente integrata
con il Comune inserito nella zona corrispondente.

3. Gli  allegati  1  e  2  alla   LR   18  agosto  1992,  n.  39,
rispettivamente  concernenti   la  "ripartizione   dei  territori
montani in  zone omogenee"  e la  "cartografia", sono  sostituiti
dagli allegati  1 e  2 alla  presente legge,  che  recano  uguale
titolazione.

ARTICOLO 2
(Revisione degli statuti)

1. Le Comunità montane che alla data di efficacia della presente
legge abbiano  già adottato  lo statuto  ai sensi  della  LR  18
agosto 1992,  n.  39,  come  risulta   modificata   dalla  LR  30
dicembre 1993,  n.  103,  provvedono  ad  apportare  ad  esso  le
modificazioni  conseguenti  all'inserimento  dei  Comuni  di  cui
all'art. 1,  primo comma,  quando non già previsto dallo statuto
medesimo.

2. Le  modificazioni  statutarie  di  cui  al  primo  comma  sono
deliberate  entro   sei  mesi   dall'insediamento  dell'assemblea
conseguente al  primo rinnovo  ordinario  dei  consigli  comunali
successivo all'entrata in vigore della presente legge.

3. Fino all'adozione delle modificazioni di cui al secondo comma,
la composizione  numerica dell'assemblea e della giunta esecutiva
è disciplinata dai successivi artt. 3 e 4. Le altre disposizioni
statutarie, ove  compatibili con  la presente  legge, restano  in
vigore.

4. L'assemblea e la giunta esecutiva, provvisoriamente costituite
ai sensi  degli artt.  3 e  4, sono conformate alle modificazioni
statutarie di  cui al  secondo comma,  se queste ultime non hanno
differito la propria efficacia al rinnovo degli organi in carica.

ARTICOLO 3
(Composizione dell'assemblea)

1. Ciascuno  dei Comuni  inseriti ai  sensi  dell'art.  1,  primo
comma,  esprime   nell'assemblea  della   Comunità  montana  tre
rappresentanti, nel  caso in  cui lo  statuto, definito  ai sensi
della  LR  18.8.1992,  n. 39, e successive modificazioni, preveda
un numero  di componenti  dell'assemblea inferiore  di almeno  un
decimo a  quello massimo  determinato dall'allegato 3, punto uno,
della medesima legge regionale.

2.  Il  numero  dei  componenti  dell'assemblea  stabilito  negli
statuti di  cui al  primo comma è conseguentemente aumentato, in
via provvisoria, di tre unità.

3. Le  nomine dei  tre rappresentanti  di cui  al primo  comma si
conformano ai  criteri di  cui al  citato allegato  3, punti tre,
quattro e cinque.

4. Fuori  dal  caso  di  cui  al  primo  comma,  la  composizione
dell'assemblea è  determinata ai  sensi del  citato allegato  3,
tenuto conto  delle variazioni  conseguenti  all'inserimento  dei
Comuni di cui all'art. 1, primo comma.

ARTICOLO 4
(Composizione della giunta esecutiva)

1.  La   Giunta  esecutiva  è  composta  dal  numero  di  membri
determinato dallo  statuto,  se  definito  ai   sensi  della   LR
18.8.1992, n. 39, e successive modificazioni, ovvero, negli altri
casi, secondi  i criteri di cui all'art. 13  della  LR 18.8.1992,
n. 39, come risulta modificato dall'art. 9  della  LR 30.12.1993,
n. 103.

2. In  via provvisoria,  e fino  alla revisione  dello statuto ai
sensi dell'art.  2, l'assemblea,  costituita a  seguito del primo
rinnovo ordinario dei Consigli comunali successivo all'entrata in
vigore della  presente legge,  può deliberare,  nel rispetto dei
limiti fissati  dall'art. 13  già  citato,  che  la  Giunta  sia
composta da un numero di componenti diverso da quello determinato
ai sensi del primo comma.

3. La  deliberazione di cui al secondo comma è adottata prima di
procedere alla  nomina della  giunta esecutiva,  nella seduta  di
insediamento   dell'assemblea    o   in   quella   immediatamente
successiva, con  la maggioranza  dei  due  terzi  dei  componenti
dell'assemblea.

ARTICOLO 5
(Efficacia della legge)

1. La  presente legge  acquista efficacia  con il  primo  rinnovo
ordinario dei  consigli comunali  successivo alla  sua entrata in
vigore.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 12 aprile 1995

CHITI

La presente legge è stata approvata dal Consiglio Regionale il 6
Marzo 1995  ed è  stata vistata dal Commissario del Governo il 6
Aprile 1995.

Allegato 1
(Ripartizione dei Territori Montani in Zone Omogenee)

1. I  territori montani della regione Toscana, già delimitati ai
sensi dell'art.  1 della  legge regionale  12 giugno 1981, n. 52,
sono nuovamente ripartiti nelle seguenti zone omogenee, secondo i
criteri stabiliti dall'art. 28 della legge 8 giugno 1990, n. 142:

Zona A: Lunigiana
comprendente i  comuni di  Aulla, Bagnone,  Casola in  Lunigiana,
Comano,  Filattiera,   Fivizzano,  Fosdinovo,   Licciana   Nardi,
Mulazzo, Pontremoli,  Tresana, Villafranca  in Lunigiana, Zeri, e
parzialmente il comune di Podenzana.
Estensione: ha 96.889.

Zona C: Garfagnana
comprendente i  comuni  di  Camporgiano,  Careggine,  Castelnuovo
Garfagnana,  Castiglione   Garfagnana,  Fosciandora,   Gallicano,
Giuncugnano, Minucciano,  Molazzana,  Piazza  al  Serchio,  Pieve
Fosciana, San  Romano in  Garfagnana, Sillano,  Vagli  di  Sotto,
Vergemoli e Villa Collemandina.
Estensione: ha 53.377.

Zona D: Media Valle del Serchio
comprendente i  comuni di Bagni di Lucca, Barga, Borgo a Mozzano,
Coreglia Antelminelli e Fabbriche di Vallico.
Estensione: ha 37.190.

Zona E: Alto Mugello - Mugello Val di Sieve
comprendente i comuni di Barberino di Mugello, Borgo San Lorenzo,
Dicomano,  Firenzuola,  Londa,  Marradi,  Palazzuolo  sul  Senio,
Rufina, San  Godenzo,  San  Piero  a  Sieve,  Scarperia,  Vaglia,
Vicchio, e parzialmente i comuni di Pelago e Pontassieve.
Estensione: ha 148.080.

Zona F: Alta Val di Cecina
comprendente i  comuni di  Castelnuovo Val di Cecina, Montecatini
Val di Cecina, Monteverdi Marittimo, Pomarance e Volterra.
Estensione: ha 82.291.

Zona G: Casentino
comprendente i  comuni di  Bibbiena, Castel Focognano, Castel San
Niccolò, Chitignano, Chiusi della Verna, Montemignaio, Ortignano
Raggiolo, Poppi,  Pratovecchio, Stia,  Talla, e  parzialmente  il
comune di Capolona.
Estensione: ha 73.114.

Zona H: Valtiberina
comprendente  i   comuni  di  Anghiari,  Badia  Tedalda,  Caprese
Michelangelo,  Monterchi,  Pieve  Santo  Stefano,  Sansepolcro  e
Sestino.
Estensione: ha 67.283.

Zona I1: Amiata grossetana
comprendente i  comuni di Arcidosso, Castell'Azzara, Roccalbegna,
Santa Fiora,  Seggiano, Semproniano,  e parzialmente il comune di
Castel del Piano.
Estensione: ha 50.740.

Zona I2: Amiata senese
comprendente i  comuni  di  Abbadia  San  Salvatore,  Castiglione
d'Orcia, Piancastagnaio,  Radicofani, e parzialmente il comune di
Montalcino.
Estensione: ha 46.926.

Zona L: Elba e Capraia
comprendente i  comuni di  Campo nell'Elba,  Capoliveri,  Capraia
Isola, Marciana,  Marciana Marina,  Porto Azzurro,  Portoferraio,
Rio Marina e Rio nell'Elba.
Estensione: ha 26.292.

Zona M: Alta Versilia
comprendente i comuni di Seravezza e di Stazzema.
Estensione: ha 12.009.

Zona N: Area Lucchese
comprendente  i   comuni  di   Pescaglia,   Villa   Basilica,   e
parzialmente i comuni di Capannori e Lucca.
Estensione: ha 15.617.

Zona O: Appennino Pistoiese
comprendente i comuni di Abetone, Cutigliano, Marliana, Piteglio,
Sambuca Pistoiese,  San  Marcello  Pistoiese,  e  parzialmente  i
comuni di Montale e Pescia.
Estensione: ha 40.527.

Zona P: Val di Bisenzio
comprendente i  comuni di  Cantagallo, Vernio,  e parzialmente  i
comuni di Montemurlo e Vaiano.
Estensione: ha 19.216.

Zona Q: Pratomagno
comprendente il comune di Loro Ciuffenna, e parzialmente i comuni
di Castelfranco di Sopra, Piano di Scò e Castiglion Fibocchi.
Estensione: ha 13.185.

Zona R: Colline Metallifere
comprendente i  comuni di Massa Marittima, Monterotondo Marittimo
e Montieri.
Estensione: ha 49.457.

Zona S: Colline del Fiora
comprendente i comuni di Manciano, Pitigliano e Sorano.
Estensione: ha 64.953.

Zona T: Cetona
comprendente il  comune di San Casciano dei Bagni, e parzialmente
i comuni di Cetona, Chianciano Terme, Montepulciano e Sarteano.
Estensione: ha 20.919.

2. Restano  classificati come  montani i  territori dei  seguenti
comuni non inseriti nelle zone di cui al precedente comma:

- comuni con territorio interamente montano:

Monte Argentario  (ha 6.024), Monticiano (ha 10.945), Radicondoli
(ha 13.253), Sassetta (ha 2.659) e Subbiano (ha 7.824);

- comuni con territorio parzialmente montano:

Arezzo (ha  16.553), Buti (ha 820), Calci (ha 925), Calenzano (ha
540),  Camaiore   (ha  2.306),  Carrara  (ha  3.240),  Castiglion
Fiorentino (ha  3.670), Cavriglia (ha 810), Chiusdino (ha 2.100),
Cingiano (ha  2.284), Civitella Paganico (ha 10.385), Cortona (ha
15.860), Fiesole  (ha 30), Gaiole in Chianti (ha 5.630), Greve in
Chianti (ha  11.197), Massa  (ha  5.425),  Montignoso  (ha  650),
Pistoia (ha  13.240), Radda  in Chianti  (ha 4.230), Reggello (ha
5.210), Roccastrada  (ha 9.504),  Scansano (ha  12.311)  e  Sesto
Fiorentino (ha 380).

3. La  delimitazione delle  zone montane  di cui  al comma  1  è
riportata dalla  cartografia in  scala 1:400.000  che costituisce
l'allegato 2 alla presente legge.

ALLEGATO 2

<Contiene la carta geografica delle comunità montane>

MONTAGNA
ENTI TERRITORIALI
ORDINAMENTO

