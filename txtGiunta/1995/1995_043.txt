Norme per  la gestione  dell'anagrafe del  cane, la  tutela degli
animali d'affezione e la prevenzione del randagismo.

Il Consiglio Regionale ha approvato il 28-2-1995
Il Commissario del Governo ha apposto il visto il 31-3-1995
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1.  La   Regione  Toscana,  al  fine  di  favorire  una  corretta
convivenza tra  uomo e animale e di tutelare la salute pubblica e
l'ambiente,  promuove   e  disciplina  la  tutela  degli  animali
d'affezione, condanna  gli atti  di crudeltà  contro di  essi, i
maltrattamenti ed  i  loro  abbandono,  stimola  l'educazione  al
rispetto degli stessi.

2. Con  la presente legge la Regione Toscana recepisce inoltre la
legge 14 agosto 1991, n. 281.

ARTICOLO 2
(Istituzione dell'anagrafe canina)

1. In  ogni comune  è istituita  l'anagrafe del  cane che  viene
gestita  dalle   Aziende  Unità   Sanitarie  Locali   tramite  i
competenti servizi.

2.  I   proprietari  o  detentori  a  qualsiasi  titolo  di  cani
provvedono all'iscrizione dei medesimi all'anagrafe canina.

3. Le  persone che  alla data di entrata in vigore della presente
legge sono  proprietarie o  detentrici di  cani di età superiore
agli otto  mesi sono  tenuti entro  trenta giorni  ad  iscriverli
all'anagrafe canina e far loro effettuare il tatuaggio.

4. Ai fini dell'iscrizione sono ritenuti validi i contrassegni di
delegazioni  dell'Ente   Nazionale  di   Cinofilia  Italiana.  Il
proprietario  o  detentore  dell'animale,  così  contrassegnato,
dovrà  provvedere  alla  iscrizione  all'anagrafe  canina  delle
Aziende USL di residenza entro 15 giorni dall'entrata in possesso
dell'animale.

ARTICOLO 3
(Operazioni di anagrafe canina)

1.  All'atto  dell'iscrizione  viene  compilata  dal  veterinario
addetto apposita  scheda anagrafica, predisposta dall'Assessorato
alla Sanità, che oltre ai dati segnaletici dell'animale, riporta
le generalità  utili alla  identificazione  del  proprietario  o
detentore, nonché il codice anagrafico assegnato all'animale.

2. La  scheda anagrafica,  di cui  al  comma  precedente,  verrà
utilizzata  anche   per  la  registrazione  degli  interventi  di
profilassi e di polizia veterinaria eseguiti sull'animale.

3. Copia  della scheda dovrà essere rilasciata al proprietario o
detentore e  deve seguire il cane nei trasferimenti di proprietà
e detenzione.

4. I cani iscritti all'anagrafe canina devono essere identificati
con il  codice assegnato  all'atto dell'iscrizione,  impresso con
tatuaggio indolore.

5. Le  operazioni di  tatuaggio devono  essere effettuate  fra il
sesto e  l'ottavo mese  di vita dell'animale, salvo i casi in cui
il  possesso   inizi  successivamente  all'ottavo.  In  tal  caso
iscrizione  e  tatuaggio  devono  avvenire  entro  trenta  giorni
dall'inizio della detenzione.

6.  Le   operazioni  di  tatuaggio  sono  effettuate  dai  medici
veterinari di  cui all'art.  2  della  presente  legge  o  libero
professionisti  autorizzati  dalle  Unità  sanitarie  locali  ed
iscritti in  un elenco  regionale. Le  operazioni suddette devono
essere praticate  con metodi che non arrechino danno all'animale,
di norma sulla faccia interna della coscia destra.

7.  Il   tatuaggio   deve   comprendere   i   seguenti   elementi
identificativi: sigla  della  Provincia,  ultime  due  cifre  del
numero ISTAT  del Comune  d'appartenenza, numero  progressivo del
cane.

8. Nel  caso in cui le operazioni di tatuaggio vengano effettuate
da medici  veterinari libero  professionisti, questi devono darne
comunicazione  entro   dieci   giorni   al   servizio   attività
veterinarie  territorialmente   competente,   attraverso   idonea
certificazione.

9. Il  servizio per  la identificazione  ed il tatuaggio del cane
presso le  Aziende USL  è  gratuito,  salvo  quanto  dovuto  dal
proprietario o  detentore del  cane, nella  misura  disposta  dal
tariffario di cui all'art. 28 della  LR  17 ottobre 1983, n. 69 e
successive modifiche, per la redazione della scheda anagrafica.

ARTICOLO 4
(Cani provenienti da altre regioni)

1. I  proprietari di  cani provenienti da regioni nelle quali sia
stato attivato  il servizio  di anagrafe  canina e  di  marcatura
provvedono alla  sola iscrizione,  restando validi i contrassegni
già apposti.

2. I  proprietari di  cani provenienti da regioni nelle quali non
è ancora istituito tale servizio, provvedono sia alla iscrizione
che alla marcatura dei medesimi entro trenta giorni dalla data in
cui il  cane è  stato introdotto nel territorio regionale, fatto
salvo quanto disposto dall'art. 2, terzo comma.

ARTICOLO 5
(Esenzioni e  norme  particolari  per  l'iscrizione  all'anagrafe
canina)

1. Le  norme relative  all'iscrizione all'anagrafe  canina ed  al
tatuaggio non si applicano:

a) ai cani appartenenti alle Forze Armate ed alla polizia;
b) ai  cani  al  seguito  del  proprietario  o  del  detentore  a
   qualsiasi titolo,  in soggiorno  temporaneo  inferiore  ai  90
   giorni sul  territorio regionale  a scopo  di lavoro,  caccia,
   addestramento, turismo.

ARTICOLO 6
(Divieto di soppressione degli animali da affezione e deroghe)

1. I  cani abbandonati  catturati o comunque ricoverati presso le
strutture di  cui all'art.  9, non  possono essere soppressi. Nei
casi previsti dagli artt. 86, 87 e  91  del  DPR 8 febbraio 1954,
n. 320,  e successive  modificazioni, e  nei casi  in  cui  siano
gravemente ammalati,  incurabili o di comprovata pericolosità, i
cani possono  essere soppressi  esclusivamente in modo eutanasico
previa anestesia.

2. I  gatti in libertà non possono essere soppressi salvo i casi
in cui  siano gravemente  malati e  incurabili. In  tal  caso  la
soppressione deve essere effettuata in modo eutanasico.

3. Possono  provvedere alla  soppressione di cani e di gatti, nei
casi consentiti  dal  primo  e  secondo  comma,  soltanto  medici
veterinari, dipendenti  dalle Unità  sanitarie locali  o  libero
professionisti, che  devono rilasciare al gestore del canile o ai
proprietari o  detentori degli  animali un  certificato dal quale
risulti la causa della soppressione.

4. È  vietato destinare  alla sperimentazione  i cani  e i gatti
vaganti ritrovati,  catturati o  comunque  ricoverati  presso  le
strutture di cui alla presente legge.

ARTICOLO 7
(Variazione o cancellazione dell'anagrafe)

1. I proprietari o detentori a qualsiasi titolo di cani segnalano
per iscritto  al servizio  di prevenzione  in ambito  veterinario
della Azienda USL competente territorialmente:

a) la  scomparsa dell'animale,  entro il  terzo giorno successivo
   all'evento;
b) la morte o la cessione a qualsiasi titolo dell'animale nonché
   il trasferimento  della propria  residenza entro  e non  oltre
   quindici giorni da quando il fatto si è verificato.

ARTICOLO 8
(Divieto di  abbandono. Rinuncia  alla detenzione e cessione alle
strutture pubbliche)

1. È  vietato  a  chiunque  abbandonare  gli  animali  domestici
detenuti a qualsiasi titolo.

2. Il  proprietario o  detentore a qualsiasi titolo del cane, nel
caso in  cui per gravi motivi sia impossibilitato a tenere presso
di  sé  l'animale,  può  chiedere  al  Sindaco  del  comune  di
residenza l'autorizzazione a consegnare il cane alla struttura di
cui all'art. 9, secondo comma, della presente legge.

3. Nella  domanda  di  cui  al  precedente  comma  devono  essere
indicate le  cause che  impediscono la  detenzione  del  cane  ed
allegati i documenti probatori.

4.  Il   Sindaco,  entro  quindici  giorni  dal  ricevimento,  si
pronuncia sulla domanda. In caso di mancata risposta l'istanza si
intende accolta.

ARTICOLO 9
(Canili e rifugi)

1. I  Comuni singoli,  o associati  ai sensi della legge 8 giugno
1992 n.  142, provvedono  alla costruzione  o al  risanamento dei
canili municipali ed alla costruzione di rifugi per cani, secondo
i criteri stabiliti dagli articoli 15 e 16 della presente legge.

2.  Per   canile  municipale   si  intende  la  struttura  a  cui
affluiscono tutti i cani comunque catturati.

3. Per  canile rifugio  si intende la struttura che ospita i cani
provenienti dal  canile comunale  di cui  al precedente  comma al
termine del  periodo di  osservazione e dove permangono in attesa
di collocamento.

4. La  gestione delle  strutture di cui ai precedenti commi è di
competenza dei  Comuni  singoli  o  associati.  Limitatamente  ai
canili rifugio, i Comuni possono provvede alla conduzione tramite
convenzioni,  con   le  Associazioni   di  Volontariato  iscritte
all'Albo regionale previsto all'art. 4 della  LR  26.4.1993 n. 28
e che abbiano finalità protezionistiche.

5. Sono  esclusi dalle convenzioni i canili che non dispongono di
strutture a norma dei parametri fissati dalla presente legge.

ARTICOLO 10
(Organizzazione e compiti di canili e rifugi)

1. Presso  il canile  rifugio è  garantita ventiquattro  ore  su
ventiquattro  l'assistenza   sanitaria  nella   forma  di  pronto
soccorso.

2. Quando il canile rifugio è gestito direttamente dal Comune il
servizio di  cui al primo comma è assicurato tramite convenzioni
con medici veterinari libero-professionisti. L'incarico a libero-
professionisti è conferito in base ad una graduatoria valida per
un anno,  compilata  d'intesa  fra  amministrazione  comunale  ed
ordine   provinciale    dei   medici    veterinari,    competente
territorialmente. Nel caso in cui non sia possibile assicurare il
servizio tramite  convenzioni con libero-professionisti il Comune
stipula una convenzione con la Unità sanitaria locale competente
territorialmente.

3. Quando  il canile  rifugio  è  gestito  dal  Comune  mediante
convenzione con  le associazioni di cui all'art. 9, quarto comma,
esse garantiscono il servizio di cui al primo comma.

4. Possono  essere assistiti presso il pronto soccorso anche cani
esterni al  canile. Il  costo  dell'intervento  e  dell'eventuale
degenza, determinati  dal tariffario  dell'Ordine dei  veterinari
sono a  carico del  proprietario o  detentore del cane. Quando il
cane dopo  le prime  cure non  può più  essere riconsegnato  al
proprietario o  detentore perché sconosciuto o irreperibile deve
essere trasferito al canile municipale.

ARTICOLO 11
(Canile Municipale)

1.  Il  canile  municipale  deve  essere  dotato  delle  seguenti
strutture:

   a) infermeria;
   b) locale di degenza per gli animali;
   c) reparto ricovero per cuccioli;
   d) cucina;
   e) magazzino;
   f) servizi igienici per il personale addetto;
   g) box  di isolamento in numero tale da rispettare il rapporto
      di 1 box per ogni 10 cani da ospitare.
   
2. I  box e le strutture di cui al precedente comma devono essere
conformi  ai   requisiti  strutturali   ed  alle  caratteristiche
costruttive di cui all'allegato A della presente legge.

ARTICOLO 12
(Canile rifugio)

1. Il canile rifugio deve essere dotato delle seguenti strutture:

   a) ambulatorio;
   b) magazzino;
   c) cucina;
   d) servizi igienici.
   
I locali  di cui  alle lett. b, c, d possono essere in comune con
il canile di cui all'art. 15.

2. Nel  caso in cui il Comune intenda ospitare nel canile rifugio
cani di  proprietà, a  pagamento, deve  costruire reparti a ciò
esclusivamente adibiti.

3. I  box e le strutture di cui ai precedenti comma devono essere
conformi  ai   requisiti  strutturali   e  alle   caratteristiche
costruttive di cui all'allegato B.

ARTICOLO 13
(Competenze delle USL)

1. Alle Unità sanitarie locali competono:

- l'esecuzione  degli interventi  di cui  all'art. 2, c.  5 della
  legge 281/1991 nei canili municipali:
- la vigilanza igienico-sanitaria sui canili rifugio;

2. Nell'ambito  dell'attività di propria competenza i servizi di
prevenzione in  ambito veterinario  provvedono, in collaborazione
con  le   amministrazioni  comunali   e   con   le   associazioni
protezionistiche, a  sottoporre a  sterilizzazione  i  gatti  che
vivono in libertà.

3. Il  servizio attività veterinarie, su richiesta dei privati a
cui  siano   ceduti   cani   ospitati   nel   rifugio,   provvede
gratuitamente alla sterilizzazione dell'animale.

ARTICOLO 14
(Commissione Regionale Affari Animali)

1. Entro  sei mesi  dall'entrata in  vigore della presente legge,
viene istituita  la Commissione  Regionale  Affari  Animali,  con
compiti consultivi  sullo stato  di attuazione  e  sulle  materie
inerenti la  presente legge  e per quanto previsto dal successivo
art. 17.

2. La Commissione è composta da:

- l'Assessore  regionale alla  Sanità o  suo  delegato,  che  la
  presiede;
- un  funzionario del    Dipartimento  Sanità  con  funzioni  di
  segreteria;
- da  tre rappresentanti dei servizi veterinari delle Aziende USL
  individuati dalla Giunta Regionale;
- da un veterinario designato dall'ordine dei Medici Veterinari;
- da  tre rappresentanti di Associazioni o gruppi riconosciuti ai
  sensi della  legge regionale  9  aprile  1990,  n.  36,  aventi
  finalità protezioniste e di difesa degli animali.

3. La  Commissione Affari  Animali viene  nominata  dalla  Giunta
Regionale  e   scade  con  il  rinnovo  del  Consiglio  Regionale
rimanendo in carica fino alla sua sostituzione.

4. La  Commissione è  convocata dal  presidente almeno tre volte
l'anno.

ARTICOLO 15
(Indennizzi per danni agli allevamenti zootecnici da cani randagi
o inselvatichiti)

1. Per  l'indennizzo dei danni subiti dagli imprenditori agricoli
per la  perdita di  capi di bestiame aggrediti da cani randagi ed
inselvatichiti si  applicano le  disposizioni di cui alla  LR  31
agosto 1994,  n. 72,  "Danni causati  al patrimonio zootecnico da
animali predatori".

ARTICOLO 16
(Contributi)

1. I Comuni singoli o associati possono beneficiare di contributi
per la  costruzione  o  il  risanamento  dei  canili  presentando
progetti alla Regione entro il 30 settembre di ogni anno.

2.   L'Amministrazione    regionale   può   con   proprio   atto
amministrativo e  nei  limiti  dello  stanziamento  di  bilancio,
erogare contributi  in conto capitale secondo i criteri di cui al
successivo comma 3.

3. I  contributi di  cui  al  precedente  comma  sono  erogati  a
condizione  che   il  Comune   o  i  Comuni  interessati  abbiano
approvato,  con   delibera  divenuta  esecutiva  un  progetto  di
costruzione  o  risanamento  di  un  canile  da  cui  risulti  il
finanziamento del  relativo progetto, per la parte non coperta da
contributo, la  data di  inizio e  di ultimazione  dei lavori. La
conformità del  progetto alle  caratteristiche costruttive ed ai
requisiti di  cui alla  presente  legge  deve  risultare  da  una
relazione tecnica redatta dai competenti uffici comunali.

4. Nel  caso in cui entro un anno dalla erogazione del contributo
i lavori non siano ultimati la Amministrazione regionale provvede
al recupero  del contributo,  salvo i  casi in cui il ritardo sia
dovuto a cause di forza maggiore.

ARTICOLO 17
(Informazione, aggiornamento e formazione professionale)

1. Al  fine di promuovere un corretto rapporto fra uomo e animale
e di  prevenire il  fenomeno del  randagismo, la  Giunta  regione
approva un programma in cui siano previsti:

- interventi  di informazione  della popolazione, con particolare
  riguardo alla fascia di età scolare;
- interventi  di aggiornamento  degli operatori  dei servizi  che
  esercitano attività  volte al  perseguimento  delle  finalità
  previste dalla presente legge,
- interventi  di formazione  degli operatori  delle  Aziende  USL
  finalizzati anche  allo svolgimento  dei compiti  di educazione
  sanitaria.

ARTICOLO 18
(Norme igieniche)

1. È  vietato ai  proprietari o  detentori a qualsiasi titolo di
cani abbandonare  le deiezioni  degli animali  in spazi pubblici,
adibiti al  passaggio pedonale,  o  in  zone  di  verde  pubblico
attrezzato a  giardino. Le  deiezioni  suddette  dovranno  essere
rimosse con mezzi a ciò idonei.

ARTICOLO 19
(Sanzioni)

1. Chiunque viola le disposizioni contenute negli artt. 2, 3, 4 e
5 della  presente legge  è soggetto  a  sanzione  amministrativa
pecuniaria da L. 200.000 a L. 1.200.000.

2. Chiunque viola la disposizione di cui all'art. 7, lett. a), è
soggetto alla  sanzione amministrativa pecuniaria da L. 150.000 a
L. 900.000.

3. Chiunque viola la disposizione di cui all'art. 7, lett. b), è
soggetto alla  sanzione amministrativa pecuniaria da L. 100.000 a
L. 600.000.

4. Chiunque  viola le disposizioni di cui all'art. 18 è soggetto
alla  sanzione  amministrativa  pecuniaria  da  L.  25.000  a  L.
150.000.

5.  La   competenza  ad   applicare  le  sanzioni  amministrative
pecuniarie di  cui ai  precedenti comma è della Regione ai sensi
della normativa vigente.

6. Sono  fatte salve  la disposizione di cui all'art. 5, comma 4,
della L.  14.8.1991, n.  281,  nonché  la  disposizione  di  cui
all'art.  727   del  codice  penale,  come  modificato  dalla  L.
22.11.1993, n.  473, "Nuove  norme contro  il  maltrattamento  di
animali".

ARTICOLO 20
(Norme finanziarie)

1. Agli  oneri derivanti dagli interventi di cui all'art. 9 della
presente legge  si fa  fronte, per l'esercizio 1995, con il fondo
di cui  alla Legge  14.8.1991 n.  281 allocato sul capitolo 17212
del bilancio  di previsione. Per gli esercizi successivi si farà
fronte con la legge di bilancio.

ARTICOLO 21
(Abrogazione e norme finali)

1. È  abrogata  la  LR  19  gennaio  1987,  n.  4,  "Istituzione
dell'anagrafe del cane e norme particolari per la prevenzione del
randagismo" e la LR 30.12.89 n. 89.

2. Per  quanto non  espressamente previsto  dalla presente  legge
valgono le norme nazionali vigenti in materia.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.
Firenze, 8 aprile 1995

CHITI

La presente  legge è  stata approvata dal Consiglio Regionale il
28 febbraio  1995 ed è stata vistata dal Commissario del Governo
il 31 marzo 1995.

Allegato A
REQUISITI STRUTTURALI E CARATTERISTICHE COSTRUTTIVE DEI CANILI DI
PRIMA ACCOGLIENZA E DOTAZIONE STRUMENTALE.

1. BOX

1.1 I box devono essere costruiti con materiali atti a soddisfare
le esigenze  igieniche  ed  essere  facilmente  disinfettabili  e
resistenti all'azione di acidi ed alcali forti.

1.2 Le  dimensioni dei  box devono essere le seguenti: altezza m.
2,50  e superficie mq. 4, di cui mq. 2 coperti e mq. 2 scoperti

1.3 I  box devono  essere dotati  di doppio  ingresso al  fine di
consentire il  confinamento del cane ospitato nella parte coperta
o in  quella scoperta,  a mezzo  di porta  scorrevole manovrabile
dall'esterno, così  da consentire  la pulizia  e la disinfezione
dei box.

1.4 Nei  box non  devono essere  presenti fessure  o attrezzature
fisse  che   interferiscano  con   le   normali   operazioni   di
disinfezione e disinfestazione.

1.5 Il  pavimento dei  box deve  essere  costruito  con  pendenza
idonea a  consentire il deflusso delle acque di lavaggio e munito
al centro di ciascuno dei due settori di una griglia di scarico.

1.6 La zona scoperta del box deve essere protetta con una griglia
metallica idonea ad impedire la fuoriuscita del cane.

2. INFERMERIA

2.1  Il   pavimento  del  locale  adibito  ad  infermeria  ed  il
rivestimento delle  pareti, non  inferiore a  m.  2  di  altezza,
devono essere  in materia  lavabile.  Il  pavimento  deve  essere
inoltre  costruito  con  una  pendenza  idonea  a  consentire  il
deflusso delle acque di lavaggio in una griglia centrale.

2.2 Il locale adibito ad infermeria deve essere dotato di servizi
di erogazione di acqua fredda e calda, con comando a pedale.

2.3 La dotazione strumentale dell'infermeria deve comprendere:
- microscopio per esami parassitologici;
- attrezzature per l'esecuzione del tatuaggio;
- attrezzatura  medicale per  l'esecuzione  degli  interventi  di
  sterilizzazione;
- frigorifero per conservazione dei prodotti immunologici.

3. SALA INTERNA

3.1 Nel  locale non  devono esistere strutture permanenti tali da
impedire normali operazioni di disinfezione e disinfestazione.

3.2 Il  locale deve  essere dotato  di gabbie  mobili  idonee  ad
ospitare gatti sterilizzati.

4. REPARTO RICOVERO CUCCIOLI

4.1 Il locale deve avere le caratteristiche di cui al punto 3.1

4.2 Il  reparto deve  essere dotato di gabbie mobili sopraelevate
da terra almeno 60 cm., per l'ospitalità dei cuccioli.

4.3 Il  locale  deve  essere  attrezzato  con  box  per  ospitare
cucciolate con madre, con le caratteristiche di cui al punto 4.2,
e delle  seguenti dimensioni:  altezza di m. 2,70 e superficie di
mq. 4

4.4  Nel   reparto,  che   deve  essere  dotato  di  impianto  di
riscaldamento, la  temperatura deve  essere compresa  tra 20 e 30
gradi centigradi.

5. MAGAZZINO, CUCINA, SERVIZI IGIENICI

5.1  Le   caratteristiche  costruttive  dei  locali  sono  quelle
previste  dalla   vigente  normativa   urbanistica  ed  igienico-
sanitaria

ALLEGATO = Allegato B
REQUISITI STRUTTURALI  MINIMI E  CARATTERISTICHE COSTRUTTIVE  DEI
CANILI RIFUGIO.

1. BOX

1.1 I  box devono  essere  costruiti  con  i  materiali  previsti
all'allegato A  punto 1.1  ed  avere  le  stesse  caratteristiche
costruttive di  cui al  punto 1.3,  1.4, 1.5,  1.6  dello  stesso
allegato.

1.2 Le  dimensioni dei  box devono essere le seguenti: altezza m.
2,50 e superficie mq. 8, di cui mq. 6 scoperti.

1.3 Al fine di evitare il diffondersi di eventuali malattie i box
devono essere  costruiti in moduli di 10, ciascun modulo distante
non meno di m. 10 dall'altro.

1.4  Ciascun   modulo  deve  essere  collegato  ad  una  zona  di
sgambatura di mq. 200.

1.5 I  box destinati  alla eventuale custodia a pagamento di cani
di proprietà  devono essere  dislocati in  moduli separati dagli
altri almeno m. 20.

2. AMBULATORIO

2.1  L'ambulatorio   deve   avere   le   stesse   caratteristiche
costruttive previste  ai punti  2.1 e  2.2  dell'allegato  A  per
l'infermeria.

2.2  La   dotazione  strumentale   dell'ambulatorio  deve  essere
sufficiente a far fronte a tutti gli interventi medici erogati in
una struttura di pronto soccorso.

3. MAGAZZINO, CUCINA, SERVIZI IGIENICI

3.1 Le  caratteristiche costruttive  dei locali  sono  le  stesse
indicate nell'allegato A, P. 5.1.

FAUNA

