Disciplina degli  atti e  delle procedure  della programmazione e
degli interventi finanziari regionali nei settori delle attività
e dei beni culturali.

Il Consiglio Regionale ha approvato il 28-12-1994
Il Commissario del Governo ha apposto il visto il 25-1-1995
Il Presidente  della Giunta  Regionale promulga la seguente legge
regionale:

ARTICOLO 1
(Unificazione delle procedure)

1.  Le   procedure  del  finanziamento  regionale  relativo  agli
interventi previsti, nel settore delle attività culturali, dalle
leggi regionali 33/1976, 29/1979, 11/1980, 12/1980, 89/1980, sono
disciplinate dalla presente legge.

2. La  disciplina si  conforma  ai  principi  della  LR 9  giugno
1992, n. 26.

ARTICOLO 2
(Piano di indirizzo: contenuti)

1. Il Piano di Indirizzo stabilisce:

a) i  parametri, i  criteri  e  gli  indicatori  socio-economico-
   culturali in  base ai quali la Regione assume il provvedimento
   di cui all'art. 4, comma primo;
b) i  procedimenti e  le modalità con cui la Regione effettua la
   verifica  di   efficienza  ed   efficacia  sull'utilizzo   dei
   finanziamenti.

2. Il PDI inoltre contiene:

a) l'analisi  del    settore,  ivi  compresi  i  risultati  delle
   verifiche di efficienza e di efficacia;
b) gli  obiettivi e le strategie di intervento, ad integrazione e
   specificazione del Programma regionale di sviluppo;
c) gli  specifici  obiettivi  operativi,  articolati  per  ambito
   provinciale, al  cui perseguimento  sono  rivolti  i  progetti
   contenuti nelle  domande di  contributo presentate da soggetti
   privati, pubblici  e da  Enti Locali, nonché i criteri per la
   loro valutazione,  selezione e  approvazione  da  parte  delle
   Province; tali  criteri possono anche contenere indicazioni al
   fine di favorire interventi di più ampia scala;
d) gli  specifici obiettivi  operativi al  cui perseguimento sono
   rivolti i  progetti riservati  alla diretta  competenza  della
   Regione,  in   corrispondenza  a   riconosciuti  interessi  di
   carattere regionale  ed, in  particolare, le proprie attività
   di  ricerca,  la  realizzazione  di  interventi  di  carattere
   sperimentale  di   interesse   regionale   e   la   promozione
   dell'aggiornamento  del   personale  degli   enti  locali   in
   collaborazione con questi ultimi;
e) la  quota percentuale  sul totale dei finanziamenti regionali,
   da destinare  annualmente ai  progetti dei  soggetti  privati,
   pubblici  e   degli  Enti   Locali  specificata  per  ciascuna
   provincia;
f) la quota percentuale sul totale dei finanziamenti regionali da
   destinare annualmente ai progetti di interesse regionale.
g) la  misura percentuale  relativa al  concorso finanziario  dei
   soggetti privati,  pubblici e  degli Enti  locali  così  come
   previsto dall'art. 6.

ARTICOLO 3
(Procedure di formazione ed approvazione del Piano di Indirizzo)

1. La  Giunta Regionale,  ai fini  della formazione  del piano di
indirizzo di  cui all'articolo  precedente, elabora  un documento
preliminare sui  contenuti del  piano di  cui  all'art.  2  e  lo
trasmette alle Province entro il 30 giugno di ogni anno.

2. Ogni  Provincia, nei  successivi novanta  giorni, convoca  una
conferenza  di   programmazione  con   i  Comuni  del  rispettivo
territorio alla quale possono partecipare, con parere consultivo,
anche le associazioni ed istituzioni culturali presenti in ambito
provinciale, ai fini di un esame congiunto del documento.

3. Le  conferenze di programmazione si concludono con un verbale,
da inviare  alla Giunta  Regionale, entro  il 30  ottobre di ogni
anno, sottoscritto  dai rappresentanti dei soggetti partecipanti,
nel quale  sono riportate  le  osservazioni,  pareri  e  proposte
presentate in  ordine al  documento preliminare  e, nel contempo,
sono formulati  pareri e  proposte in  ordine ai contenuti di cui
all'art. 2.

4. La Giunta Regionale, entro il 31 dicembre di ogni anno, tenuto
conto delle  osservazioni, dei  pareri e  delle  proposte  emerse
nelle conferenze  provinciali di programmazione, elabora il piano
di indirizzo  provvisorio e lo verifica con le Province nel corso
di una  conferenza di  programmazione regionale  che si  conclude
nelle stesse forme di cui al terzo comma.

5. Il  piano di  indirizzo è  successivamente predisposto  dalla
Giunta Regionale per l'approvazione del Consiglio Regionale entro
il 31 gennaio dell'anno successivo a quello in cui è iniziato il
procedimento di  cui al  comma primo  del presente  articolo.  Al
Consiglio Regionale  sono preventivamente  comunicati  i  verbali
delle conferenze  di cui  al terzo  e quarto  comma del  presente
articolo.

6. Il  Piano di  Indirizzo ha  validità triennale. Può comunque
essere oggetto  annualmente, con  efficacia a decorrere dall'anno
successivo, di  modifiche, aggiornamenti e rielaborazioni, con le
stesse procedure  previste dai  commi precedenti.  Le modifiche e
gli aggiornamenti  di limitata  portata possono  essere disposti,
con adeguata  motivazione espressa nell'atto di approvazione, con
la sola  applicazione delle  procedure di  cui al quarto e quinto
comma del presente articolo.

ARTICOLO 4
(Procedure di attuazione del Piano di Indirizzo)

1. Ai  sensi dell'art.  2, secondo comma, lettere e, f, la Giunta
Regionale,  con   deliberazione  di  riparto  da  adottare  entro
sessanta giorni dalla data di approvazione del bilancio regionale
stabilisce:

a) per  ciascuna provincia,  le risorse  finanziarie destinate al
   finanziamento dei  progetti dei  soggetti privati,  pubblici e
   degli Enti Locali;
b) le  risorse finanziarie  da assegnare ai progetti di interesse
   regionale.

2. Le domande dei soggetti privati per ottenere il finanziamento,
redatte secondo le prescrizioni delle singole leggi di settore di
cui  all'art.   1,  comma   primo,  sono  presentate  al  comune,
territorialmente competente, entro il 31 gennaio di ogni anno.

3. Nei  trenta giorni  dalla scadenza del periodo di cui al comma
precedente, ogni comune, valutata l'ammissibilità delle domande,
invia alla rispettiva provincia la documentazione pervenuta ed un
proprio atto  deliberativo nel  quale sono  elencate  le  domande
esaminate, con i giudizi di conformità ai contenuti del Piano di
Indirizzo.   Sono,    altresì,   trasmesse   le   richieste   di
finanziamento  formulate   dallo  stesso   Comune  e  di  propria
competenza   delle   quali   è   fornita   alla   Provincia   la
documentazione occorrente.  Entro tale  termine anche le Province
presentano i propri progetti.

4. Le  Province, ciascuna per il proprio territorio e nell'ambito
dei fondi  ad essa  assegnati e  liquidati dal  piano di riparto,
tenendo anche conto delle deliberazioni dei Comuni, formulano una
graduatoria e  concedono i  finanziamenti di  cui al comma primo,
lettera a,  per gli  interventi previsti dalle leggi regionali di
cui all'art.  1, primo comma, nei casi disciplinati da tali leggi
e in  conformità alle  indicazioni del piano di indirizzo di cui
all'art. 2,  fino ad  esaurimento del  fondo  regionale  ad  essa
assegnato.  La   Provincia  invia   copia   della   delibera   di
assegnazione dei  finanziamenti alla  Giunta Regionale che ne dà
comunicazione al Consiglio Regionale.

5. I  finanziamenti di  cui al comma precedente, sono erogati con
un'unica   deliberazione,   nella   quale   si   motiva   inoltre
espressamente l'eventuale  mancato  accoglimento  di  determinate
richieste. La  deliberazione è immediatamente comunicata a tutti
i soggetti richiedenti.

6. Le  Province esercitano  la vigilanza  sulla realizzazione dei
progetti e  delle attività  finanziate ai  sensi della  presente
legge. Esse  revocano il finanziamento, qualora esso sia distolto
dalle finalità  per le  quali è  stato  concesso  o  non  siano
osservate le  disposizioni di  legge e  curano  le  attività  di
rendicontazione disciplinate  dalla legge  regionale  n.  92  del
13.12.1993. La  rendicontazione con  una relazione di valutazione
sui  risultati   conseguiti  deve   essere  inviata  alla  Giunta
Regionale.

7. I progetti di iniziativa della Giunta Regionale sono approvati
con deliberazione  del  Consiglio  Regionale  su  proposta  della
Giunta Regionale.

8. La  realizzazione dei  progetti di  cui al comma precedente è
direttamente curata  dalla Giunta Regionale o affidata a soggetti
pubblici e privati territorialmente interessati secondo le intese
o  le  convenzioni  raggiunte  nel  corso  dell'elaborazione  dei
progetti operativi  ai sensi  del secondo comma dell'art. 9 della
legge regionale  26/92. L'affidamento  è disposto  d'intesa  con
l'ente interessato.

ARTICOLO 5
(Progetti di interesse regionale)

1. Nell'ambito  delle leggi  11/80 e  12/80, la  Regione  Toscana
promuove e  cura  progetti  di  proprio  interesse,  che  abbiano
particolare   rilievo   territoriale   regionale   e   alla   cui
realizzazione possono partecipare enti locali e altri soggetti di
diritto pubblico e/o privato.

2. Nell'ambito  delle leggi  di cui  al comma  precedente restano
riservate alla Giunta Regionale:

a) attività  di ricerca, di studio e di divulgazione nei settori
   previsti dalle leggi sopra richiamate;
b) corsi  di   qualificazione  e  aggiornamento  degli  operatori
   culturali nei  settori previsti  dalle leggi  di cui  al primo
   comma.

ARTICOLO 6
(Concorso finanziario)

1.  I   soggetti   privati,   pubblici   e   gli   Enti   Locali,
contestualmente alla presentazione della domanda di contributo ai
sensi delle  leggi regionali  di cui  all'art. 1,  devono coprire
finanziariamente   l'iniziativa    presentata   in   una   misura
percentuale definita triennalmente dal Piano di Indirizzo.
Tale copertura  può essere  garantita sia  con fondi  propri che
provenienti da sponsorizzazioni e/o da fondi privati.

ARTICOLO 7
(Norme finanziarie)

1. È costituita con legge di bilancio, a far data dall'esercizio
1996, un  fondo derivante dall'unificazione dei finanziamenti per
le leggi regionali di cui all'art. 1, primo comma.

2. Per gli esercizi successivi si procederà con legge annuale di
bilancio.

ARTICOLO 8
(Abrogazione)

1. È  abrogata la  legge regionale  n. 46  del 9 settembre 1991:
"Modificazioni alla  LR  31.10.1983,  n. 71 concernente i termini
per i  finanziamenti della  Regione in materia di attività, beni
culturali ed  educazione permanente  di cui  alle  LLRR  33/1976,
29/1979, 11/1980, 12/1980, 89/1980."

ARTICOLO 9
(Norme transitorie e finali)

1. Fino  all'entrata in  vigore del  Piano di  Indirizzo previsto
dall'art. 2  si applicano, per la programmazione degli interventi
gli obiettivi  ed i  criteri generali approvati con deliberazione
del Consiglio regionale n. 376 del 25 luglio 1994.

2. La  predisposizione del  primo Piano  di Indirizzo seguirà il
seguente iter formativo:

- entro  il 30 giugno la Giunta Regionale predispone il documento
  preliminare di cui all'art. 3, primo comma;
- entro  il 30  settembre la  Provincia convoca  la conferenza di
  programmazione con i Comuni e le altre parti sociali così come
  previsto all'art. 3 comma 2;
- entro  il 30  ottobre il  verbale finale  della  conferenza  di
  programmazione provinciale viene rimesso alla Giunta Regionale;
- entro  il 31  dicembre la  Giunta Regionale elabora il Piano di
  Indirizzo definitivo  e lo  verifica con  le  Province  in  una
  Conferenza di  Programmazione  Regionale  così  come  previsto
  dall'art. 3, comma 4;
- entro  il 31 gennaio il Consiglio Regionale approva il Piano di
  Indirizzo come previsto dall'art. 3, comma 5.

3. Le  scadenze degli  adempimenti previsti  dall'art. 4  saranno
stabilite con  apposito atto  della Giunta  Regionale da  inviare
agli enti interessati.

4. Per  l'anno 1995  l'erogazione dei finanziamenti relativi agli
interventi di  cui alle  leggi indicate  nell'art. 1  avverrà in
attuazione  ed   in  conformità  della  delibera  del  Consiglio
Regionale n.  376 del  27-7-1994. La soppressione dei capitoli di
bilancio relativi  alle  leggi  di  settore  di  cui  all'art.  1
avverrà con la legge di bilancio di previsione per l'anno 1996.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 1 febbraio 1995

FRATINI
(Incaricato con DPGR 18-6-1993 n. 340)

La presente  legge è  stata approvata dal Consiglio Regionale il
28-12-1994 ed è stata vistata dal Commissario del Governo il 25-
1-1995.



BENI CULTURALI
FINANZIAMENTI

