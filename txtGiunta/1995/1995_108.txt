Norme a favore della popolazione anziana non autosufficiente.

Il Consiglio Regionale ha approvato il 15-11-1995
Il Commissario del Governo ha apposto il visto il 18-12-1995
Il Presidente  della Giunta  Regionale promulga la seguente legge
regionale:

ARTICOLO 1
(Finalità e principi)

1. Al  fine di attivare, in aiuto a singoli e alle loro famiglie,
anche in  via sperimentale,  interventi di  prevenzione  e    per
soddisfare gli  straordinari bisogni  di assistenza di base delle
persone   anziane   non   autosufficienti,   i   Comuni   erogano
l'assistenza   domiciliare   promuovendone   l'integrazione   con
l'assistenza domiciliare  infermieristica e riabilitativa fornite
dalle Aziende  unità sanitarie  locali. L'assistenza domiciliare
può essere  attuata, oltrechè  nella  forma  diretta,  mediante
l'erogazione di "assegni per l'assistenza", riconosciuti a favore
degli anziani  non autosufficienti.  Tali assegni  possono essere
erogati a  soggetti che  assicurino, nell'ambito  domiciliare, il
mantenimento e  la cura dell'anziano non autosufficiente, nonché
sottoscrivano il  piano terapeutico  assistenziale previsto dagli
atti di  indirizzo  regionali  e  che  rispondono  alle  seguenti
caratteristiche o condizioni:

a) parenti  e affini,  anche diversi  dalle persone  obbligate ai
   sensi dell'art. 433 del codice civile;
b) persone conviventi all'interno del nucleo anagrafico;
c) persone disponibili ad assicurare l'assistenza all'anziano non
   autosufficiente in  modo da  consentire la  sua permanenza nel
   proprio domicilio.

2. I Comuni e le Aziende unità sanitarie locali disciplinano nei
propri regolamenti  relativi alle  prestazioni le  modalità e le
procedure di  ammissione agli  interventi, basate sui criteri del
riconoscimento  della   non  autosufficienza,   del  bisogno   di
assistenza e,  ove  possibile,  del  consenso  del  soggetto  non
autosufficiente secondo  il piano  terapeutico di cui al comma 1,
nonché dei limiti di reddito stabiliti dai regolamenti stessi.

3. Per  l'integrazione assistenziale  di cui al comma 1, i Comuni
stipulano con le Aziende unità sanitarie locali appositi accordi
di programma  sui quali  impegnano i finanziamenti loro destinati
dalla  presente   legge,  nonché   altre  eventuali   quote   di
finanziamento   individuate    dai   Comuni    stessi   ai   fini
dell'incremento dell'assistenza domiciliare o per l'erogazione di
"assegno per l'assistenza".

4. Ai  fini della  presente legge,  alla stipula degli accordi di
programma di  cui al  comma 3,  devono partecipare anche i Comuni
che abbiano  esercitato la  facoltà di delega all'Azienda unità
sanitaria locale le funzioni in materia assistenziale.

5.  Ai   fini  della   presente  legge,  per  condizione  di  non
autosufficienza si  intende quella  riconosciuta  a  norma  delle
deliberazioni del  Consiglio regionale  2 luglio 1991 n. 214 e 19
luglio 1994 n. 337.

ARTICOLO 2
(Riparto ed erogazione dei finanziamenti)

1. Il  Consiglio regionale, su proposta della Giunta, delibera il
piano di  riparto dei  fondi sulla base della popolazione anziana
ultrasettantacinquenne residente.

2. Il  finanziamento è  erogato dalla Giunta regionale a seguito
dell'avvenuta stipula  dell'accordo di  programma di cui all'art.
1, comma  4, in  conformità ad  uno schema  tipo  approvato  dal
Consiglio regionale,  su  proposta  della  Giunta,  entro  trenta
giorni dall'entrata  in vigore della presente legge. L'accordo di
programma   specifica,   in   particolare,   le   modalità   per
l'applicazione  delle   forme  di   intervento  concernenti   sia
l'assistenza  domiciliare   sia  l'erogazione   dell'"assegno  di
assistenza" nonché  indica i  criteri  per  la  definizione  dei
limiti di reddito previsti dall'art. 1, comma 2.

ARTICOLO 3
(Norma finanziaria)

1. Per  l'anno 1996,  agli oneri  derivanti dall'attuazione della
presente legge,  si farà fronte con lo stanziamento che la legge
di bilancio  disporrà sul  capitolo corrispondente al cap. 24355
del bilancio 1995.

2. Per  gli anni successivi al 1996 si farà fronte agli oneri di
spesa con legge di bilancio.

ARTICOLO 4
(Norma finale)

1. La presente legge entra in vigore il 1 gennaio 1996.

2. Alla  data di  cui al  precedente comma  è abrogata  la LR  5
agosto 1993, n. 49.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 21 dicembre 1995

CHITI

La presente  legge è  stata approvata dal Consiglio Regionale il
15 novembre  1995 ed è stata vistata dal Commissario del Governo
il 18 dicembre 1995.



ANZIANI
ASSISTENZA SANITARIA

