Contributi per  interventi urgenti  a sostegno infrastrutture per
lo smaltimento  dei rifiuti  e di  bonifica di  siti inquinati  e
modifiche alle Leggi regionali 60/88, 29/93 e 4/95.

Il Consiglio Regionale ha approvato il 1-3-1995
Il Commissario del Governo ha apposto il visto il 28-3-1995.
Il Presidente  della Giunta  Regionale promulga la seguente legge
regionale:

ARTICOLO 1
(Contributi  regionali  per  la  realizzazione  dell'impianto  di
trattamento di  Rosignano M.mo,  della  discarica  di  isola  del
Giglio, dell'impianto  di compost  verde di Campi Bisenzio, della
Bonifica della  ex discarica  delle ceneri  di Pietrasanta  e  la
bonifica della ex discarica di Montemurlo.)

1 - Sono autorizzate per l'anno 1995:

a) l'erogazione al Comune di Rosignano Marittimo di un contributo
   straordinario   di    L.   2.000.000.000    finalizzato   alla
   realizzazione dell'impianto  di selezione  e  compostaggio  di
   rifiuti  solidi   urbani  presso  la  discarica  in  località
   Scapigliato;
b) l'erogazione  al Comune  di Isola  del Giglio di un contributo
   straordinario di  L. 270.000.000  finalizzato al completamento
   della discarica in località Poggio alla Pagana.
c) l'erogazione  al    Comune  di  Montemurlo  di  un  contributo
   straordinario di  L.  230.000.000  finalizzato  all'esecuzione
   della bonifica  del sito  interessato dalla  ex discarica  del
   comune.
d) l'erogazione  al   Comune  di  Pietrasanta  di  un  contributo
   straordinario di  L.  450.000.000  finalizzato  all'esecuzione
   della bonifica  del sito  interessato dalla  ex  discarica  di
   ceneri in località Falascaia.
e) l'erogazione  al Comune  di Capraia  Isola  di  un  contributo
   straordinario di  L. 200.000.000  finalizzato all'acquisto  di
   attrezzature per  la riduzione  volumetrica di  rifiuti solidi
   urbani.
f) l'erogazione  alla Società  Bioter di  Campi Bisenzio  di  un
   contributo straordinario  di  L.  300.000.000  finalizzato  al
   completamento dell'impianto  di compost-verde  sito nel comune
   stesso, previa  stipula di convenzione con la Giunta Regionale
   che determini  le modalità di erogazione e di rendicontazione
   del contributo.

2. All'erogazione  dei contributi  straordinari di  cui al  comma
precedente provvede l'Amm.ne regionale in base alle necessità di
spesa documentata dai beneficiari in corrispondenza allo stato di
avanzamento dei lavori.

ARTICOLO 2
(Contributo regionale  per l'impianto  di gassificazione di Greve
in Chianti)

1. La  Giunta Regionale  è autorizzata  ad erogare  al Comune di
Greve in  Chianti un  contributo straordinario fino ad un importo
di L.  1.500.000.000 da destinare a favore della  Safi  SpA  fino
ad una  quota pari  all'80% dell'onere  di spettanza della stessa
società  per   l'esecuzione  di   interventi  di  ottimizzazione
dell'impianto di gassificazione di Greve in Chianti.

2. L'autorizzazione di spesa di cui al primo comma è subordinata
all'accertamento di  incasso delle  entrate di  cui al Cap. 24983
"Somme versate  dai Consorzi  di EELL  in  esecuzione  protocollo
d'intesa 28-2-92  tra Regione  Toscana ed  EELL  firmatari  dello
stesso per lo smaltimento dei rifiuti solidi urbani" del bilancio
del corrente esercizio.

3. Con  apposito provvedimento,  assunto ai  sensi  dell'art.  91
della LR  6-5-1977, n.  28 modificata  dall'art. 1 della LR 2-12-
1994  n.   91,  la  Giunta  Regionale  provvede  alle  necessarie
variazioni di  bilancio per  l'iscrizione delle somme indicate al
secondo comma  con la conseguente destinazione ai sensi del primo
comma.

ARTICOLO 3
(Modifiche LR n. 4/95)

1. Al  comma 1  dell'art. 2  della LR  12-1-95 n. 4 sono aggiunte
infine le seguenti lettere:

   "p) la  redazione di  studi, ricerche,  piani, programmi  e la
       realizzazione di indagini tecniche per le materie inerenti
       la presente legge;
    q) le   approvazioni   ed   autorizzazioni  necessarie   alle
       sperimentazioni di  impianti  di  recupero  trattamento  e
       smaltimento definitivo."

ARTICOLO 4
(Modifiche all'art.  10 della  LR n.  60 del 19-8-88 e successive
modifiche di cui alla LR n. 64 del 6-9-93)

1. Al  comma 1  dell'art. 10  della LR  10-8-88 n. 60 è aggiunta
infine la seguente lettera:

   "c) erogazione  di servizi  in favore  della Regione Toscana e
       degli Enti  Locali  in  materia  di  tutela  ambientale  e
       smaltimento dei  rifiuti al  fine di  coordinare azioni  e
       programmi   volti    all'incremento   dell'efficienza   ed
       efficacia   ed    alla    qualificazione    della    spesa
       nell'espletamento delle funzioni di competenza."

2. La  lettera 4  dell'art. 10  della LR  10-8-88 n.  60 è così
modificata:

   "Il Consiglio  regionale approva  la convenzione  e stabilisce
   con legge  la  partecipazione  della  Regione  alla  Società,
   nonché  l'ammontare   delle  azioni   da   sottoscrivere,   a
   condizione che la convenzione preveda, fra l'altro:

   a) criteri  di composizione  del Consiglio  di Amministrazione
      che    assicurino    un'adeguata    rappresentanza    degli
      amministratori e/o  tecnici delle  aziende  municipalizzate
      della Toscana  e dei  consorzi fra  Comuni che  svolgono il
      servizio di smaltimento rifiuti;
   b) la  partecipazione alla Società da parte dei vari soggetti
      interessati in  forme tali da garantire un capitale sociale
      iniziale non inferiore ai due miliardi di lire;
   c) la  facoltà di    nomina,  da  parte  della  Regione,  del
      direttore generale della Società;
   d) l'autorizzazione     preventiva      del      Consiglio  di
      Amministrazione  della   Società  al  trasferimento  delle
      azioni, fermo il diritto di prelazione da parte dei soci, a
      soggetti economici privati che presentino adeguate garanzie
      economiche,  tecniche   e  professioni  come  produttori  o
      utilizzatori di materie prime secondarie;
   e) "limitazione  del diritto di opzione dei soci fondatori, in
      sede di  aumento di  capitale, a  una quota  non  superiore
      all'85% delle nuove emissioni, ferma comunque la prevalente
      partecipazione della Regione e degli Enti locali";
   f) la  esplicitazione degli  scopi sociali  in conformità  ai
      seguenti indirizzi:
      1 - promozione dell'uso del combustibile alternativo;
      2 -  promozione dell'uso  del compost  e dei  fertilizzanti
          organici derivanti dalla frazione organica dei rifiuti;
      3 -  promozione di tutte le iniziative atte a facilitare la
          commercializzazione  delle   materie   risultanti   dai
          processi di preselezione e di riciclaggio dei rifiuti;
      4 -  promozione   e   partecipazione    ad  iniziative  per
          l'individuazione e  la sperimentazione  di tecnologie e
          di procedere atte a ridurre la produzione di rifiuti, a
          facilitare  il   riutilizzo  di   frazioni  normalmente
          presenti  nei   rifiuti,  ad   assicurare   un   idoneo
          smaltimento delle frazioni dei rifiuti non recuperabili
          ed in particolare dei rifiuti tossici e nocivi;
      5 -  erogazione di  servizi e  prestazioni  quali  studi  e
          indagini nonché  attività di informazione, assistenza
          di interventi  di  smaltimento,  di  limitazione  e  di
          riutilizzo dei  rifiuti, con particolare riferimento ai
          sistemi di raccolta differenziata;"
      6 -  fornitura di  servizi di assistenza tecnica a soggetti
          pubblici e  privati, compresa  quella per  l'accesso ai
          benefici previsti  da programmi di sostegno finanziario
          comunitari e nazionali in materia di tutela, educazione
          e formazione ambientale".
   g) la  precisazione    delle    seguenti  modalità  operative
      dell'Agenzia:
      - stipula  diretta dei  contratti di  vendita delle materie
        seconde, dietro procura delle aziende produttrici;
      - pubblicazione  di bollettini  periodici sui  flussi delle
        materie  seconde,   con  particolare   riferimento   alla
        quantità,  alle   caratteristiche  fisico-   chimiche  e
        merceologiche,  ai   prezzi  correnti   ed  ai   siti  di
        produzione e di utilizzo;
      - invio,  su richiesta  delle singole  aziende,  di  avvisi
        circa  la   possibilità  di   collocamento  dei  singoli
        rifiuti;
      - l'indicazione    di  criteri    di    determinazione  del
        contributo da  corrispondere da  parte delle  aziende che
        beneficiano dell'assistenza tecnica dell'Agenzia.

ARTICOLO 5
(Modifiche ed integrazione alla LR 29/9)

1. Dopo  il comma  2 dell'art.  4 della  LR 12-5-93  n.  29  sono
inseriti i seguenti:

    "2 bis. L'importo  della  fidejussione  è  pari  all'importo
            delle   spese    previste   per    la   realizzazione
            dell'intervento di bonifica approvato.

     2 ter. Le  Province, i Comuni, le Comunità  Montane, i loro
            consorzi ed aziende rilasciando idonea fidejussione a
            favore   della    Regione    Toscana    a    garanzia
            dell'esecuzione dell'intervento  per gli  importi che
            nel provvedimento  di approvazione  del progetto  non
            risultano, dalle certificazioni di cui all'art. 53 L.
            142/90, finanziati  ed imputati  a specifico capitolo
            di bilancio dell'ente."

ARTICOLO 6
(Interventi per stralci funzionali)

1. Dopo  l'art. 4/bis  della LR 12-5-93 n. 29 integrata con la LR
85/94 è  inserito il  seguente art.  4 ter  -  approvazione  per
stralci  funzionali   dei  progetti  di  bonifica  presentati  da
soggetti pubblici:

    4 ter.  Per la bonifica di discariche o aree inquinate la cui
            responsabilità è riconducibile esclusivamente ad un
            soggetto pubblico,  l'Amm.ne regionale, sulla base di
            un  progetto  generale,  e  di  un  piano  economico-
            finanziario che  dimostri la  possibilità di coprire
            l'intero importo  dell'intervento nel termine massimo
            di tre  anni, può  approvare,  sentito  il  Comitato
            Tecnico,  anche   singoli  stralci   funzionali   del
            progetto generale  qualora  sia  dimostrato,  che  lo
            stralcio   medesimo    è    efficace    a    ridurre
            l'inquinamento. Per  detti progetti  l'importo  della
            fideiussione è calcolato sul progetto generale.

ARTICOLO 7

1. Le  autorizzazioni di  spesa di  cui agli articoli 1 e 3 della
presente legge,  ammontanti rispettivamente a L. 3.450.000.000. e
L. 1.000.000.000.=  fanno carico  ai capitoli  istituiti  con  la
variazione  di   bilancio  del   corrente  esercizio  di  cui  al
successivo comma.

2. Agli  stati di previsione della parte "Spesa" del bilancio del
corrente  esercizio   sono  apportate  per  analoghi  importi  in
competenza e cassa le seguenti variazioni:

Entrate in aumento

Cap. 24983
   "Somme  versate  da  consorzi  ed  EELL  in
   esecuzione prot. intesa 28-2-92 tra Regione
   Toscana ed  EELL firmati  dallo stesso  per
   smaltimento rifiuti solidi"

Tot. Magg. Entrate                               L. 1.000.000.000
                                                 ================
In diminuzione

Cap. 12525
   "Catasto   regionale   rifiuti   e   azioni
   incentivazione prelezione  residui urbani e
   materie   prime   secondarie    (Del.    CR
   26.7.88, n. 335 e LR 19.8.88, n. 60)"           L. 250.000.000

Cap. 50240
   Fondo riserva  spese obbligatorie (artt. 38
   e 34 LR n. 28/77)                            L.  3.200.000.000
                                                -----------------
Tot. Diminuz.                                   L.  3.450.000.000
                                                =================

Totale spese in diminuzione ed entrate in aumento
                                                 L. 4.450.000.000
                                                 ================
Di nuova istituzione

Cap. 12527
   Contributi straordinari a favore dei Comuni
   di  Rosignano   M.mo,  Isola   del  Giglio,
   Montemurlo, Pietrasanta,  Capraia  Isola  e
   della Società  Bioter  per  interventi  di
   smaltimento dei  rifiuti e  la bonifica  di
   siti inquinati (art. 1 LR 4.4.95, n. 35)     L.  3.450.000.000

Cap. 12522
   Spese per  gli interventi previsti all'art.
   3 della LR 4.4.95, n. 35.                     L. 1.000.000.000
                                                 ----------------
Totale in aumento                                L  4.450.000.000
                                                 ================

3. Con  la legge di assestamento del bilancio 1995 è disposto il
recupero a favore del Cap. 50240 dell'importo di L. 2.000.000.000
attingendo alle  maggiori entrate accertate ed incassate nel Cap.
24983, rispetto  allo stanziamento  definitivo sul corrispondente
capitolo di  spesa 12523 del bilancio 1994, nonché alle economie
di stanziamento sullo stesso capitolo 12523.

4. Con  la stessa legge è altresì disposto il recupero a favore
del Cap.  50240 dell'importo  di L. 1.200.000.000.= derivante dal
trasferimento, per pari importo, nel bilancio 1994, istituito con
LR 83/94.

ARTICOLO 8

1. I  contributi straordinari  di cui  alla presente  legge  sono
assoggettati  per  gli  EELL  agli  obblighi  di  rendicontazione
stabiliti dall'art. 25, comma 17,  del  DL 2 marzo 1989, n. 144 e
dell'art. 1,  settimo  comma  del  DL  18  gennaio  1993,  n.  8,
convertito in legge 19 marzo 1993, n. 68.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 4 aprile 1995

CHITI

La presente legge è stata approvata dal Consiglio Regionale il 1
marzo 1995  ed è stata vistata dal Commissario del Governo il 28
marzo 1995.



RIFIUTI
TUTELA AMBIENTALE
FINANZIAMENTI

