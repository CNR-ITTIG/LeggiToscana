Norme per il governo del territorio.

Il Consiglio Regionale ha approvato il 6-12-1994
Il Commissario del Governo ha apposto il visto il 7-1-1995
Il Presidente  della Giunta  Regionale promulga la seguente legge
regionale:

TITOLO I
FINALITà E INDIRIZZI

ARTICOLO 1
(Lo sviluppo sostenibile)

1. La  presente legge,  di riforma dei principi e delle modalità
per il  governo del  territorio, orienta  l'azione  dei  pubblici
poteri ed  indirizza le  attività pubbliche  e private  a favore
dello  sviluppo   sostenibile  nella   Toscana,   garantendo   la
trasparenza dei  processi decisionali  e  la  partecipazione  dei
cittadini alle scelte di governo del territorio.

2. Si  considera sostenibile  lo  sviluppo  volto  ad  assicurare
uguali potenzialità  di crescita del benessere dei cittadini e a
salvaguardare i  diritti delle  generazioni presenti  e future  a
fruire delle risorse del territorio.

ARTICOLO 2
(Le risorse  del territorio e l'azione della Regione e degli Enti
locali)

1. Sono  risorse naturali  del  territorio  l'aria,  l'acqua,  il
suolo, gli  ecosistemi della  fauna e della flora. Esse esprimono
gli equilibri  ambientali e  lo stato  di salute  dell'ecosistema
generale  a  fronte  dei  quali  è  valutata  la  sostenibilità
ambientale delle trasformazioni del territorio.

2. Sono risorse essenziali del territorio le risorse naturali, le
città e  i sistemi degli insediamenti; il paesaggio; i documenti
materiali   della   cultura;   i   sistemi   infrastrutturali   e
tecnologici.

3. Per  garantire la  tutela di  tali  risorse,  la  Regione,  le
Province, i  Comuni singoli  o associati, nel quadro dei principi
della legge  8 giugno 1990, n. 142, esercitano in modo organico e
coordinato  le   funzioni  di  programmazione,  pianificazione  e
controllo di cui alla presente legge, assicurando il collegamento
e la coerenza tra politiche territoriali e di settore.

4. Gli  enti di  cui al  terzo comma partecipano alla definizione
dei piani e programmi di competenza statale curandone la coerenza
con il sistema degli atti di governo del territorio regionale.

5. Ai  fini delle  intese di  cui  all'articolo  81  del  DPR  24
luglio 1977,  n. 616,  come  modificato  con  DPR 18 aprile 1994,
n. 383,  la Regione  garantisce la partecipazione effettiva degli
enti  locali,  in  rapporto  alle  rispettive  competenze,  e  si
conforma  al   loro  parere   nei  casi  di  esclusiva  rilevanza
territoriale locale.

ARTICOLO 3
(Strutture tecniche per il governo del territorio)

1. Le strutture tecniche della Regione e degli enti locali per il
governo  del   territorio  operano  in  un  rapporto  di  stretta
collaborazione e  di sinergia,  ai fini di migliorare la qualità
tecnica degli  atti e  di favorire  la  omogeneità  dei  criteri
metodologici e l'efficacia dell'azione amministrativa.

2. La  Regione, le  Province, i  Comuni  assumono  gli  opportuni
accordi per  il perseguimento  delle finalità  di cui  al  primo
comma, comunicando  l'avvio delle elaborazioni relative agli atti
di pianificazione  di competenza  dei rispettivi  enti agli altri
soggetti  istituzionali   interessati,  che   forniscono,   entro
sessanta giorni  dal ricevimento,  gli elementi  in loro possesso
idonei ad  arricchire il  quadro  conoscitivo  e  le  indicazioni
necessarie ai  fini  della  corrispondenza  tra  gli  atti  della
pianificazione   urbanistica    comunale   e   gli   atti   della
programmazione territoriale provinciale e regionale.

3. Le  Province assicurano  comunque, se richieste, la necessaria
assistenza tecnica ai Comuni del rispettivo territorio.

4. La  Regione promuove  e agevola le forme di assistenza tecnica
di cui al terzo comma.

ARTICOLO 4
(Sistema informativo territoriale)

1. La  Regione, le  Province  e  i  Comuni  singoli  o  associati
partecipano alla  formazione e  gestione del  sistema informativo
territoriale SIT.

2. Il SIT costituisce il riferimento conoscitivo fondamentale per
la definizione  degli atti  di governo  del territorio  e per  la
verifica dei loro effetti.

3. Sono compiti del SIT:

a) l'organizzazione  della conoscenza  necessaria al  governo del
   territorio,  articolata  nelle  fasi  della  individuazione  e
   raccolta  dei   dati  riferiti  alle  risorse  essenziali  del
   territorio, della  loro integrazione  con i  dati  statistici,
   della    georeferenziazione,     della    certificazione     e
   finalizzazione,    della     diffusione,    conservazione    e
   aggiornamento;
b) la  definizione in  modo univoco per tutti i livelli operativi
   della documentazione  informativa a sostegno dell'elaborazione
   programmatica e progettuale dei diversi soggetti e nei diversi
   settori;
c) la registrazione degli effetti indotti dall'applicazione delle
   normative e dalle azioni di trasformazione del territorio.

4. Il  SIT è  accessibile a  tutti  i  cittadini  e  vi  possono
confluire, previa  certificazione nei modi previsti, informazioni
provenienti da enti pubblici e dalla comunità scientifica.

5. Alla costituzione e alla disciplina del SIT si provvede, anche
con atti  successivi, entro un anno, d'intesa con le Province e i
Comuni, nel  quadro  degli  adempimenti  previsti  dallo  Statuto
regionale per garantire la disponibilità dei dati informativi.

ARTICOLO 5
(Norme generali per la tutela e l'uso del territorio)

1. Gli atti di programmazione e di pianificazione territoriale si
conformano ai principi generali di cui ai seguenti commi.

2. Gli  atti di  programmazione e  di pianificazione territoriale
assicurano l'adempimento  delle finalità  previste  dalle  leggi
nazionali e  regionali in  materia di  protezione delle  bellezze
naturali  e   di  tutela  delle  zone  di  particolare  interesse
ambientale.

3. Nessuna risorsa naturale del territorio può essere ridotta in
modo significativo  e irreversibile in riferimento agli equilibri
degli  ecosistemi   di  cui   è   componente.   Le   azioni   di
trasformazione  del   territorio  sono   soggette   a   procedure
preventive di valutazione degli effetti ambientali previste dalla
legge. Le  azioni di  trasformazione del territorio devono essere
valutate e  analizzate in  base a  un bilancio  complessivo degli
effetti su tutte le risorse essenziali del territorio.

4. Nuovi  impegni del suolo a fini insediativi e infrastrutturali
sono di  norma consentiti  quando non  sussistono alternative  di
riuso e  riorganizzazione  degli  insediamenti  e  infrastrutture
esistenti. Devono  comunque concorrere  alla riqualificazione dei
sistemi insediativi e degli assetti territoriali nel loro insieme
ed alla prevenzione e recupero del degrado ambientale.

5. I  nuovi insediamenti  e gli  interventi di  sostituzione  dei
tessuti  insediativi   sono  consentiti   se  esistano   o  siano
contestualmente realizzate  le infrastrutture  che consentono  la
tutela delle risorse essenziali del territorio. In tal senso sono
comunque  da   garantire:  l'approvvigionamento   idrico   e   la
depurazione; la  difesa del  suolo per rendere l'insediamento non
soggetto a  rischi di  esondazione o di frana; lo smaltimento dei
rifiuti solidi; la disponibilità dell'energia e la mobilità.

6. Tutti  i  livelli  di  piano  previsti  dalla  presente  legge
inquadrano prioritariamente invarianti strutturali del territorio
da  sottoporre  a  tutela,  al  fine  di  garantire  lo  sviluppo
sostenibile nei termini e nei modi descritti dall'articolo 1.

TITOLO II
I SOGGETTI E FUNZIONI

Capo I
I COMPITI DELLA REGIONE

ARTICOLO 6
(Il piano di indirizzo territoriale)

1.  Il   piano  di   indirizzo  territoriale  PIT  è  l'atto  di
programmazione con  il quale  la Regione,  in conformità  con le
indicazioni  del   programma  regionale   di  sviluppo   di   cui
all'articolo  4  della  LR  9 giugno  1992, n. 26, stabilisce gli
orientamenti per  la identificazione  dei  sistemi  territoriali,
indirizza  a   fini  di  coordinamento  la  programmazione  e  la
pianificazione degli  enti  locali,  e  definisce  gli  obiettivi
operativi della propria politica territoriale.

2. Il PIT contiene:

a) prescrizioni  di carattere generale sull'uso e la tutela delle
   risorse essenziali del territorio, mediante:
   - la  individuazione  dei  sistemi  territoriali  in  base  ai
     caratteri ambientali,  con particolare riferimento ai bacini
     idrografici, economici,  sociali e  culturali,  definendo  i
     criteri  di   utilizzazione  delle  risorse  essenziali,  la
     dotazione infrastrutturale e dei servizi;
   - la identificazione dei sistemi urbani, rurali e montani e le
     condizioni per rafforzare gli effetti di complementarietà e
     di integrazione  tra le  varie parti  di essi,  al  fine  di
     migliorarne la  funzionalità complessiva nel rispetto delle
     qualità ambientali;
   - la  individuazione delle  azioni per  la salvaguardia  delle
     risorse essenziali, la difesa del suolo, la prevenzione e la
     difesa dall'inquinamento  e la  prevenzione delle  calamità
     naturali, con particolare riferimento ai bacini idrografici;
b) prescrizioni  concernenti  ambiti  territoriali,  in  funzione
   della localizzazione di:
   - aeroporti;
   - porti;
   - interporti;
   - autostrade e itinerari stradali d'interesse regionale;
   - ferrovie e impianti ferroviari d'interesse regionale;
   - sedi universitarie;
   - sedi ospedaliere;
   - parchi regionali;
   - impianti tecnologici di interesse regionale;
   - altri  interventi  sul  territorio  di  interesse  unitario,
     riconosciuti come tali dalla legge;
c) prescrizioni  localizzative indicate  da  piani  regionali  di
   settore;
d) prescrizioni    in  ordine  alla  pianificazione  urbanistico-
   territoriale   con   specifica   considerazione   dei   valori
   paesistici ai sensi della legge 8 agosto 1985, n. 431.
e) il  termine entro  il quale la provincia è tenuta ad adeguare
   il Piano Territoriale di Coordinamento di cui all'articolo 16;
f) il termine ultimo entro il quale le previsioni degli strumenti
   urbanistici comunali  debbono adeguarsi  alle prescrizioni del
   PIT nel caso previsto dall'articolo 11, quarto comma.

ARTICOLO 7
(Formazione e  approvazione del  PIT -  Modifica  all'articolo  6
della legge regionale    9  giugno 1992, n. 26)

1. La Giunta regionale, ai fini della formazione del PIT, elabora
un documento  preliminare sui contenuti del PIT e lo trasmette al
Consiglio regionale,  alle Province e ai Comuni interessati anche
ai fini dell'articolo 3, secondo comma.

2. Ogni  Provincia, per un esame congiunto del documento, convoca
una conferenza di programmazione, ai sensi dell'articolo 16 della
LR  9  giugno  1992, n. 26, chiamando a parteciparvi i Comuni, le
Comunità montane e gli altri enti locali del proprio territorio.
Alle conferenze è invitata altresì la Giunta regionale.

3. Entro  120 giorni dalla trasmissione di cui al primo comma, il
Consiglio  regionale,   d'intesa  con   la  Giunta,  convoca  una
conferenza di  programmazione conclusiva,  con la  partecipazione
delle Province.

4. Le Province espongono in tale occasione le loro osservazioni e
proposte e  riferiscono in  merito a  quelle formulate dagli enti
locali partecipanti alle precedenti conferenze.

5. Degli  esiti della conferenza è redatto apposito verbale, nel
quale sono  elencate le  osservazioni  e  proposte  finali  delle
Province.

6. Il  PIT è  approvato, sentito il comitato tecnico-scientifico
di  cui   all'articolo  15,   con  deliberazione   del  Consiglio
regionale, su  proposta della  Giunta, e diventa esecutivo con la
pubblicazione sul bollettino ufficiale della Regione.

7. La  deliberazione  motiva  espressamente  circa  le  decisioni
assunte in  merito alle  osservazioni e  proposte verbalizzate ai
sensi del quinto comma.

8. Le procedure di cui ai commi precedenti si osservano anche nei
casi di  variante del  PIT. Le modifiche e integrazioni al PIT di
interesse  riferito   a  limitati   ambiti  territoriali  possono
tuttavia essere  disposte a seguito di conferenze cui partecipino
solo le amministrazioni interessate.

9. Le  prescrizioni di carattere territoriale contenute nei piani
regionali di settore, se non previste dal PIT o da esso difformi,
sono  adottate   contestualmente  alla  variante  al  medesimo  e
diventano efficaci  a seguito  dell'approvazione  della  variante
stessa.

10. Il  PIT è  sottoposto a  verifica  da  parte  del  Consiglio
regionale ogni tre anni.

11. I  commi 2 e 3 dell'articolo 6 della legge regionale 9 giugno
1992, n.  26, sono  soppressi e  sostituiti dal  seguente: "2. Le
prescrizioni di  carattere  territoriale  contenute  in  atti  di
programmazione  regionale,   attuativi  del  PRS,  ove  già  non
previste nel  piano di  indirizzo territoriale  PIT di  cui  alla
presente legge  regionale, recante  "Norme  per  il  governo  del
territorio", o  difformi da  esso, sono  adottate contestualmente
alla variante al medesimo e acquistano efficacia subordinatamente
all'approvazione della variante stessa."

ARTICOLO 8
(Verifica di compatibilità)

1. Le prescrizioni di carattere territoriale degli atti regionali
di programmazione  settoriale sono preventivamente sottoposte, al
fine di  assicurare  il  massimo  coordinamento  delle  politiche
territoriali,  ad   una  verifica   tecnica   di   compatibilità
relativamente all'uso  delle risorse  essenziali del  territorio,
con esplicito riferimento agli effetti sulle risorse naturali.

2. La verifica è effettuata dal nucleo tecnico di valutazione di
cui all'articolo 14.

3. Dell'esito  delle verifiche  è dato  espressamente  atto  nel
provvedimento di  approvazione dello  strumento di programmazione
settoriale, ovvero  nel  provvedimento  di  approvazione  di  sue
varianti o aggiornamenti.

4. Gli  atti regionali  di programmazione  di cui  al primo comma
devono essere  integrati,  ai  fini  della  verifica  di  cui  al
presente articolo,  da uno  specifico elaborato  nel quale  siano
evidenziate  le   risorse  territoriali   di   cui   si   prevede
l'utilizzazione,  i   relativi  tempi  e  modalità,  le  risorse
essenziali del  territorio comunque  interessate dalle  azioni di
trasformazione, i parametri per la verifica degli effetti.

5. Ogni  atto  o  provvedimento  regionale,  o  a  partecipazione
regionale, cui la legge riconosca effetti in ordine all'uso delle
risorse  essenziali   del  territorio   deve  essere  previamente
sottoposto alla verifica di cui al presente articolo.

ARTICOLO 9
(Efficacia del PIT)

1. Alle  prescrizioni del  PIT si conformano i piani territoriali
di coordinamento delle Province, di cui all'articolo 16.

ARTICOLO 10
(Potere sostitutivo della Regione)

1. Qualora i comuni non conformino, entro i termini stabiliti dal
PTC o  dal PIT  nel caso  previsto dall'art.  11, quarto comma, i
propri strumenti  urbanistici vigenti alle prescrizioni del Piano
Territoriale di  Coordinamento,  la  Giunta  regionale  trasmette
idonea segnalazione  al Comitato regionale di Controllo, il quale
provvede ai  sensi degli articoli 45 e 46 della legge regionale 7
luglio 1992,  n. 31. Analoga segnalazione può essere fatta dalla
Provincia direttamente  al comitato regionale di controllo o alla
Giunta regionale.

ARTICOLO 11
(Misure di salvaguardia)

1.  Dalla  pubblicazione  del  PIT  si  applicano  le  misure  di
salvaguardia di  cui alla  legge 3  novembre  1952,  n.  1902,  e
successive modificazioni.

2. Sono  nulli gli atti assunti in violazione delle misure di cui
al primo comma.

3. Le disposizioni di salvaguardia si applicano a decorrere dalla
data della  loro pubblicazione  nel  bollettino  ufficiale  della
Regione e  sono immediatamente  comunicate  alle  Province  e  ai
Comuni  interessati.  Le  misure  di  salvaguardia  decadono  con
l'adeguamento degli  strumenti urbanistici  comunali,  a  seguito
dell'approvazione del  piano strutturale  di cui all'articolo 24,
alle prescrizioni del PIT o delle sue varianti e comunque decorsi
cinque anni dalla loro entrata in vigore.

4. In  caso di inerzia della provincia oltre il termine stabilito
dal PIT,  le prescrizioni del PIT o delle sue varianti acquistano
l'efficacia  del   Piano  Territoriale  di  Coordinamento  ovvero
prevalgono su  di esso,  anche agli  effetti della decorrenza dei
termini per  l'adeguamento degli  strumenti urbanistici  comunali
alle previsioni del Piano Territoriale di Coordinamento.

ARTICOLO 12
(Misure cautelari)

1.  La   Giunta  regionale  può  approvare  in  via  eccezionale
particolari disposizioni  cautelari, di  durata non  superiore  a
dodici mesi,  con i  contenuti e  gli effetti di cui all'articolo
11, in occasione di calamità naturali o nei casi in cui la legge
attribuisca  alla   Regione  poteri   straordinari   connessi   a
situazioni di necessità e di urgenza.

ARTICOLO 13
(Istruzioni tecniche)

1. La giunta regionale approva le istruzioni tecniche che debbono
essere osservate  nella redazione  degli atti di programmazione e
di pianificazione  territoriale, nonchè  dei regolamenti edilizi
di cui all'articolo 35, di competenza degli enti locali.

2. Le  istruzioni, anche  ai fini  di cui  agli articoli  3 e  4,
disciplinano in particolare i criteri e le modalità tecniche:

a) per  il rilevamento,  l'analisi e  la restituzione dello stato
   delle risorse territoriali;
b) per  la valutazione  e la  verifica degli atti di cui al primo
   comma;
c) per il perseguimento, nei regolamenti edilizi, delle finalità
   della presente  legge  nella  scelta  dei  materiali  e  delle
   tecnologie edilizie  con  particolare  riferimento  ai  valori
   paesaggistici e ambientali.

3. Le istruzioni stabiliscono inoltre gli elaborati che formano o
accompagnano  gli   atti  di   programmazione  e   pianificazione
suddetti, nonchè le relative modalità di elaborazione tecnica e
metodologica.

ARTICOLO 14
(Nucleo tecnico di valutazione)

1. è  costituito con  deliberazione della  Giunta  regionale  un
nucleo  tecnico  di  valutazione,  composto  da  dirigenti  delle
competenti strutture dell'amministrazione regionale.

2. Il  nucleo è coordinato, su designazione della Giunta, da uno
dei dirigenti che ne fanno parte.

3.  Il   nucleo  è   organo  consultivo   della  Giunta   ed  è
obbligatoriamente sentito  per le verifiche di cui all'articolo 8
e per  le valutazioni di impatto territoriale di cui all'articolo
4, settimo comma, della legge regionale 9 giugno 1992, n. 26.

4. Sono  invitati  a  partecipare  alle  riunioni  del  nucleo  i
dirigenti delle  Province da esse designati, nei casi di pareri e
valutazioni  inerenti   atti  di   interesse  territoriale  della
Provincia.

ARTICOLO 15
(Comitato Tecnico-scientifico)

1. è  costituito, quale  organo consultivo del Consiglio e della
Giunta regionale,  un Comitato  tecnico-scientifico composto da 8
membri,   nominati   dal   Consiglio   regionale   con   criterio
interdisciplinare, e  presieduto da  un componente  della  Giunta
regionale dalla stessa designato.

2. Il  Comitato si pronuncia obbligatoriamente sul PIT e sui suoi
aggiornamenti e  varianti, nonchè, ogni qualvolta il Consiglio o
la Giunta  ne facciano  richiesta, sui  principali  provvedimenti
inerenti le materie della presente legge.

3.  Con   apposito  regolamento,  da  adottarsi  entro  sei  mesi
dall'entrata  in   vigore  della  presente  legge,  il  Consiglio
regionale individua  le aree culturali e professionali al fine di
garantire il  carattere interdisciplinare del Comitato, nonchè i
criteri di  designazione dei  componenti.  Il  regolamento  detta
altresì i  termini per  la  prima  nomina  e  le  norme  per  il
funzionamento del Comitato.

4. Ai  componenti del  Comitato è  dovuto, per  ogni giornata di
seduta, un gettone di presenza di Lire 100.000 (centomila) lorde.

5. Ai  componenti che  non risiedono  e non hanno la propria sede
abituale di  lavoro nel luogo di riunione del Comitato è dovuto,
per ogni  giornata di  seduta, oltre  il gettone  di presenza, il
trattamento di  missione previsto  per i  dirigenti regionali  di
più elevata qualifica.

6. Ai  componenti che,  per ragioni  attinenti il  loro mandato e
diverse dalla  partecipazione alle sedute del Comitato, si recano
in località  diverse  da  quelle  di  residenza,  è  dovuto  il
trattamento di  missione previsto  per i  dirigenti regionali  di
più elevata qualifica.

7. I  membri del  Comitato durano in carica cinque anni e possono
essere rinnovati per una sola volta consecutiva.

Capo II
I COMPITI DELLE PROVINCE

ARTICOLO 16
(Il piano territoriale di coordinamento)

1. Il  piano territoriale  di coordinamento  (PTC) è  l'atto  di
programmazione con  il quale  la Provincia  esercita, nel governo
del territorio,  un ruolo  di coordinamento  programmatico  e  di
raccordo  tra  le  politiche  territoriali  della  Regione  e  la
pianificazione urbanistica comunale.

2. Con riferimento al territorio provinciale, in conformità alle
prescrizioni del  PIT e ferme restando le competenze dei comuni e
degli enti-parco istituiti nel territorio provinciale, il PTC:

a) definisce  i principi  sull'uso e  la tutela delle risorse del
   territorio;
b) indica  e coordina gli obiettivi da perseguire nel governo del
   territorio e  le conseguenti  azioni di  trasformazione  e  di
   tutela;
c) stabilisce  puntuali   criteri  per  la    localizzazione  sul
   territorio  degli   interventi  di   competenza   provinciale,
   nonchè, ove  necessario, e in applicazione delle prescrizioni
   della programmazione  regionale,  per  la  localizzazione  sul
   territorio degli  interventi di competenza regionale, ai sensi
   dell'articolo 6, secondo comma, lett. b);
d) ha  valore di  piano urbanistico-territoriale,  con  specifica
   considerazione dei  valori paesistici,  di cui  alla  legge  8
   agosto 1985, n. 431.

3.  Il   PTC  stabilisce  inoltre  criteri  e  parametri  per  le
valutazioni di  compatibilità tra  le varie forme e modalità di
utilizzazione delle risorse essenziali del territorio.

4. Il PTC contiene:

a) il  quadro conoscitivo delle risorse essenziali del territorio
   e il  loro grado  di vulnerabilità  e di  riproducibilità in
   riferimento  ai   sistemi  ambientali  locali  indicando,  con
   particolare riferimento  ai bacini  idrografici,  le  relative
   condizioni d'uso,  anche ai  fini  delle  valutazioni  di  cui
   all'articolo 32;
b) prescrizioni  sull'articolazione e  le linee di evoluzione dei
   sistemi territoriali, urbani, rurali e montani;
c) prescrizioni,  criteri ed  ambiti  localizzativi  in  funzione
   delle dotazioni  dei sistemi infrastrutturali e dei servizi di
   interesse sovracomunale,  nonchè  della  funzionalità  degli
   stessi  in   riferimento  ai   sistemi  territoriali  ed  alle
   possibilità di una loro trasformazione;
d) prescrizioni concernenti la specificazione dei criteri e degli
   ambiti territoriali  in funzione  della  localizzazione  degli
   interventi sul  territorio d'interesse  unitario regionale, di
   cui all'articolo 6, secondo comma, lett. b);
e) prescrizioni  localizzative indicate  da piani  provinciali di
   settore;
f) le opportune salvaguardie ai sensi dell'articolo 21.

5.  Le   prescrizioni  del  PTC,  di  cui  ai  precedenti  commi,
costituiscono, unitamente  alle leggi,  il riferimento  esclusivo
per la  formazione e  l'adeguamento degli  strumenti  urbanistici
comunali, salvo quanto previsto dall'articolo 11, quarto comma.

6. Ai  fini di  cui al  quinto comma, nel PTC sono riportati, nei
limiti in  cui incidano sulle risorse del territorio provinciale,
anche le  intese di cui all'articolo  81  del  DPR 24 luglio 1977
n. 616,   come  modificato  con  DPR  18 aprile 1994, n. 383, gli
accordi di  programma  e  quant'altro,  ai  sensi  delle  vigenti
disposizioni, ed  esclusi  gli  strumenti  urbanistici  comunali,
produca diretti  effetti sull'uso  e la  tutela delle risorse del
territorio provinciale.

7. Qualora  la Provincia  non adempia alle disposizioni del sesto
comma, si applica il quarto comma dell'art. 11.

8. La  Provincia con  l'atto di  approvazione del  PTC assegna  i
termini per  l'adeguamento degli  strumenti urbanistici  comunali
alle prescrizioni del PTC

ARTICOLO 17
(Formazione e approvazione del PTC)

1. Il  presidente della  Giunta provinciale avvia il procedimento
di formazione del PTC, indicendo a tale effetto una conferenza di
programmazione   con    i   Comuni   e   le   Comunità   montane
territorialmente interessati.

2. Alla  conferenza è  invitata a  partecipare anche  la  Giunta
regionale.

3. Sono  sottoposti all'esame  della  conferenza,  a  cura  della
Provincia, anche ai fini dell'articolo 3, secondo comma:

a) gli elementi di cui all'articolo 16, terzo comma;
b) gli  obiettivi generali  che si ritiene di assumere nell'uso e
   nella tutela delle risorse del territorio provinciale;
c) le valutazioni circa la conformità alle prescrizioni del PIT,
   ai sensi dell'articolo 9.

4. Entro sessanta giorni dalla conferenza, la Giunta regionale, i
Comuni e  le Comunità  montane comunicano  al  Presidente  della
Giunta provinciale  pareri ed  osservazioni su  quanto emerso nel
corso della  conferenza e su quanto si ritiene comunque opportuno
segnalare ai  fini delle  ulteriori fasi  del procedimento.  Sono
inoltre comunicati i dati e ogni ulteriore elemento necessario ad
integrare o modificare il quadro conoscitivo.

5. Decorso  il termine  di cui  al  quarto  comma,  la  provincia
elabora un  progetto preliminare  di PTC e lo sottopone all'esame
di una  nuova conferenza  di programmazione  con i  Comuni  e  le
Comunità montane,  con invito  a partecipare  esteso alla Giunta
regionale.

6. A seguito della conferenza, la Provincia adotta il PTC facendo
esplicita e  puntuale menzione  degli esiti  delle conferenze; il
PTC è  depositato nella  sede della  Provincia per  la durata di
trenta  giorni  consecutivi,  durante  i  quali  chiunque  ha  la
facoltà  di   prenderne  visione.   L'effettuato   deposito   è
immediatamente  reso   noto  al   pubblico  mediante  avviso  sul
bollettino ufficiale della Regione e pubblicazione per almeno tre
giorni  sui   tre  quotidiani  di  maggiore  tiratura  a  livello
provinciale.

7. Entro  il termine  perentorio di  trenta giorni dalla scadenza
del deposito,  possono presentare  osservazioni gli  enti locali,
altri enti pubblici interessati, enti ed associazioni economiche,
sindacali, culturali  ed ambientaliste,  nonchè,  al  solo  fine
della  migliore   redazione  dell'atto,   ogni   altro   soggetto
interessato.

8.  Entro  il  termine  di  novanta  giorni  dalla  scadenza  del
deposito, la Giunta regionale può pronunciarsi sulla conformità
del piano  adottato alle  prescrizioni  del  PIT,  indicando  ove
occorra le modifiche da apportare a tal fine.

9. Il PTC è approvato dalla Provincia sentito un apposito nucleo
tecnico  costituito   con  la   partecipazione  delle  competenti
strutture provinciali.  La deliberazione  motiva espressamente le
determinazioni assunte in ordine alla pronuncia di cui al comma 8
e si conforma alle prescrizioni contenute nel PIT

10. La  deliberazione motiva  espressamente  l'eventuale  mancato
accoglimento delle osservazioni di cui al settimo comma.

11. Il PTC è pubblicato sul bollettino ufficiale della Regione e
diventa efficace decorsi sessanta giorni dalla pubblicazione.

ARTICOLO 18
(Garante dell'informazione)

1. Contestualmente  alla convocazione  della conferenza di cui al
primo comma  dell'articolo 17,  la  Provincia  dà  avviso  della
procedura attraverso pubblicazione sul BU della Regione Toscana e
assicura adeguata  informazione sui  mezzi  di  comunicazione  di
massa maggiormente diffusi nella provincia.

2. Con  lo stesso atto è individuato all'interno della struttura
dell'ente o  nell'ambito dell'Ufficio  relazioni con  il pubblico
previsto dall'articolo  12 del  Decreto  Legislativo  3  febbraio
1993, n.  29, un garante per l'informazione sul procedimento, con
il compito  di assicurare  a chiunque  la  conoscenza  tempestiva
delle  scelte   dell'amministrazione  e   dei  relativi  supporti
conoscitivi e  di adottare  le forme  più idonee per favorire la
partecipazione dei cittadini singoli o associati.

3. Contestualmente  all'avvio della  Conferenza di  cui al quinto
comma dell'articolo  17, il  Garante assicura  l'informazione  al
pubblico ai sensi del primo comma.

4. Il  garante raccoglie  e trasmette  immediatamente agli organi
competenti le  osservazioni e  i pareri  raccolti da  allegare al
preliminare di PTC di cui al quinto comma dell'articolo 17.

ARTICOLO 19
(Varianti e aggiornamenti del PTC)

1. Le  varianti al  PTC sono approvate con le stesse procedure di
cui all'articolo 17.

2. Per  le varianti che si rendono necessarie ai fini di adeguare
il PTC  alle prescrizioni  della programmazione regionale, non si
applicano i  commi dal  primo  al  quinto  dell'articolo  17;  la
variante del  PTC, in tal caso, è adottata sentito il parere dei
Comuni interessati.

3.  La   Provincia,  avvalendosi   di  un  apposito  osservatorio
permanente, redige  ogni due  anni una  relazione sullo stato del
governo del territorio provinciale, con la quale:

a) sono  aggiornati gli elementi del quadro conoscitivo su cui si
   basa il PTC;
b) è verificata l'efficacia delle prescrizioni del PTC;
c) è  evidenziata la  eventuale  necessità    di  aggiornare  o
   modificare il PTC.

4. Il mero aggiornamento del quadro conoscitivo su cui si basa il
PTC o  l'integrazione di  questo ai sensi dell'articolo 16, sesto
comma, qualora  non comportino  ulteriori modifiche  del PTC sono
direttamente  approvati   dalla   Provincia.   La   delibera   di
approvazione, una  volta esecutiva,  è  comunicata  alla  Giunta
regionale e  ai Comuni  interessati, è pubblicata sul bollettino
ufficiale della Regione e diventa efficace a decorrere dalla data
di pubblicazione.

ARTICOLO 20
(Efficacia del PTC)

1.  Alle   prescrizioni  del  PTC  si  conformano  gli  strumenti
urbanistici comunali.

2. Nei  casi di  mancato, parziale  o  inesatto  adeguamento,  si
applica l'articolo 10.

3.  Le   prescrizioni  di   carattere  territoriale   degli  atti
provinciali di programmazione settoriale, se non previste dal PTC
o da  esso difformi,  sono adottate contestualmente alla variante
al PTC  medesimo e diventano efficaci a seguito dell'approvazione
della variante stessa.

ARTICOLO 21
(Misure di salvaguardia)

1. Unitamente  al  PTC  o  alle  sue  varianti  sono  dettate  le
opportune disposizioni  di salvaguardia,  riferite a  determinate
zone  del  territorio  provinciale,  per  il  tempo  strettamente
necessario a  dare operatività,  ai sensi  della presente legge,
alle prescrizioni  localizzative del PTC, di cui all'articolo 16,
comma quarto, lett. e), ancorchè solo adottate.

2. Le disposizioni di salvaguardia sono immediatamente comunicate
ai Comuni  interessati, si applicano a decorrere dalla data della
loro pubblicazione  nel bollettino ufficiale della Regione, hanno
i contenuti  e gli  effetti  di  cui  rispettivamente  al  primo,
secondo e terzo comma dell'articolo 11.

ARTICOLO 22
(Funzioni di controllo in materia urbanistico-edilizia)

1.  Le   funzioni  di  competenza  del  presidente  della  Giunta
regionale ai  sensi del  capo primo della legge 28 febbraio 1985,
n. 47,  e successive modificazioni, sono attribuite ai presidenti
delle Giunte provinciali.

2. Ai fini dell'eventuale esercizio del potere sostitutivo di cui
all'articolo 7,  ottavo  comma,  all'articolo  9,  quinto  comma,
all'articolo 18,  ottavo comma,  della suddetta legge, il Sindaco
è tenuto  a dare  immediata comunicazione  al  Presidente  della
Giunta  provinciale  dei  provvedimenti  cautelari  e  definitivi
assunti  in   riferimento  ai   singoli   rapporti   di   polizia
giudiziaria.

3. In  caso di accertata inerzia del Sindaco, il presidente della
Giunta provinciale  diffida lo stesso a provvedere nel termine di
quindici giorni.

4. Decorso  il termine di cui al terzo comma senza che il Sindaco
abbia comunicato  le determinazioni  assunte, il presidente della
Giunta  provinciale,  nei  successivi  trenta  giorni,  emette  i
provvedimenti previsti  dalla legge, incaricando il Sindaco della
loro esecuzione e dandone contestuale comunicazione all'autorità
giudiziaria.

5. Le  Province trasmettono alla Regione, entro i mesi di gennaio
e di  luglio di  ogni anno, un analitico resoconto semestrale dei
rapporti pervenuti,  dei provvedimenti adottati e delle attività
svolte nell'esercizio delle funzioni di cui al presente articolo.

6. Le disposizioni del presente articolo si applicano decorsi sei
mesi dall'entrata in vigore della presente legge.

Capo III
I COMPITI DEI COMUNI

ARTICOLO 23
(Piano regolatore generale)

1. Il piano regolatore generale (PRG) è costituito dal complesso
degli atti  di pianificazione  territoriale con i quali il Comune
disciplina l'utilizzazione  e la  trasformazione  del  territorio
comunale e delle relative risorse.

2. Il PRG è composto:

a) dal piano strutturale, di cui all'articolo 24;
b) dal regolamento urbanistico di cui all'articolo 28,
c) dal programma integrato di intervento di cui all'articolo 29;

3. Sono direttamente precettivi ed operativi:

a) il  regolamento   urbanistico   e il   programma  integrato di
   intervento;
b) le disposizioni di cui all'articolo 27, secondo comma.

ARTICOLO 24
(Piano strutturale)

1. Il piano strutturale (PS) definisce le indicazioni strategiche
per il  governo del territorio comunale, quali discendono dal PTC
provinciale, integrati  con gli  indirizzi di  sviluppo  espressi
dalla comunità locale.

2. Il PS contiene:

a) il  quadro conoscitivo dettagliato, al livello comunale, delle
   risorse   individuate   dal   PTC;   la   ricognizione   delle
   prescrizioni del PTC;
b) gli  obiettivi da    perseguire  nel  governo  del  territorio
   comunale;
c) la  individuazione dei  sistemi e  dei sub-sistemi ambientali,
   insediativi, infrastrutturali,  di servizio  e  funzionali  da
   realizzare per conseguire i suddetti obiettivi;
d) gli  elementi per  la valutazione  degli effetti ambientali di
   cui all'articolo 32;
e) gli    indirizzi  e  i    parametri  da    rispettare    nella
   predisposizione della parte gestionale del PRG;
f) gli indirizzi programmatici per la sua attuazione.
g) le  salvaguardie, di durata comunque non superiore a tre anni,
   da   rispettare    sino   all'approvazione   del   regolamento
   urbanistico;
h) lo   statuto  dei    luoghi  che    raccoglie  gli    elementi
   dell'inquadramento  previsto   al   comma   6   dell'art.   5,
   nell'ambito dei sistemi ambientali con particolare riferimento
   ai bacini  idrografici e  dei  sistemi  territoriali,  urbani,
   rurali e montani.

3. Gli indirizzi e i parametri di cui al secondo comma, lett. e),
consistono, in particolare:

a) nella  individuazione delle  invarianti ai sensi dell'articolo
   5, sesto comma, attraverso la definizione:
   - dei  criteri  e  della    disciplina  da    seguire  per  la
     definizione degli assetti territoriali, anche in riferimento
     a ciascuna  delle unità territoriali di cui alla lettera b)
     del presente comma o a parti di esse;
   - delle    specificazioni  della    disciplina  degli  aspetti
     paesistici e  ambientali ai  sensi dell'articolo 1/bis della
     legge 8 agosto 1985, n. 431;
b) nella divisione del territorio comunale in unità territoriali
   organiche elementari, corrispondenti a sub-sistemi ambientali,
   insediativi, infrastrutturali e funzionali;
c) nella  definizione delle  dimensioni massime ammissibili degli
   insediamenti e  delle funzioni, nonchè delle infrastrutture e
   dei  servizi   necessari,  in   ciascuna  unità  territoriale
   organica elementare.

4. Il  PS contiene  inoltre i  criteri per  la definizione  e  la
valutazione dei  piani  e  programmi  di  settore  di  competenza
comunale, previsti  dalla legge,  aventi effetti  sull'uso  e  la
tutela delle risorse del territorio.

ARTICOLO 25
(Formazione del piano strutturale)

1. Il  procedimento di  formazione del  PS è avviato dal comune,
con atto che indica:

a) gli obiettivi da perseguire, anche in relazione alle verifiche
   compiute sullo stato di attuazione dello strumento urbanistico
   comunale vigente;
b) il  quadro conoscitivo  di riferimento e le ulteriori ricerche
   da svolgere;

la deliberazione  è trasmessa  alla  Giunta  regionale  ed  alla
Giunta provinciale ai fini dell'articolo 3, secondo comma.

2. Il  Comune adotta  il progetto  di PS, che è depositato nella
sede comunale per la durata di trenta giorni consecutivi, durante
i quali  chiunque ha  facoltà di prenderne visione. L'effettuato
deposito è  immediatamente reso noto al pubblico mediante avviso
sul foglio  annunci legali  della Provincia  e tramite manifesti.
Copia del  progetto  è  contestualmente  trasmessa  alla  Giunta
regionale e alla Giunta provinciale.

3. La  consultazione su  tale progetto è allargata a cittadini e
associazioni. Di  ciò si fa carico un garante dell'informazione,
individuato   dal   Comune   analogamente   a   quanto   previsto
dall'articolo 18.

4. Entro  il termine  perentorio di  trenta giorni dalla scadenza
del deposito chiunque può presentare osservazioni.

5. Il  Comune, entro  novanta giorni dalla scadenza del deposito,
si pronuncia nuovamente sul progetto provvisorio, confermandolo o
apportando modifiche conseguenti alle osservazioni pervenute.

6. La  deliberazione di  conferma o  modifica è  trasmessa  alla
Provincia ai fini della espressione del parere di conformità con
le prescrizioni  del PTC  da inviare  nel termine  perentorio  di
sessanta giorni dal ricevimento dell'atto. Il termine può essere
interrotto per  una sola  volta per  l'eventuale acquisizione  di
chiarimenti ed elementi integrativi. La deliberazione è altresì
trasmessa alla Giunta regionale per conoscenza.

7. Una  volta acquisito il parere della Provincia, ovvero decorso
comunque il  termine di  cui  al  sesto  comma,  il  progetto  è
sottoposto all'approvazione del Consiglio comunale.

8. La  deliberazione del  Consiglio comunale  richiama il  parere
della  Provincia   se  pervenuto,   motivando  espressamente   le
corrispondenti  determinazioni   assunte  e   conformandosi  alle
localizzazioni di  cui all'articolo  16, quarto  comma, lett. c),
d), ed e).

9. Il PS è immediatamente depositato nella sede del Comune ed è
trasmesso  in   copia  alla   Giunta  regionale   e  alla  Giunta
provinciale.

10. Entro  trenta giorni dalla trasmissione, il Comune provvede a
dare avviso  sul bollettino ufficiale della Regione dell'avvenuta
approvazione del PS

11. Il PS diventa efficace dalla pubblicazione dell'avviso di cui
al decimo comma.

12. Qualora nelle varie fasi di formazione del PS siano apportate
sostanziali modificazioni  al progetto  di piano  pubblicato,  il
Comune è  tenuto ad  effettuare una nuova pubblicazione ai sensi
dei comma  secondo e terzo. Si applicano le norme di cui ai commi
tre e seguenti del presente articolo.

ARTICOLO 26
(Varianti del pianto strutturale)

1. Le  varianti al  PS sono  approvate con  le procedure  di  cui
all'articolo 25.

2. Per  le varianti  che si  rendano necessarie  ai soli  fini di
adeguare  il  PS  alle  prescrizioni  del  PTC  si  osservano  le
disposizioni dei commi dal sesto all'undicesimo dell'articolo 25.

ARTICOLO 27
(Efficacia del piano strutturale)

1. Le disposizioni del PS sono vincolanti per gli atti, di cui ai
successivi articoli, costituenti la parte gestionale del PRG

2.  Il  PS  ha  carattere  direttamente  precettivo  e  operativo
relativamente alla localizzazione sul territorio degli interventi
di cui all'articolo 16, quarto comma, lett. c), d) ed e), e sesto
comma, nonchè  alle salvaguardie di cui all'articolo 24, secondo
comma, lett. g).

ARTICOLO 28
(Regolamento urbanistico)

1. Il  regolamento urbanistico è obbligatorio per tutti i Comuni
e disciplina  gli insediamenti  esistenti sull'intero  territorio
comunale.

2. Il regolamento urbanistico contiene:

a) la individuazione del perimetro aggiornato dei centri abitati,
   ai sensi  e per  gli effetti  dell'articolo 17, legge 6 agosto
   1967, n.  765, e  dell'articolo 4,  DLgs  30  aprile  1992, n.
   285;
b) la  individuazione delle  arre all'interno  di tale  perimetro
   sulle quali  è  possibile,  indipendentemente  dal  programma
   integrato d'interventi  di cui all'articolo 29, l'edificazione
   di completamento o di ampliamento degli edifici esistenti;
c) la   individuazione    delle  aree    destinate  ad  opere  di
   urbanizzazione  primaria  e  secondaria,  nel  rispetto  degli
   standard previsti dal DM 2 aprile 1968, n. 1444;
d) la individuazione delle aree, in conformità dell'articolo 24,
   terzo comma,  per le  quali, in rapporto alla loro particolare
   complessività e  rilevanza, si può intervenire solo mediante
   i piani attuativi di cui all'articolo 31;
e) la determinazione degli interventi, non riguardanti le aree di
   cui al  punto d)  consentiti all'esterno  dei centri  abitati,
   indipendentemente dal  programma integrato d'interventi di cui
   all'articolo 29;
f) le    infrastrutture  da  realizzare  all'esterno  dei  centri
   abitati;
g) la  disciplina per  il recupero  del patrimonio urbanistico ed
   edilizio esistente.

3. Il  regolamento urbanistico  è valido  a tempo indeterminato,
salvo quanto previsto al quarto comma.
Le previsioni  del regolamento  urbanistico  di  cui  al  secondo
comma,  lett.   c),  d),   ed  f),   decadono  dopo  cinque  anni
dall'approvazione del regolamento, se non siano stati approvati i
pianti attuativi o i progetti esecutivi delle infrastrutture.

5. Nei  casi in  cui siano  previsti dal  regolamento urbanistico
piani attuativi  di iniziativa  privata, la  decadenza di  cui al
quarto comma  si ha  quando non  sia stata  stipulata,  entro  il
quinquennio,  la   convenzione  o   i  proponenti  non  si  siano
impegnati,  per   quanto  loro   compete,  con  atto  unilaterale
d'obbligo a favore del Comune.

6.  Per   il  procedimento   di  formazione  e  approvazione  del
regolamento urbanistico  e delle  varianti ad esso, conformi alle
prescrizioni del PS, si applicano le procedure di cui ai commi da
tre a otto dell'articolo 30.

ARTICOLO 29
(Programma Integrato d'Intervento)

1.  Il   programma  integrato   d'intervento  è   lo   strumento
facoltativo  con   il  quale   l'amministrazione   comunale,   in
attuazione del piano strutturale, individua le trasformazioni del
territorio da  attuare per  il periodo  corrispondente al proprio
mandato amministrativo  che per la loro rilevanza e complessità,
necessitano di una esecuzione programmata..

2. La durata di validità del programma integrato d'intervento si
intende prorogata  non oltre diciotto mesi dall'entrata in carica
della nuova  Giunta comunale  a seguito  di nuove elezioni, salvo
diversa determinazione del Consiglio comunale.

3. Il  programma integrato  d'intervento, in  conformità con gli
indirizzi ed  i parametri di cui al terzo comma dell'articolo 24,
definisce, ai fini degli interventi da realizzare:

a) la  rete delle  vie di  comunicazione stradali,  ferroviarie e
   navigabili  e   i  relativi   impianti,  da  realizzare  o  da
   trasformare nel periodo di validità del piano;
b) le  aree destinate  alla riorganizzazione  urbana  e  le  aree
   destinate all'edificazione, da sottoporre, in tale periodo, ai
   piani attuativi  di cui  all'articolo 31,  con indicazione dei
   vincoli e dei caratteri da osservare in ciascuna zona;
c) le  aree destinate  a spazi  pubblici  o  di  uso  pubblico  o
   sottoposte a speciali servitù;
d) le  aree da  riservare ad  edifici pubblici o di uso pubblico,
   nonchè ad opere e impianti di interesse collettivo o sociale;
e) le norme per la propria attuazione.

4.  Il  programma  integrato  d'intervento  è  completato  dalla
individuazione delle  risorse del  territorio utilizzate  e dalla
valutazione degli  effetti sui  sistemi ambientali, insediativi e
socio-economici; dalla  valutazione della fattibilità economico-
finanziaria  delle   trasformazioni  previste   con   particolare
riferimento alla  programmazione delle  risorse  finanziarie  del
comune; dal  piano urbano  del traffico  e dagli  altri piani  di
competenza  comunale,  previsti  dalla  legge  regionale,  aventi
effetti sull'uso e la tutela delle risorse del territorio.

5. Il  programma integrato  d'intervento integra le funzioni e ha
gli effetti  di cui all'articolo 16 della legge 17 febbraio 1992,
n. 179.

6. Qualora il programma integrato d'intervento approvato contenga
gli elaborati  necessari  esso  produce  gli  effetti  dei  piani
attuativi di cui all'articolo 31.

7. Le  previsioni del  programma integrato  d'intervento decadono
se, entro  il termine di validità del programma, non siano state
richieste  le   concessioni  edilizie,  ovvero  non  siano  stati
approvati i  progetti esecutivi  delle opere  pubbliche o i piani
attuativi previsti  dal  piano.  Se  quest'ultimo  prevede  piani
d'iniziativa privata,  la decadenza  si produce  quando  non  sia
stata stipulata,  entro il  termine di  validità del  piano,  la
convenzione o  i proponenti  non si  siano impegnati,  per quanto
loro compete, con atto unilaterale d'obbligo a favore del Comune.
Le disposizioni  dei  piani  attuativi,  previsti  dal  programma
integrato d'intervento e definiti durante il periodo di validità
di questo,  continuano ad  avere efficacia anche oltre il periodo
di validità suddetto.

ARTICOLO 30
(Formazione del programma integrato d'intervento)

1. Il  comune, ai  fini della  formazione del programma integrato
d'intervento, approva  entro  sessanta  giorni  dall'insediamento
della Giunta  comunale a  seguito di nuove elezioni, un documento
programmatico  preliminare  e  costituisce  un  apposito  ufficio
aperto al  pubblico, dandone  notizia mediante manifesti e avviso
sui quotidiani  di maggiore  diffusione locale.  Il  responsabile
dell'ufficio   svolge    anche    le    funzioni    di    garante
dell'informazione  sul   procedimento  analogalmente   a   quanto
previsto dall'articolo 18.

2. Nel termine perentorio di novanta giorni dall'approvazione del
documento e dalla notizia al pubblico, e secondo le modalità ivi
previste,  gli   operatori  pubblici   e  privati  che  intendono
realizzare interventi  previsti dal  PS nel  periodo di validità
del programma  integrato d'intervento,  presentano all'ufficio di
cui al  primo comma  le  loro  proposte,  con  indicazione  degli
immobili interessati, dei tempi di realizzazione degli interventi
e dei  dati utili a dimostrarne la fattibilità e il rispetto dei
criteri stabiliti dal PS

3. Entro  i sei  mesi successivi alla scadenza del termine per la
presentazione delle  proposte, il  Comune adotta  il progetto  di
programma integrato  d'intervento, unitamente  ai  piani  di  cui
all'articolo  29,   quarto  comma,   dando  atto  delle  proposte
pervenute e motivando le conseguenti determinazioni.

4. Il  progetto è depositato nella sede del Comune per la durata
di  trenta  giorni  consecutivi,  durante  i  quali  chiunque  ha
facoltà  di   prenderne  visione.   L'effettuato   deposito   è
immediatamente reso  noto al  pubblico mediante avviso sul foglio
annunci legali  della Provincia e tramite manifesti, nonchè alla
Giunta regionale ed alla Giunta provinciale.

5. Entro  il termine  perentorio di  trenta giorni dalla scadenza
del  deposito  chiunque  può  presentare  osservazioni,  tramite
l'ufficio di cui al primo comma.

6. Una volta acquisite le osservazioni, il progetto è sottoposto
all'approvazione del Consiglio comunale.

7.  La   deliberazione  del   Consiglio  comunale   richiama   le
osservazioni pervenute, motivando espressamente le corrispondenti
determinazioni  assunte.   Dell'avvenuta  approvazione   è  data
immediata notizia mediante pubblicazione sul foglio degli annunzi
legali della Provincia.

8.   Il    programma   integrato    d'intervento   approvato   è
immediatamente trasmesso  in copia  alla Giunta  regionale e alla
Giunta provinciale.

9. Le  varianti al  programma integrato  d'intervento e agli atti
che lo  integrano  sono  ammissibili  in  ogni  tempo,  anche  su
proposta di  operatori pubblici  e  privati.  Si  applicano  alle
varianti  le   disposizioni  del  presente  articolo,  in  quanto
compatibili.

ARTICOLO 31
(Piani attuativi)

1. I  piani attuativi  sono strumenti  urbanistici  di  dettaglio
approvati dal Comune, in attuazione del regolamento urbanistico o
del programma  integrato d'intervento,  ai fini del coordinamento
degli interventi sul territorio aventi i contenuti e l'efficacia:

a) dei  piani particolareggiati,  di cui  all'articolo  13  della
   legge 17 agosto 1942, n. 1150;
b) dei  piani di zona per l'edilizia economica e popolare, di cui
   alla legge 18 aprile 1962, n. 167;
c) dei piani per gli insediamenti produttivi, di cui all'articolo
   27 della legge 22 ottobre 1971, n. 865;
d) dei  piani di  recupero del  patrimonio edilizio esistente, di
   cui all'articolo 28 della legge 5 agosto 1978, n. 457;
e) dei piani di lottizzazione, di cui all'articolo 28 della legge
   17 agosto 1942, n. 1150;
f) dei  programmi di  recupero urbano, di cui all'articolo 11 del
   DL  5  ottobre  1993,  n. 398, convertito con legge 4 dicembre
   1993, n. 493.

2.  Ciascun   piano  attuativo   può  avere,  in  rapporto  agli
interventi previsti,  i contenuti e l'efficacia di uno o più dei
piani o programmi di cui al primo comma.

3. L'atto  di approvazione del piano attuativo individua le leggi
di riferimento e gli immobili soggetti ad espropriazione ai sensi
delle leggi stesse.

4. I  piani attuativi  e le  relative varianti  sono  adottati  e
successivamente approvati  dal Comune, con le procedure di cui ai
commi da quattro a otto dell'articolo 30.

5.  I  piani  attuativi  possono  essere  adottati  ed  approvati
contestualmente alle  varianti al  regolamento urbanistico  o  al
programma integrato  d'intervento,  laddove  contrastino  con  le
disposizioni di detti strumenti.

ARTICOLO 32
(Valutazione degli effetti ambientali)

1. Gli  atti di pianificazione territoriale del Comune, di cui al
presente  capo,   contengono,  anche   sulla  base   del   quadro
conoscitivo del  PTC, di  cui all'articolo  16, quarto  comma, la
valutazione degli effetti ambientali attraverso:

a) la   individuazione  delle   aree  e  dei  beni  di  rilevanza
   ambientale;
b) l'analisi dello stato delle risorse soggette a modificazione;
c) l'indicazione  delle finalità degli interventi previsti e dei
   motivi delle scelte rispetto ad altre alternative;
d) la  descrizione delle  azioni previste  e dei loro prevedibili
   impatti sull'ambiente;
e) la individuazione dei livelli di criticità delle aree e delle
   risorse interessate;
f) l'indicazione  delle  misure  idonee  ad  evitare,  ridurre  o
   compensare gli effetti negativi sull'ambiente, individuando la
   disponibilità delle risorse economiche da impiegate;
g) l'accertamento del rispetto delle norme igienico-sanitarie.

2. Le  analisi di cui al primo comma, lett. a), b), c), d), e) si
avvalgono del  sistema informativo  di cui  all'articolo 4  e  lo
implementano. L'accertamento  di cui al primo comma, lett. g), è
effettuato,  limitatamente   alle  previsioni   di   insediamenti
industriali e  di attività produttive in genere, avvalendosi del
parere preventivo  delle strutture  competenti  per  i  controlli
ambientali.

3.  Le   valutazioni  degli   effetti  ambientali  riguardano  in
particolare i  seguenti fattori  e  le  loro  interrelazioni:  il
suolo,  l'acqua,   l'aria,  le   condizioni  microclimatiche,  il
patrimonio culturale,  la fauna  e la  flora, gli insediamenti, i
fattori socio-economici.

4.  La   legge  regionale   e  le   istruzioni  tecniche  di  cui
all'articolo  13  stabiliscono  norme  specifiche  per  garantire
l'applicazione delle disposizioni del presente articolo.

5. L'adeguatezza  delle indagini  previste dall'articolo  1 della
legge regionale  17 aprile 1984, n. 21, anche in riferimento alle
direttive  tecniche  regionali,  è  certificata  in  solido  dal
tecnico abilitato  che le ha effettuate e dal tecnico progettista
dello strumento urbanistico.

6. Gli  elaborati relativi  alle indagini  di cui al quinto comma
sono depositati  prima dell'adozione  dello strumento urbanistico
presso il competente ufficio del genio civile, il quale provvede,
prima dell'approvazione  dello strumento  stesso, ad esprimere al
Comune il  proprio parere  sull'adeguatezza delle  indagini  e  a
dettare ove occorra le necessarie prescrizioni.

ARTICOLO 33
(Misure di salvaguardia)

1. Il  Sindaco, sentita  la commissione  edilizia, sospende  ogni
determinazione sulle  domande  di  concessione  edilizia,  quando
riconosca che  tali domande siano in contrasto con il progetto di
atto di  pianificazione territoriale adottato dal Comune e con le
salvaguardie contenute  nel PIT, ai sensi dell'articolo 11, e nel
PTC, ai sensi dell'articolo 21.

2. La  sospensione opera  fino alla  data di  approvazione  e  di
efficacia dell'atto di pianificazione e comunque non oltre cinque
anni dalla data di adozione dell'atto.

ARTICOLO 34
(Disciplina delle aree non pianificate)

1. Si  intendono aree  non pianificate  quelle per  le quali  sia
intervenuta la decadenza di cui all'articolo 28, quarto comma.

2. Nelle aree non pianificate, se esterne al perimetro dei centri
abitati  definito   dal   regolamento   urbanistico,   ai   sensi
dell'articolo  28,  secondo  comma,  lett.  a),  sono  consentiti
esclusivamente gli  interventi previsti dal regolamento stesso ai
sensi dell'articolo 28, secondo comma, lett. e).

3. Nelle aree non pianificate interne al perimetro suddetto, sono
consentiti esclusivamente  gli  interventi  di  recupero  di  cui
all'articolo 31,  lett. a),  b), c)  e d),  della legge  5 agosto
1978, n. 457.

4. Sono  fatte salve  le norme  più restrittive  disposte  dalla
legge a  tutela  del  suolo,  dell'ambiente,  dell'igiene,  della
sicurezza dei  cittadini, del  patrimonio  storico,  artistico  e
culturale.

ARTICOLO 35
(Regolamenti edilizi)

1. I  regolamenti edilizi  di cui  all'articolo 33 della legge 17
agosto  1942,  n.  1150,  sono  approvati  dai  comuni  ai  sensi
dell'articolo 5 della legge 8 giugno 1990 n. 142.

Capo IV
SEMPLIFICAZIONE DELLE PROCEDURE

ARTICOLO 36
(Accordi di pianificazione)

1. Il  presidente  della  Regione,  ovvero  il  presidente  della
Provincia o  il sindaco,  in rapporto al prevalente interesse del
rispettivo ente,  può promuovere la conclusione di un accordo di
pianificazione nei  casi in  cui risulti  necessaria, ai fini del
coordinamento  delle   azioni,  la   contestuale  definizione   o
variazione  di  più  atti  di  programmazione  o  pianificazione
territoriale disciplinati  dalla presente legge e attribuiti alla
competenza di amministrazioni diverse.

2. Il  soggetto promotore  ai sensi  del primo  comma verifica la
possibilità di  concludere l'accordo di pianificazione nel corso
di una  conferenza, da lui convocata, tra i rappresentanti legali
di tutte  le amministrazioni  interessate,  intendendo  per  tali
amministrazioni gli  enti e organismi competenti a deliberare gli
atti di  programmazione o  pianificazione territoriale  suddetti,
ovvero competenti  ad esprimere  su di essi pareri, intese, nulla
osta o assensi comunque denominati.

3. L'accordo  di pianificazione,  che deve  comunque garantire il
rispetto delle  finalità della presente legge, l'adeguatezza del
quadro conoscitivo  di riferimento  e la coerenza complessiva del
sistema di programmazione e pianificazione territoriale, consiste
nel consenso  unanime delle  amministrazioni interessate espresso
in sede di conferenza.

4. L'accordo  determina la definizione o variazione degli atti di
programmazione  o   pianificazione  territoriale,   qualora   sia
ratificato, entro  quaranta giorni,  a  pena  di  decadenza,  dai
Consigli degli enti competenti a deliberare gli atti stessi ed è
approvato con decreto del Presidente della Regione. La variazione
ha efficacia  a partire  dalla data  di pubblicazione del decreto
sul bollettino ufficiale della Regione.

5. Accordi  di pianificazione possono essere promossi e conclusi,
secondo le  disposizioni e  per  gli  effetti  di  cui  ai  commi
precedenti,  anche  per  definire  o  variare  un  solo  atto  di
programmazione o pianificazione territoriale di cui alla presente
legge, quando  ciò risulti  necessario ai  fini di  un  proficuo
coordinamento  delle   azioni,  nel  corso  del  procedimento  di
formazione di  un diverso atto di programmazione o pianificazione
territoriale.  L'accordo  di  pianificazione,  in  tal  caso,  è
promosso  dal   rappresentante  legale   dell'ente  competente  a
deliberare l'atto  del quale  è  in  corso  il  procedimento  di
formazione.

6. Qualora  il procedimento  di formazione degli atti o dell'atto
di programmazione  o pianificazione territoriale, da fare oggetto
di accordo  di pianificazione  ai sensi  del  presente  articolo,
preveda espressamente,  in corrispondenza  ad una  sua  qualsiasi
fase, la  possibilità della  presentazione  di  osservazioni  da
parte di  altri soggetti  interessati, si  applicano le  seguenti
disposizioni:

- il  soggetto promotore  provvede, contestualmente all'avvio del
  procedimento, alla  nomina del  garante  dell'informazione  che
  opera in analogia a quanto previsto dall'articolo 18;
- l'accordo di pianificazione, una volta concluso e sottoscritto,
  è depositato presso la sede degli enti interessati;
- il  deposito dura  fino    a    trenta  giorni  dalla  data  di
  pubblicazione del  relativo  avviso  sul  bollettino  ufficiale
  della  Regione  e  su  almeno  tre  dei  quotidiani  a  maggior
  diffusione regionale e locale;
- tutti  gli interessati  possono prendere  visione  dell'accordo
  durante il  periodo di  deposito e  presentare osservazioni nei
  trenta giorni successivi;
- decorso  il termine  per la  presentazione di  osservazioni, le
  amministrazioni   che    hanno   partecipato   all'accordo   di
  pianificazione sono  nuovamente convocate,  a cura del soggetto
  proponente, e  riesaminano l'accordo sulla luce delle eventuali
  osservazioni pervenute;
- qualora  unanimemente le amministrazioni interessate confermino
  l'accordo o  pervengano ad  un nuovo  accordo, si  procede alla
  approvazione, ratifica  e pubblicazione  ai  sensi  e  per  gli
  effetti di cui al terzo e quarto comma;
- l'atto  di ratifica richiama le osservazioni pervenute e motiva
  espressamente le determinazioni conseguenti.

TITOLO III
NORME TRANSITORIE

ARTICOLO 37
(Adempimenti della Regione)

1. Entro  un anno dall'entrata in vigore della presente legge, la
Giunta  regionale   elabora  il   PIT  con  i  contenuti  di  cui
all'articolo 6  e  lo  trasmette  al  Consiglio  Regionale,  alle
Province ed ai Comuni, ai sensi dell'articolo 7.

2. Entro  il medesimo  termine di  cui al  primo comma, la Giunta
regionale approva le istruzioni tecniche, ai sensi dell'Art. 13.

3. Entro 30 giorni dalla data di entrata in vigore della presente
legge, la  Giunta regionale provvede alla costituzione del nucleo
di valutazione di cui all'articolo 14.

4. Gli  atti del  Quadro regionale  di coordinamento territoriale
approvati ai  sensi dell'articolo  4  della  legge  regionale  31
dicembre 1984,  n. 74,  e succ. mod. conservano la loro efficacia
fino all'approvazione  degli atti provinciali di cui all'articolo
38.

5. Le  prescrizioni ed  i vincoli  approvati o  adottati ai sensi
dell'articolo  3  della  LR 31-12-1984 n. 74 acquistano il valore
delle salvaguardie ai sensi e per gli effetti dell'articolo 11.

6. Per  le modificazioni  agli atti del QRCT e al perimetro delle
aree protette,  fino all'approvazione del PTC o degli atti di cui
all'articolo 38, continuano ad applicarsi le disposizioni vigenti
all'entrata in vigore della presente legge.

ARTICOLO 38
(Adempimenti della Provincia)

1. Le  Province, con  le procedure previste dall'articolo 17 ed i
contenuti di cui all'articolo 16, approvano il PTC tenendo conto:

a) delle  attività di  coordinamento promosse dai Comuni in base
   all'articolo 8 della LR 31 dicembre 1984, n. 74;
b) degli  atti di    pianificazione    paesistica  ed  ambientale
   elaborati dalle  Province in  base alla  LR 29 giugno 1982, n.
   52.

In assenza  del PIT  le province tengono inoltre conto degli atti
del QRCT, di cui all'articolo 2 della LR 31-12-1984, n. 74.

2. Il  PTC può  essere  approvato  anche  per  atti  successivi,
riguardanti singole porzioni del territorio provinciale.

3. Le Province sono comunque tenute ad approvare il PTC, riferito
alla  totalità   del  territorio  provinciale,  entro  due  anni
dall'entrata in vigore della presente legge.

4. Sulle  proposte di  coordinamento, adottate  dalla province ai
sensi dell'art.  7 e  dell'art.  8,  quarto  comma,  della  legge
regionale 31 dicembre 1984, n. 74, e successive modificazioni, il
Consiglio regionale esprime il proprio parere di conformità alle
disposizioni degli  atti del  QRCT approvati  ed alle indicazioni
del PRS  entro  sessanta  giorni  dall'entrata  in  vigore  della
presente  legge,   ovvero  dalla  trasmissione  alla  Regione  se
successiva. Ricevuto  il parere  di conformità,  gli  atti  sono
approvati dalle province ai sensi e per gli effetti dell'art. 17,
commi nono, decimo e undicesimo.

ARTICOLO 39
(Adeguamento degli strumenti  urbanistici comunali)

1. I  comuni, entro  dieci anni dall'approvazione dello strumento
urbanistico generale  avvenuta ai sensi  dell'art. 11 della legge
regionale 31/12   1984,  n. 74,  e  successive  modificazioni,  o
dell'art. 40  della presente  legge,  sono  tenuti  a  provvedere
all'approvazione del  PS e  del regolamento urbanistico. I comuni
che alla data di entrata in vigore della presente legge risultino
dotati di  strumento urbanistico  generale approvato  prima del 1
gennaio 1989,  sono tenuti a provvedere all'approvazione del PS e
del regolamento urbanistico entro il 31 dicembre 1998.

2. Decorsi  i termini  di cui  al primo comma e fino alla data di
pubblicazione sul bollettino ufficiale della Regione del PS e del
regolamento  urbanistico,   la  concessione   ad   edificare   è
rilasciata esclusivamente  nei casi  di cui alla L. 5 agosto 1978
n. 457,  articolo 31,  primo comma, lett. a), b), c), d) nei casi
di cui  alla legge  25 marzo  1982, n.  94, articolo  6, comma 3,
lett. b)  e c)  e  per  gli  interventi  previsti  dai  programmi
pluriennali d'attuazione già approvati.

3.  Prima   dell'approvazione  dei   PTC  o  degli  atti  di  cui
all'articolo 38,  secondo  comma,  i  Comuni  possono  provvedere
all'approvazione  del   PS,  del   regolamento   urbanistico   ed
eventualmente del  Programma Integrato  d'intervento; in tal caso
è   necessaria   la   conclusione   di   appositi   accordi   di
pianificazione ai sensi dell'articolo 36.

ARTICOLO 40
(Norme transitorie per l'approvazione degli strumenti urbanistici
comunali e loro varianti)

1. Agli strumenti urbanistici o loro varianti adottati dai Comuni
prima della  data di  entrata in  vigore  della  presente  legge,
continuano ad  applicarsi le  norme procedurali e di salvaguardia
statali  e   regionali   vigenti   alla   data   suddetta.   Sono
immediatamente efficaci  le previsioni  anche parziali  di  detti
strumenti che  in sede  di approvazione regionale non siano state
oggetto di  stralci o prescrizioni. Le previsioni degli strumenti
che in  sede di  approvazione regionale  siano stati  oggetto  di
prescrizioni  che   non  comportino   ulteriori  elaborazioni  ed
approfondimenti  da   parte  del   comune,  acquistano  immediata
efficacia qualora  il Consiglio  comunale ne  prenda  atto  senza
controdedurre ad  essi ed adeguando gli elaborati relativi. Nelle
aree stralciate  si applicano  le disposizioni  dell'articolo 34,
terzo e quarto comma.

2. Fino  all'approvazione del  PS e  del regolamento  urbanistico
comunale, ai sensi dell'articolo 39, si applicano le disposizioni
di cui  ai successivi  commi da tre a sette per l'approvazione di
strumenti urbanistici attuativi o loro varianti, di varianti agli
strumenti urbanistici  generali,  che  non  comportino  riduzione
della  dotazione   complessiva  di   standard,  limitatamente  ai
seguenti casi:

a) varianti  necessarie per    realizzare    opere  pubbliche  di
   esclusivo interesse comunale;
b) varianti    necessarie  per    realizzare  i    servizi  e  le
   infrastrutture, la  cui localizzazione sia già stata definita
   attraverso    atti     di     programmazione     sovracomunale
   definitivamente approvati;
c) varianti  necessarie per  apportare  limitate  modifiche  alla
   disciplina  urbanistica,   conseguente  alla   definizione  di
   progetti esecutivi di opere pubbliche;
d) varianti necessarie per apportare rettifiche di minima entità
   alle  perimetrazioni   di  zona,   che  complessivamente   non
   comportino incremento  di volume  o di  superficie utile degli
   edifici;
e) varianti  di mera  trascrizione  degli  strumenti  urbanistici
   vigenti su basi cartografiche aggiornate;
f) varianti previste dalle seguenti leggi regionali:
   - varianti  di  cui    all'articolo  1,    quinto    comma  ed
     all'articolo  4  della  LR  19 febbraio 1979, n. 10, recante
     "Norme   urbanistiche   transitorie   relative   alle   zone
     agricole";
   - varianti  di  cui  alla  LR  21 maggio  1980, n.  59 recante
     "Norme  per   gli  interventi  di  recupero  del  patrimonio
     edilizio esistente",  che, limitatamente  alle zone omogenee
     classificate A  ai  sensi  del  DM  2 aprile  1968, n. 1444,
     prevedano   interventi    di   manutenzione,    restauro   e
     ristrutturazione edilizia,  nonchè interventi,  riguardanti
     non più  del 10%  delle volumetrie  oggetto delle  varianti
     stesse,  di   ristrutturazione  urbanistica   esclusivamente
     finalizzata  al   recupero   del   degrado   degli   assetti
     insediativi;
   - varianti  alla   vigente    disciplina  del    recupero  del
     patrimonio edilizio  esistente ai sensi degli articoli 5 e 7
     della legge  regionale 21  maggio 1980,  n. 59 e della legge
     regionale 19  febbraio 1979 n. 10, articolo 1, quinto comma,
     che non  riguardino immobili già classificati come soggetti
     a  restauro  o  risanamento  conservativo  o  comunque  già
     definiti  di   rilevante   valore   storico,   artistico   o
     ambientale;
   - varianti  di cui all'articolo 14  della  LR 31 ottobre 1985,
     n. 61  necessarie per  l'attuazione del  piano regionale per
     gli impianti di distribuzione di carburanti;
   - varianti di cui all'articolo 5, secondo comma, della  LR  26
     maggio  1993,   n.  34   recante  "Norme   per  lo  sviluppo
     dell'acquacoltura e della produzione ittica";
   - varianti  di cui  all'articolo 8, secondo comma, della legge
     regionale 17  ottobre 1994, n. 76, relativa alla "Disciplina
     delle attività agrituristiche".
   
3. La variante è adottata dal Comune ed è depositata nella sede
comunale per  la durata  di trenta  giorni consecutivi, durante i
quali chiunque  ha facoltà  di prenderne  visione.  L'effettuato
deposito è  immediatamente reso noto al pubblico mediante avviso
sul foglio  annunci legali  della Provincia  e tramite manifesti.
Dell'avvenuta  adozione  è  data  contestualmente  notizia  alla
Giunta regionale ed alla Giunta provinciale.

4. Entro  il termine  perentorio di  trenta giorni dalla scadenza
del deposito, chiunque può presentare osservazioni.

5. Una  volta acquisite  le osservazioni, il progetto di variante
è sottoposto all'approvazione del Consiglio comunale.

6. La  deliberazione del Consiglio comunale di approvazione della
variante   richiama    le   osservazioni   pervenute,   motivando
espressamente le corrispondenti determinazioni assunte.

7. La  variante approvata  è  trasmessa  in  copia  alla  Giunta
regionale  e   alla  Giunta  provinciale  ed  è  pubblicata  sul
Bollettino Ufficiale della Regione.

8. Fino  all'approvazione del PS e del regolamento urbanistico ai
sensi dell'articolo  39, per  tutte le varianti diverse da quelle
di cui  al primo  e  secondo  comma,  si  applicano  le  seguenti
disposizioni.

9. Il  procedimento di  formazione della  variante è avviato dal
Comune, che indica con propria deliberazione:

a) gli obiettivi da perseguire, anche in relazione alle verifiche
   compiute sullo stato di attuazione dello strumento urbanistico
   comunale vigente;
b) il  quadro conoscitivo  di riferimento e le ulteriori ricerche
   da svolgere;

la deliberazione  è trasmessa  alla  Giunta  regionale  ed  alla
Giunta provinciale ai fini dell'articolo 3, comma secondo.

10. La  variante è  adottata dal  Consiglio comunale con propria
deliberazione, che  è depositata  nella  sede  comunale  per  la
durata di  trenta giorni consecutivi, durante i quali chiunque ha
facoltà  di   prenderne  visione.   L'effettuato   deposito   è
immediatamente reso  noto al  pubblico mediante avviso sul foglio
annunci legali  della Provincia  e tramite  manifesti. Copia  del
progetto è  contestualmente trasmessa  alla Giunta  regionale ed
alla Provincia.

11. Entro  il termine  perentorio di trenta giorni dalla scadenza
del deposito chiunque può presentare osservazioni.

12.  Il   Comune,  entro  sessanta  giorni  dal  termine  di  cui
all'undicesimo comma,  si  pronuncia  nuovamente  sulla  variante
confermandola  o   apportando   modifiche   con   seguenti   alle
osservazioni pervenute.

13. La  deliberazione di  conferma o  modifica è  trasmessa alla
Giunta regionale  ed alla Provincia ai fini della espressione dei
rispettivi pareri,  da inviare nel termine perentorio di sessanta
giorni dal ricevimento dell'atto di cui al dodicesimo comma.

14. L'espressione  dei pareri  di cui  al tredicesimo  comma, nel
termine ivi  previsto, può  avvenire nel corso di una conferenza
di servizi  indetta dal Sindaco ai sensi e per gli effetti di cui
all'articolo 14  della legge  7 agosto 1990, n. 241, e successive
modificazioni.

15.  Una  volta  acquisiti  i  pareri  predetti,  ovvero  decorso
comunque il  termine di  cui al tredicesimo comma, la variante è
sottoposta all'approvazione del Consiglio comunale.

16. La  deliberazione del  Consiglio richiama i pareri pervenuti,
motivando espressamente le corrispondenti determinazioni assunte.

17. La  variante è  immediatamente  depositata  nella  sede  del
Comune ed  è trasmessa  in copia  alla Giunta  regionale e  alla
Giunta provinciale.

18. Decorsi  trenta giorni dalla trasmissione, il Comune provvede
a  dare   avviso   sul   bollettino   ufficiale   della   Regione
dell'avvenuta  approvazione   della  variante  e  della  data  di
deposito dell'atto.

19. La  variante diventa efficace dalla pubblicazione dell'avviso
di cui al diciottesimo comma.

20. Nel caso che il Consiglio comunale non si adegui ai pareri di
cui al  tredicesimo comma,  la Giunta regionale dispone eventuali
misure di salvaguardia ai sensi dell'articolo 11.

21. Per l'adozione e approvazione di strumenti urbanistici o loro
varianti fino  all'approvazione del  Piano Strutturale e comunque
non oltre  dodici mesi  dalla data  di entrata  in  vigore  della
presente legge,  il Comune  può optare  tra l'applicazione delle
disposizioni di  cui al  primo comma o di quelle dei commi da 8 a
20.

ARTICOLO 41
(Abrogazioni)

1. Salvo quanto previsto all'articolo 37, sono abrogati:

- i  commi terzo,  quarto e  quinto dell'articolo 3  della  LR 17
  maggio 1974,  n.  17,  recante  "Norme  per  l'acquisizione  di
  edifici, di  aree ed attrezzature per esecuzione di nuove opere
  di ampliamento  e di  adeguamento di  locali da  destinare alle
  scuole regionali  di formazione  professionale e alle attività
  connesse con le materie trasferite nel campo della istruzione e
  cultura";
- l'articolo  8   della   LR  27  maggio  1974,  n.   22  recante
  "Interventi per  il reperimento  e l'utilizzazione  di  risorse
  idriche, nonchè  per lo  smaltimento e  la  depurazione  delle
  acque di rifiuto";
- le parole "ovvero adottato e trasmesso all'autorità competente
  per l'approvazione"  del primo comma e i commi secondo, terzo e
  quarto dell'articolo 4  della  LR 11 marzo 1975, n. 19, recante
  "Interventi per l'allestimento di nuovi parchi di campeggio";
- l'articolo  7  della   LR 22 luglio 1978, n. 46, recante "Norme
  per l'attuazione del DPR 24.7.1977 n. 616";
- le  parole da  "nonchè la  Commissione" fino  a "settore"  del
  secondo comma  dell'articolo 6  e le  parole "sentita  la  CRTA
  nella composizione  di cui  all'articolo 5"  del secondo  comma
  dell'articolo  7  della  LR  9  agosto  1979,  n.  36,  recante
  "Ordinamento dei porti e degli approdi turistici della toscana"
  e successive modificazioni;
- i  commi primo  e secondo,  le parole  "Ai fini di cui al comma
  precedente" del  comma terzo  e il comma quinto dell'articolo 3
  della  LR  2  novembre  1979, n.  52,  recante  "Sub-delega  ai
  comuni delle  funzioni amministrative riguardanti la protezione
  delle bellezze naturali" e successive modificazioni;
- i  commi quarto e quinto dell'articolo 11 e l'articolo 25 della
  LR  30  aprile 1980, n. 36, recante "Disciplina transitoria per
  la coltivazione di cave e torbiere" e successive modificazioni;
- i  commi quarto  e settimo  dell'articolo 5,  le  parole  "sono
  adottati senza  la prescritta  autorizzazione regionale  e" del
  comma quinto,  il comma  sesto e  le  parole  "da  parte  della
  Regione" del  comma settimo  dell'articolo 7, gli articoli 11 e
  12 della  LR  21  maggio  1980,  n. 59,  recante "Norme per gli
  interventi per il recupero del patrimonio edilizio esistente";
- l'articolo  9/bis della  LR  13  aprile  1982,  n. 31,  recante
  "Agevolazioni contributive  e creditizie  per la realizzazione,
  la modificazione  e l'adeguamento  di impianti di depurazione e
  di pretrattamento  degli scarichi  idrici,  degli  insediamenti
  produttivi  agricoli   di  cui  alla  l.  319/76  e  successive
  modificazioni e  integrazioni concernente  norme per  la tutela
  delle acque dall'inquinamento" e successive modificazioni;
- la  legge  regionale  29  giugno  1982,  n.  52,  e  successive
  modificazioni, recante  "Norme per  la formazione  del  sistema
  delle aree  protette, dei  parchi e  delle riserve  naturali in
  Toscana" fatta  eccezione per  l'articolo 1,  comma 1, e per il
  titolo III;
- i  commi secondo  e terzo  dell'articolo 5  della LR  2  agosto
  1983,   n.   57,   recante   "Piano   regionale   dei   mercati
  all'ingrosso";
- i  commi secondo  e terzo  dell'articolo 2 della LR  17  aprile
  1984, n.  21, recante  "Norme per la formazione e l'adeguamento
  degli strumenti  urbanistici  ai  fini  della  prevenzione  del
  rischio sismico,  in attuazione  dell'articolo 20  della  legge
  10.12.1981 n. 741" e successive modificazioni;
- il  Titolo I   della  LR  30 giugno 1984, n. 41, recante "Norme
  regionali  di   attuazione  della  l.  10/1977:  Norme  per  la
  edificabilità dei  suoli e  successive modifiche,  abrogazione
  della  LR  24.8.1977 n. 60 e successive modificazioni;
- l'articolo  6  della  LR 13 novembre 1984, n. 65, recante Norme
  per lo smaltimento dei rifiuti solidi e dei fanghi e successive
  modificazioni;
- la  LR  31  dicembre  1984,  n. 74,  recante Norme urbanistiche
  integrative e successive modificazioni;
- i  commi secondo  e terzo  dell'articolo  3  della  LR 7 maggio
  1985, n.  51, recante Prime disposizioni di attuazione della l.
  47/1985  recante   norme  in  materia  di  controllo  attività
  urbanistico-edilizia,  sanzioni,  recupero  e  sanatoria  opere
  abusive;
- il primo comma dell'articolo 5  della  LR 7 maggio 1985, n. 57,
  recante "Finanziamenti  per la  redazione  e  l'attuazione  dei
  piani di recupero del patrimonio edilizio esistente";
- il  terzo  comma  dell'articolo 11  della  LR 7 maggio 1985, n.
  57, recante  "Finanziamenti per la redazione e l'attuazione dei
  piani di recupero del patrimonio edilizio esistente";
- il  terzo  comma  dell'articolo 11  della  LR 7 maggio 1985, n.
  59,  recante   "Norme  per  il  riassetto  del  consorzio  zona
  industriale  apuana   ai  sensi   dell'articolo  65   del   DPR
  616/1977" e successive modificazioni;
- l'articolo 14  della  LR 31 ottobre 1985, n. 61, recante "Norme
  per l'esercizio  delle funzioni  amministrative dei  comuni  in
  materia di  impianti di  distribuzione automatica di carburanti
  per uso autotrazione" e successive modificazioni;
- il  comma secondo  dell'articolo 5  della  LR 12 marzo 1988, n.
  17, recante "Interventi per la tutela dell'Etnia-rom";
- la   LR 30  agosto 1989, n. 54, recante "Misure di salvaguardia
  in pendenza dell'approvazione degli strumenti urbanistici";
- la   LR   26   gennaio   1990,   n.  4,  recante  "Modifiche  e
  integrazioni  alle   LL.RR.  74/1984   e   52/1982.   Contenuti
  paesistici e ambientali della pianificazione urbanistica";
- l'articolo  9   della   LR  8  ottobre  1992,  n.  49,  recante
  "Interventi  per  la  promozione  delle  attività  motorie"  e
  successive modificazioni;
- le  parole da  "Tali  varianti"  fino  a  "legge  regionale  31
  dicembre  1984,   n.  74"  del  primo  comma  dell'articolo  5,
  l'articolo 8  e le  parole da  "Tali varianti"  fino  a  "LR 31
  dicembre 1984  n. 74"  del terzo  comma dell'articolo  10 della
  LR  26  maggio  1993,  n. 34,  recante "Norme  per lo  sviluppo
  dell'acquacoltura e della produzione ittica";
- la  LR  12  novembre  1993,  n. 86, recante "Norme urbanistiche
  transitorie relative  alla realizzazione  di opere pubbliche su
  aree di vincolo decaduto"
- le  parole da  "ai sensi" fino a "successive modificazioni" del
  primo comma dell'articolo 2, le parole da "Entro sei mesi" fino
  a  "area   sciistica"  del   quinto  comma  e  il  sesto  comma
  dell'articolo  4  della  LR  31 dicembre  1993, n.  93, recante
  "Norme in  materie di  piste da  sci e  impianti a fune ad esse
  collegati";
- le  parole da  "Il piano  e le relative modifiche" fino a "74 e
  successive modificazioni" del comma terzo dell'articolo 5 della
  LR 23  maggio  1994, n. 39, recante "Disposizioni regionali per
  l'attuazione della  l. 28/2/1985 n. 47 in materia di variazioni
  essenziali  e   di  mutamento   di  destinazione   d'uso  degli
  immobili";
- il   comma   quarto   dell'articolo  6   e  il   comma  secondo
  dell'articolo  7  della  LR  27 giugno  1994,  n.  48,  recante
  "Norme in  materia di  circolazione fuori  strada dei veicoli a
  motore";
- gli  articoli 1  e  2  della  LR 21 luglio 1994, n. 53, recante
  "Norme urbanistiche  transitorie per  le  grandi  strutture  di
  vendita";
- le  parole "adottate  ai sensi  e per  gli effetti dell'art. 9,
  secondo comma, lett. d),  della  LR 31 dicembre 1984, n. 74" di
  cui al  secondo comma  dell'articolo 8 della legge regionale 17
  ottobre  1994,  n.  76,  recante  "Disciplina  delle  attività
  agrituristiche".

2. Fatto salvo quanto previsto dall'articolo 40, cessano di avere
efficacia le  disposizioni  della  LR 3 luglio 1972, n. 17 "Norme
per l'esercizio delle funzioni trasferite o delegate alla regione
dal   DPR   15-1-1972,  n.  8,  in   materia   di  urbanistica  e
viabilità, acquedotti e lavori pubblici di interesse regionale",
che riguardano  la sezione  urbanistica e  beni ambientali  della
CRTA

3. è  abrogata  ogni  altra  disposizione  di  leggi  regionali,
ancorchè speciali, in contrasto con la presente legge.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 16 gennaio 1995.

CHITI

La presente  legge è  stata approvata dal Consiglio Regionale il
6-12-1994 ed è stata vistata dal Commissario del Governo il 7-1-
1995.



TUTELA AMBIENTALE
URBANISTICA

