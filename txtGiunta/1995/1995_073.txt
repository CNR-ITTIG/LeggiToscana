Interventi per i popoli Rom e Sinti.

Il Consiglio Regionale ha approvato il 7-3-1995
Il Commissario del Governo ha apposto il visto il 10-4-1995
Il Presidente  della Giunta  Regionale promulga la seguente legge
regionale:

TITOLO I
INTERVENTI PER  I  POPOLI  ROM  E  SINTI,  ALLESTIMENTO  DI  AREE
RESIDENZIALI E DI AREE ATTREZZATE PER IL TRANSITO

ARTICOLO 1
(Finalità)

1. La  presente legge  detta  norme  per  la  salvaguardia  e  lo
sviluppo del  patrimonio culturale  e dell'identità  dei "Rom" e
dei "Sinti"  per favorire la comunicazione fra culture, garantire
il diritto  al nomadismo,  all'esercizio del  culto, alla sosta e
alla stanzialità  all'interno del  territorio regionale, nonchè
per la  fruizione  e  l'accesso  ai  servizi  sociali,  sanitari,
scolastici ed  educativi. La  Regione promuove, nell'ambito della
programmazione regionale,  idonee iniziative  di orientamento, di
formazione professionale  e  di  aiuto  all'occupazione,  nonchè
iniziative sul  piano scolastico svolte al mantenimento sia della
lingua che delle tradizioni dei diversi gruppi "Rom" e "Sinti".

2. Ai  fini della  presente legge per "Rom" e "Sinti" sono intesi
tutti i gruppi comunemente denominati "Zingari".

ARTICOLO 2
(Programmazione regionale)

1. In  attuazione degli artt. 3, 4 e 8 della LR 2 settembre 1992,
n.  42   "Esercizio  delle  funzioni  in  materia  di  assistenza
sociale", il  Piano Regionale Assistenza Sociale "PRAS" definisce
le  modalità  in  attuazione  degli  interventi  previsti  dalla
presente legge.

ARTICOLO 3
(Modalità per l'accoglienza)

1. Il  PRAS individua i Comuni sede di accoglienza delle famiglie
Rom e  Sinti secondo  criteri di equilibrata presenza sull'intero
territorio regionale.  A tal  fine  i  Comuni,  entro  i  termini
stabiliti dal piano stesso:

a) realizzano apposite aree con i requisiti previsti dall'art. 4;
b) attuano interventi di recupero abitativo e di ristrutturazione
   di edifici pubblici e privati;

2.  Gli   interventi  di   cui  al   comma  1  formano  contenuto
prescrittivo del piano di indirizzo territoriale (PIT.), ai sensi
della lettera  c) del  comma 2  dell'art. 6  della LR  16 gennaio
1995, n.  5 "Norme  per il  governo del  territorio"; in  caso di
mancato  rispetto  delle  prescrizioni,  si  applicano  i  poteri
sostitutivi di cui all'art. 10 della medesima LR 5/1995.

3. Al  fine di salvaguardare il patrimonio culturale ed i modelli
di vita  dei Rom  e Sinti,  i Comuni  privilegiano  soluzioni  di
accoglimento per gruppi familiari.

4. Nell'ambito  dei contenuti di cui al comma 2, sono individuate
soluzioni urbanistiche  idonee per  i  luoghi  cimiteriali  ed  i
luoghi destinati all'esercizio del culto.

ARTICOLO 4
(Definizione delle aree attrezzate)

1. Le  aree attrezzate si distinguono in aree residenziali e aree
per il  transito. Le  aree attrezzate  residenziali  sono  quelle
destinate ad  accogliere le famiglie "Rom" e "Sinti" che chiedono
di stabilirsi  nel territorio comunale; le aree attrezzate per il
transito sono  quelle destinate alla collocazione dei servizi per
le  famiglie   "Rom"  e  "Sinti"  che  transitano  attraverso  il
territorio comunale.
L'assegnazione a  famiglie "Rom" e "Sinti" di aree residenziali o
altre  soluzioni   abitatrice  tiene   conto  dell'anzianità  di
presenza nel territorio, della volontà di permanervi, dei legami
di parentela o di affinità tra gruppi familiari.

2. Le  aree  attrezzate  residenziali  sono  definite  dal  Piano
Regolatore Generale comunale come zone residenziali B oppure C ai
sensi del   DM  2  aprile 1968 n. 1444; le aree attrezzate per il
transito sono  definite dal PRG comunale come zone F ai sensi del
DM  suddetto.

3. Le  aree attrezzate residenziali possono essere ricomprese nei
Piani di Zona per l'Edilizia Economica Popolare di cui alla legge
18 aprile  1962 n.  167. In tal caso la popolazione da accogliere
in dette  aree è  ricompresa nella determinazione del fabbisogno
insediativo residenziale comunale.

4.  Le  aree  residenziali  attrezzate  possono  essere  date  in
comodato.

5. Alle  famiglie "Rom"  e "Sinti"  dimoranti stabilmente  presso
l'area residenziale, a richiesta, è ivi concessa la residenza.

ARTICOLO 5
(Requisiti delle aree residenziali attrezzate)

1. Le  aree attrezzate  residenziali di  cui all'art. 4, comma 1,
sono dotate  degli standard  previsti per  la residenza di cui al
DM n. 1444/1968;

2.  Le   aree  attrezzate   residenziali  sono   dimensionate   e
localizzate secondo i seguenti criteri:

a) rispondenza  ad una capacità ricettiva di norma non superiore
   alle sessanta persone;
b) collocazione  delle aree attrezzate, ove possibile, su terreni
   di proprietà  comunale al fine di accelerare la realizzazione
   delle opere;
c) la  localizzazione deve garantire l'inserimento di queste aree
   in contesti  di vita  attiva dotati  degli elementi essenziali
   per rendere  l'esistenza quotidiana degli abitanti organizzata
   e interrelata  con il tessuto abitativo e sociale circostante,
   con l'organizzazione dei servizi socio-sanitari di zona, e con
   la rete degli istituti scolastici;
d) le  aree   residenziali non    devono  essere  localizzate  in
   prossimità   di    cantieri,   attrezzature   e   lavorazioni
   industriali, discariche, nè su arginature e non devono essere
   situate a  diretto contatto di cimiteri o di arterie di grande
   traffico;
e) le  aree vengono    suddivise  in    lotti    delimitati    da
   piantumazioni; tali  lotti sono  assegnati a singole famiglie,
   salva restando  la possibilità  di accorpamento di più lotti
   su esplicita  richiesta  degli  interessati,  ed  è  prevista
   altresì  la   realizzazione  di   strutture   per   attività
   collettive;
f) nei  singoli lotti deve essere realizzato uno spazio abitativo
   privato  che   consenta  l'espressione  di  condotte  di  vita
   domestica consone  al costume culturale delle famiglie "Rom" e
   "Sinti". Il  lotto va  predisposto per  l'accoglimento di  una
   cellula fissa,  nucleo di servizi primari, una cellula mobile,
   uno spazio  libero,  tutti  elementi  costituenti  il  sistema
   abitativo;
g) i  lotti assegnati  devono avere la dotazione fissa del nucleo
   dei servizi  essenziali comprendenti  un locale  con cucina  e
   veranda ed  un vano  per "wc"  e doccia,  dotati dei necessari
   allacciamenti  agli   impianti  pubblici   ed  affidati   alla
   conduzione dell'assegnatario.  Nel lotto sono previsti inoltre
   una piazzola  per la sosta delle "roulotte" o del "camper", ed
   un'area a verde per le attività all'aperto;

3. L'eventuale  sviluppo edilizio di questo nucleo essenziale, è
reso possibile  sulla base delle volumetrie che sono indicate nel
progetto presentato  dall'ente promotore. Per la realizzazione di
tali eventuali  sviluppi edilizi  il  progetto  indica  anche  le
tipologie costruttive  che sono  definite, con  la partecipazione
dei   nuclei    familiari   interessati,    sulla   base    delle
caratteristiche culturali  e delle attitudini professionali degli
stessi. A  tale scopo  sono promosse  iniziative per favorire, da
parte dei  "Rom" e  dei "Sinti"  residenti, la  realizzazione  di
moduli abitativi,  previa autorizzazione  rilasciata  dagli  enti
competenti.  Nella  organizzazione  delle  aree  è  promossa  la
partecipazione della  rappresentanza dei  "Rom" e  dei "Sinti", e
delle associazioni di volontariato.

ARTICOLO 6
(Requisiti delle aree attrezzate per il transito)

1. Le  aree attrezzate  per  il  transito  devono  rispondere  ai
seguenti requisiti:

a) ubicazione  in luoghi  tali da facilitare l'accesso ai servizi
   pubblici;
b) le  aree possibilmente  ombreggiate, devono  essere fornite di
   più prese di corrente, di più punti di erogazione dell'acqua
   e di più punti per il fuoco;
c) sono previsti lavatoi e vasche;
d) i  servizi igienici  per uomini e donne devono essere previsti
   in distinte strutture.

2. Tra  queste aree  non rientrano  quelle che i Comuni destinano
alla sosta delle giostre e "luna park".

3. I criteri per l'ammissione alle suddette aree sono definiti da
appositi regolamenti comunali. Il funzionamento e la manutenzione
delle aree di transito sono di competenza del Comune.

4. La permanenza nell'area per il transito può perdurare fino ad
un massimo  di giorni  dieci, salva  la possibilità  di  proroga
concessa  dal   Comune  ospitante   e  per  i  casi  di  ricovero
ospedaliero o per particolari necessità.

ARTICOLO 7
(Approvazione del programma a copertura di spesa)

1. Entro  il 30  novembre di  ciascun anno  i  Comuni  singoli  o
associati  e   le  Comunità   montane,  individuati   dal  PRAS,
presentano alla Giunta regionale i progetti per:

a) l'allestimento delle aree residenziali attrezzate;
b) l'allestimento delle aree attrezzate per il transito;
c) le altre soluzioni abitative di cui all'art. 3.

2. Alla domanda di cui al comma 1 sono allegati:

a) progetto   di   massima   con  inquadramento   urbanistico   e
   riferimento catastale;
b) preventivo   di   spesa  per  la  realizzazione  della  spesa,
   l'eventuale acquisizione  degli alloggi e delle aree medesime,
   nonchè preventivo delle spese generali di funzionamento.

3. Il  Consiglio regionale,  entro il  mese di marzo successivo a
quello di  presentazione dei  progetti da  parte dei  comuni,  su
proposta della Giunta regionale e previa valutazione dei progetti
da parte  della Commissione tecnica di cui all'art. 8, approva il
piano di riparto.

4. La  Giunta regionale  delibera l'assegnazione  dei  contributi
regionali, da  notificare ai  Comuni interessati; la liquidazione
dei contributi avviene con le seguenti modalità:

a) importo  pari al  30% con  atto  immediatamente  successivo  a
   quello di assegnazione;
b) importo pari al 50% alla aggiudicazione dei lavori;
c) ulteriore 20% alla conclusione dei lavori;
d) il  contributo regionale  di cui  al comma 3 è destinato alle
   spese   di   acquisizione   e/o   allestimento   delle   aree,
   all'acquisto ovvero alla ristrutturazione di edifici.

5. I  contributi di  cui al  presente articolo sono soggetti alla
disciplina di  cui all'art.  25 comma 17 del  DL  2 marzo 1989 n.
66, convertito  in Legge 24 aprile 1989 n. 144 e all'art. 1 comma
7 del  DL  18  gennaio 1993 n. 8 convertito con la legge 19 marzo
1993, n. 68.

ARTICOLO 8
(Commissione regionale per la valutazione  degli interventi e dei
progetti)

1. Per  il perseguimento  delle finalità  di cui  alla  presente
legge, entro  sessanta giorni  dalla sua  entrata  in  vigore  la
Giunta regionale costituisce una Commissione tecnica, composta da
funzionari dei  dipartimenti  sicurezza  sociale  ed  urbanistica
della Giunta regionale. La Commissione ha il compito di esaminare
i progetti  presentati dagli  enti di cui all'art. 7 ed esprimere
parere alla Giunta regionale.

2. Nello  svolgimento delle proprie mansioni, la Commissione deve
avvalersi della  consulenza delle  rappresentanze delle comunità
"Rom" e  "Sinti", di  esponenti delle  associazioni che operano a
sostegno dei  gruppi "Rom"  e "Sinti", di esperti facenti capo ad
enti, fondazioni e associazioni.

ARTICOLO 9
Regolamento comunale per la organizzazione  e gestione delle aree
residenziali attrezzate

1. Il Comune con proprio regolamento disciplina:

a) le condizioni per l'ammissione e per la permanenza nell'area;
b) le modalità di utilizzo dell'area;
c) le modalità di utilizzo dei servizi presenti.

Il regolamento  prevede  altresì  le  attività  lavorative  che
possono essere  svolte nelle  aree e  le modalità  per  la  loro
autorizzazione.

2. Il  regolamento disciplina  ogni altro  aspetto concernente le
regole di convivenza e prevede la costituzione di un comitato per
la gestione dell'area medesima con la presenza dei rappresentanti
dei "Rom" e "Sinti" presenti o di loro associazioni.

3. Il  Comune, tramite il personale del distretto socio-sanitario
nel cui  territorio è  ubicata l'area  residenziale, provvede ad
acquisire  le  informazioni  utili  ad  attuare  gli  adempimenti
igienico-sanitari di  obbligo, a  promuovere  le  prestazioni  di
natura sanitaria,  ove necessario,  ed a consentire l'inserimento
scolastico dei minori.

TITOLO II
ATTIVITà PER L'INTEGRAZIONE SOCIALE

ARTICOLO 10
(Sviluppo di attività formative e lavorative)

1. I  Comuni e le Comunità montane attuano idonee iniziative per
favorire l'inserimento dei "Rom" e dei "Sinti" nelle attività di
orientamento al  lavoro,  formazione  professionale  e  di  aiuto
all'occupazione.

2.  Il   personale  di   assistenza  sociale  dei  Comuni  aventi
competenza nel territorio interessato, procede ad una rilevazione
delle esigenze  manifestate dai  gruppi Rom e Sinti ai fini delle
iniziative di cui al comma 1.

3. I  Comuni o  le Comunità  montane trasmettono  alle  Province
competenti per territorio i risultati delle indicazioni di cui al
comma 2,  secondo le  modalità di cui alla LR 31 agosto 1994, n.
70 "Nuova disciplina in materia di formazione professionale".

ARTICOLO 11
(Formazione professionale)

1. Per  gli interventi  di formazione  professionale, le Province
competenti  per   territorio  elaborano  proposte  di  intervento
tenendo conto delle indicazioni fornite dai Comuni e nel rispetto
di quanto previsto dall'art. 6 della LR 70/94.

2. La  Regione eroga  i finanziamenti  per la  realizzazione  dei
programmi annuali.

ARTICOLO 12
(Interventi di inserimento al lavoro)

1. Fatto salvo quanto previsto dalle norme comunitarie, statali e
regionali ed, in particolare, quanto contenuto nella LR 26 aprile
1993, n.  27, nella  LR 7  marzo 1994, n. 23 e nella LR 12 aprile
1994, n.  29 per  gli interventi  di  aiuto  all'occupazione,  il
Consiglio regionale  ripartisce annualmente contributi ai Comuni,
a carico  del fondo sociale regionale e con le procedure previste
dal PRAS per:

a) l'acquisto  delle attrezzature  e la locazione di immobili per
   l'avvio di attività di lavoro autonomo;
b) lo sviluppo delle attività tradizionali;
c) incentivi alle imprese ai fini dell'assunzione;
d) favorire la costituzione di società cooperative.

2. Sono privilegiate quelle iniziative di sostegno dell'artigiano
di produzione  che siano più corrispondenti alla cultura "Rom" e
"Sinti", sentito il parere delle associazioni di categoria.

3. Il  contributo per  la locazione  di cui  alla lettera  a) del
comma 1,  può essere concesso per un periodo non superiore a tre
anni.

4. I requisiti e le modalità per accedere ai suddetti contributi
sono quelli  indicati dalle  leggi regionali  relative ai settori
interessati per gli interventi di cui ai commi 1, 2 e 3.

ARTICOLO 13
(Assistenza sanitaria)

1. Ai  "Rom" e  ai "Sinti"  sono  fornite  tutte  le  prestazioni
sanitarie dalla Azienda USL e quelle assistenziali dal Comune nel
cui territorio essi hanno abituale dimora.

2. L'Azienda  USL competente per territorio provvede a rilasciare
il documento  per l'assistenza  sanitaria  secondo  la  normativa
statale e regionale vigente.

3. Ai  non aventi  diritto all'assistenza sanitaria sono comunque
estese le  prestazioni rientranti  nelle campagne  di prevenzione
per la  collettività, organizzate  dall'Azienda USL ed approvate
dalla Regione, ai sensi delle disposizioni vigenti.

4. Il  Consiglio regionale, su proposta della Giunta, nell'ambito
del piano  di riparto  del  fondo  sociale  a  parametro  di  cui
all'art. 16  della LR  42/92, individua  una quota  capitaria  da
ripartire  ai   Comuni  quale   contributo  per   prestazioni  di
assistenza  sanitaria   ai  "Rom"  e  "Sinti"  per  i  quali  non
sussistono le  condizioni di  assicurazione al servizio sanitario
regionale, da  erogarsi attraverso  il volontariato  operante nel
settore della sanità.

ARTICOLO 14
(Scolarizzazione e istruzione)

1.  Allo   scopo  di   promuovere   l'assolvimento   dell'obbligo
scolastico secondo  le vigenti  leggi da  parte dei  "Rom" e  dei
"Sinti" in età scolare:

a) l'assistente  sociale competente  per  territorio  provvede  a
   verificare che l'obbligo scolastico sia regolarmente assolto e
   si adopera,  in collaborazione  con l'assistente  sanitaria di
   zona  e   con  l'istituzione  scolastica,  per  rimuovere  gli
   ostacoli che impediscono una normale frequenza del minore alla
   scuola;
b) i  Comuni,  avvalendosi  degli  operatori  propri,  di  quelli
   distrettuali delle  Aziende USL  ed eventualmente di volontari
   singoli o  delle associazioni  di volontariato,  accertano che
   sia stato attuato il pieno inserimento dei "Rom" e dei "Sinti"
   in  età   scolare  nelle  classi  in  collaborazione  con  le
   competenti autorità scolastiche.

2. I  Comuni svolgono  gli  interventi  ordinari  in  materia  di
diritto allo  studio secondo  le modalità  previste dalla  LR 19
giugno 1981,  n. 53  "Interventi per  il diritto  allo studio", e
successive modificazioni.
Ai sensi dell'art. 9 della legge 53/81, i Comuni possono accedere
a contributi  regionali a  programma di  cui all'art. 16 della LR
42/92.
Il piano  di indirizzo  per il  diritto allo studio stabilisce le
modalità per  la definizione  dei progetti  di area,  nonchè  i
criteri per  l'organizzazione  e  la  gestione  degli  interventi
ordinari da parte dei Comuni.

ARTICOLO 15
(Educazione permanente e interscambio culturale

1.  Ai   fini  della  salvaguardia  e  della  valorizzazione  del
patrimonio culturale  dei "Rom"  e dei  "Sinti" la  Regione,  con
propri progetti:

a) si  adopera per  conservare la  lingua, la  storia, i costumi,
   istituendo corsi  in lingua  "romanè", gestiti  dai Comuni  e
   finanziati dalla Regione;
b) incentiva lo svolgimento di manifestazioni tradizionali;
c) valorizza    la    produzione    artigianale,    favorendo  la
   partecipazione a mostre e mercati.

2. Gli  interventi educativi rivolti alla popolazione adulta sono
disciplinati  dalla  LR  28  giugno  1979  n.  29,  e  successive
modificazioni.

ARTICOLO 16
Norme finanziarie)

1. Agli oneri di spesa derivanti dall'applicazione della presente
legge si fa fronte con le risorse iscritte ai seguenti capitoli:

- al cap. 17090 dell'esercizio 1995, per gli
interventi di cui all'art. 7                       L. 620.471.000

- al  cap.  17100  dell'esercizio  1995,  per  gli
interventi di cui all'art. 12                      L. 306.628.000

2. Per gli esercizi successivi si provvede con legge di bilancio.

ARTICOLO 17
(Norma finale e abrogazioni)

1.  Gli  interventi  di  cui  all'art.  13,  comma  4,  decorrono
dall'anno finanziario  1996 ed  ad essi  si farà  fronte con  la
relativa legge di bilancio.

2. La  LR 12-3-1988,  n. 17  "Interventi per la tutela dell'ETNIA
ROM" è abrogata.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 18 aprile 1995

CHITI

La presente  legge è  stata approvata dal Consiglio regionale il
7-3-1995 ed  è stata  vistata dal  Commissario del Governo il 10
aprile 1995.



NOMADI

