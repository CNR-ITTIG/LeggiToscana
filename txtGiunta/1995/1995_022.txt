Nuove modificazioni  ed  integrazioni  alle  Leggi  regionali  13
giugno 1983, nn. 47 e 48.

Il Consiglio Regionale ha approvato il 7-2-1995
Il Commissario del Governo ha apposto il visto il 18-2-1995
Il Presidente  della Giunta  Regionale promulga la seguente legge
regionale:

ARTICOLO 1
(Trattamento indennitario dei consiglieri regionali)

1. Il trattamento indennitario spettante ai consiglieri regionali
si articola in:

1) indennità di carica e indennità di funzione;
2) indennità per rimborso delle spese;
3) indennità di missione;
4) indennità per fine mandato;
5) assegno vitalizio

2.  Alle  LL.RR.  13  giugno  1983  nn.  47  e  48  e  successive
modificazioni  e   integrazioni  sono   apportate  le   ulteriori
modificazioni e integrazioni di cui alla presente legge.

ARTICOLO 2
(Modificazione dell'art. 2 della LR 13 giugno 1983 n. 47)

1. L'art.  2 della LR 13 giugno 1983 e successive modificazioni o
integrazioni è modificato come segue:

a) Il primo comma è così sostituito:
   "1. L'indennità  mensile di  carica dei consiglieri regionali
   è stabilita  nella misura  del  65%  dell'indennità  mensile
   lorda percepita  dai componenti  della Camera  dei Deputati ai
   sensi dell'art. 1 della legge 31 ottobre 1965 n. 1261."
b) Il secondo comma è così sostituito:
   "2. Le  variazioni dell'indennità  di  carica  percepite  dai
   componenti  della   Camera  dei   Deputati   determinano   una
   variazione  proporzionale  delle  indennità  dei  consiglieri
   regionali  ad  essa  ragguagliate.  Le  variazioni  delle  due
   indennità hanno  la medesima  decorrenza.  L'ammontare  della
   variazione è  accertato  con  deliberazione  dell'Ufficio  di
   presidenza del Consiglio regionale".
   
ARTICOLO 3
(Introduzione dell'art. 2 bis della LR 47/1983)

Nella LR  13 giugno  1983 n.  47  e  successive  modificazioni  o
integrazioni è introdotto il seguente art. 2 bis:

   "1. Sulla  indennità di  carica di cui all'art. 2 è disposta
   una trattenuta  complessiva obbligatoria nella misura del 22%,
   a titolo  di contributo  per la corresponsione dell'indennità
   di fine mandato (pari al 5%) e dell'assegno vitalizio (pari al
   17%).
   
ARTICOLO 4
(Introduzione dell'art. 2 ter della LR 13 giugno 1983 n. 47)

Nella LR  13 giugno  1983 n.  47  e  successive  modificazioni  e
integrazioni è introdotto il seguente art. 3 ter:

   "Art. 3 ter
   
   1. Ai  consiglieri regionali che svolgono particolari funzioni
   compete, in  aggiunta alla indennità prevista all'art. 2, una
   indennità di  funzione commisurata  alle seguenti percentuali
   dell'indennità mensile  lorda percepita  dai componenti della
   Camera dei Deputati:
   
   a) Presidente   della    Giunta  regionale  e  Presidente  del
      Consiglio regionale: 25%;
   b) Componente  della Giunta  regionale e  Vice Presidente  del
      Consiglio regionale: 15%;
   c) Consigliere   Segretario   del  Consiglio e  Presidente  di
      Commissione: 10%;
   d) Vice  Presidente e  Consigliere Segretario  di Commissione:
      5%.
   
2. Le  indennità di cui al presente articolo non sono cumulabili
tra loro.  Al consigliere  che svolga  più di una delle funzioni
indicate è corrisposta l'indennità più favorevole.

3. Le  indennità di  cui al presente articolo sono corrisposte a
decorrere dalla  data di  assunzione della  carica e per tutta la
durata della stessa."

ARTICOLO 5
(Modificazione dell'art. 3 della LR 13 giugno 1983 n. 47)

1. Al  secondo comma  dell'art. 3 della LR 13 giugno 1983 n. 47 e
successive modificazioni  o integrazioni,  le  parole  "ogni  sei
mesi" sono sostituite dalle parole "entro il 30 settembre di ogni
anno" e  dopo la  parola "precedente"  sono  inserite  le  parole
"ovvero una dichiarazione negativa"

2. Dopo  il secondo  comma dell'art.  3 della LR 13 giugno 1983 e
successive modificazioni è inserito il seguente comma:

   "In  caso   di  inadempienza   all'obbligo  di  cui  al  comma
   precedente, il  Presidente  del  Consiglio  regionale  diffida
   entro quindici  giorni dalla scadenza del termine ad adempiere
   entro i  successivi  quindici  giorni.  Nel  caso  in  cui  il
   consigliere persista  nell'inadempimento,  il  Presidente  del
   Consiglio  informa  l'Assemblea  non  oltre  la  prima  seduta
   successiva."
   
ARTICOLO 6
(Modificazione dell'art. 2 della LR 13 giugno 1983 n. 48)

1.  L'art.  3  della  LR  13  giugno  1983  n.  48  e  successive
modificazioni e integrazioni è così modificato:

a) al  primo comma  sono soppresse  le  parole  "al  netto  delle
   ritenute per fine mandato e fiscali"
b) il terzo comma è soppresso.

ARTICOLO 7
(Modificazione dell'art. 5 della LR 48/1983)

1. All'art.  5 della  LR 13  giugno 1983  n. 48  è  aggiunto  il
seguente comma:

   "L'assegno vitalizio  è cumulabile,  senza detrazione alcuna,
   con ogni  altro eventuale trattamento di quiescenza spettante,
   a qualsiasi titolo, al consigliere cessato dal mandato."
   
ARTICOLO 8
(Modificazione dell'art. 6 della LR n. 48/1983)

1. Il  primo comma  dell'art. 7  della LR 13 giugno 1983 n. 48 è
sostituito dai seguenti:

   "1. Hanno  diritto  all'assegno  vitalizio,  indipendentemente
   dall'età e dalla durata dell'effettivo mandato, i consiglieri
   regionali  i  quali  divengano  totalmente  e  permanentemente
   inabili  al   lavoro  nel  corso  dell'esercizio  del  proprio
   mandato.
   
2. Qualora  l'inabilità totale e permanente al lavoro sia dovuta
a cause  dipendenti dall'esercizio  del mandato, l'assegno spetta
anche se  essa si  verifichi o sia provata dopo la cessazione del
mandato, ma  entro il  termine di  cinque anni  dalla  cessazione
stessa.

3. Se  nonostante la  dichiarazione di  inabilità il consigliere
svolge  una   attività  continuativa  di  lavoro  dipendente  od
autonoma, l'assegno  vitalizio non  spetta, e se già concesso è
revocato. L'Ufficio di Presidenza può eseguire ogni accertamento
e può  richiedere all'interessato  l'esibizione di certificati o
documenti e  la sottoscrizione di dichiarazioni, disponendo anche
la  sospensione   dell'erogazione  dell'assegno,  fino  a  quando
l'interessato non adempia.

4. Non  è considerato  quale attività  di lavoro,  ai fini  del
comma precedente, l'esercizio di cariche pubbliche elettive.

5. Costituiscono  in ogni  caso permanente  inabilità a proficuo
lavoro, ai  fini della  presente legge,  le lesioni  o infermità
rientranti in  quelle previste  nelle  categorie  I  e  II  della
tabella A annessa alla legge 10 agosto 1950 n. 648."

ARTICOLO 9
(Modificazioni dell'art. 7 della LR 48/1983)

1. Il  terzo comma  dell'art. 7  della LR  13 giugno 1983 n. 48 e
successive modificazioni o integrazioni è così sostituito:

"L'assegno vitalizio  decorre dal mese successivo a quello in cui
è stata presentata la relativa domanda."

ARTICOLO 10
(Modificazione dell'art. 10 della LR 48/1983)

1. All'art.  10 della  LR 13  giugno  1983  n.  48  e  successive
modificazioni o integrazioni è aggiunto il seguente comma:

   "Il  consigliere   che  abbia  ottenuto  la  restituzione  dei
   contributi  erogati,   qualora  sia   rieletto  in  successive
   legislature ha  diritto, su  domanda, a  versare nuovamente  i
   contributi suddetti."
   
ARTICOLO 11
(Sostituzione dell'art. 12 della LR 48/1983)

1. L'art.  12  della  LR  13  giugno  1983  n.  48  e  successive
modificazioni o integrazioni è sostituito dal seguente:

Misura dell'assegno vitalizio

   "1.  L'ammontare  dell'assegno  vitalizio  è  determinato  in
   percentuale sulla indennità mensile lorda di carica spettante
   ai consiglieri nel mese cui si riferisce l'assegno.
   
2. La  misura dell'assegno vitalizio varia in relazione al numero
di anni di mandato legislativo secondo la seguente tabella:

      anni di                percentuali sulla
   contribuzione          indennità mensile lorda
        5                           20%
        6                           23%
        7                           26%
        8                           29%
        9                           32%
        10                          35%
        11                          38%
        12                          41%
        13                          44%
        14                          47%
   15 anni e oltre                  50%
   
ARTICOLO 12
(Modificazioni dell'art. 13 della LR 48/1983)

1. Il  terzo comma  dell'art. 13  della LR 13 giugno 1983 n. 48 e
successive modificazioni o integrazioni è soppresso.

ARTICOLO 13
(Sostituzione dell'art. 14 della LR 48/1983)

1.  L'art.  14  dell  LR  13  giugno  1983  n.  48  e  successive
modificazioni o integrazioni è sostituito dal seguente:

   "Art. 14
   (Quota aggiuntiva di trattenuta)
   
   1. Il  consigliere, previo  versamento per tutta la durata del
   mandato di  una quota  aggiuntiva pari al 25% della trattenuta
   obbligatoria per  la corresponsione dell'assegno vitalizio, ha
   diritto di determinare l'attribuzione in caso di decesso, o al
   coniuge o  convivente ovvero ai figli di una quota pari al 50%
   dell'importo lordo  dell'assegno vitalizio  a  lui  spettante.
   Condizione necessaria perché si determini questa attribuzione
   è che il consigliere, al momento del decesso abbia conseguito
   i requisiti di contribuzione prescritti per la maturazione del
   diritto all'assegno vitalizio.
   
2. Nel caso in cui la quota dell'assegno sia attribuita ai figli,
essa è  suddivisa in  parti uguali.  I figli  hanno diritto alla
quota loro attribuita fino al compimento della maggiore età o se
studenti, fino  al compimento  del ventiseiesimo  anno, salvo  il
caso di  totale invalidità  a proficuo lavoro accertata ai sensi
di legge.  La perdita  del diritto  da parte  di uno o più figli
alla parte  di quota  spettante comporta la redistribuzione della
quota complessiva tra gli altri figli.

3. L'ottenimento  del beneficio  di cui  ai commi  precedenti  è
subordinato  alla  comunicazione  all'Ufficio  di  presidenza  di
volersene avvalere.  Il Consiglio può in ogni momento modificare
l'indicazione nominativa delle persone beneficiarie.

4. Sia  la comunicazione  di cui  al comma  3, sia l'inizio della
contribuzione di  cui al  comma 1,  devono aver  luogo  entro  60
giorni dall'assunzione  del mandato consiliare, pena la decadenza
dal diritto di chiedere il beneficio. Tale causa di decadenza non
opera in  caso di  matrimonio o  convivenza ovvero  di nascita di
figli successivamente  all'inizio del  mandato consiliare: in tal
caso il  termine per  la comunicazione  decorre  dalla  data  del
matrimonio  o   di  inizio  della  convivenza  accertata  tramite
produzione del  certificato di residenza ovvero dalla nascita dei
figli; e l'obbligo del pagamento della quota aggiuntiva di cui al
comma 1  retroagisce alla  data di  assunzione  della  carica  di
consigliare.

5. Qualora  uno dei  beneficiari della quota dell'assegno entri a
far parte  del Consiglio  regionale, il  pagamento della medesima
resta sospeso per tutta la durata di esercizio del mandato, ed è
ripristinato alla  cessione di  questo. La quota dell'assegno non
è comunque  cumulabile con  l'assegno vitalizio diretto a carico
del Consiglio  regionale. Il  diritto alla  quota,  salvo  quanto
disposto al  comma 2,  si estingue con la morte della persona che
ne ha beneficiato al momento del decesso del consigliere.

ARTICOLO 14
(Modificazione dell'art. 24 della LR 48/1983)

1. L'art.  24 della  LR 13  giugno 1983  n. 48 è modificato come
segue:

a) alla  lettera b)  dopo la  parola "decadenza" sono aggiunte le
   parole "salvo  il diritto  alla  restituzione  delle  relative
   trattenute, senza interessi".
b) alla  lettera c)  le parole "agli aventi causa di cui all'art.
   14" sono sostituite dalle parole "agli eredi".

ARTICOLO 15
(Abrogazione di articoli della LR 48/1983)

1. Gli  articoli 1, 2, 4, 17, 18, 19 e 26 della LR 13 giugno 1983
n. 48 e successive modificazioni e integrazioni sono abrogati.

ARTICOLO 16
(Oneri per il trattamento indennitario dei consiglieri)

1. A  decorrere dal  1 febbraio  1995 il  fondo di previdenza dei
consiglieri regionali  di cui  alla LR  13 giugno  1983 n.  48  e
successive modificazioni  e integrazioni  è soppresso.  Tutte le
funzioni del  fondo sono  trasferite al bilancio regionale. Entro
il 28  febbraio  1995  l'Ufficio  dei  Presidenza  del  Consiglio
provvede,  con   propri  atti,   a  predisporre  gli  adempimenti
necessari  in  ordine  alla  cessazione  dell'attività  ed  alla
definizione dello  stato patrimoniale  del fondo.  Le  risultanze
patrimoniali del fondo sono trasferite al bilancio della Regione.

2. A decorrere dal 1 febbraio 1995 le spese già rientranti nelle
funzioni  del   soppresso  fondo   sono  a  carico  del  bilancio
regionale. Tutte  le incombenze  ad  esse  inerenti  sono  curate
dall'Ufficio di  Presidenza attraverso  gli uffici  del Consiglio
regionale. Nello svolgimento delle proprie attività l'Ufficio di
presidenza assicura la costante informazione ai gruppi consiliari
ed alla Associazione degli ex consiglieri regionali.

ARTICOLO 17
(Disposizione transitoria)

1. Le  norme di  cui ai precedenti articolo 2 e seguenti relative
alla  misure   dell'indennità   di   carica   e   di   funzione,
dell'indennità di fine mandato e degli assegni vitalizi, nonché
alle relative  trattenute, spettanti  ai consiglieri regionali si
applicano a  decorrere dalla  legislatura successiva  a quella di
entrata in  vigore della  presente legge;  per i  consiglieri  in
carica o  cessati dal  mandato  alla  data  di  cessazione  della
legislatura in  corso l'indennità  di fine mandato e gli assegni
vitalizi continuano  ad essere  regolati dalla disciplina vigente
alla data dell'entrata in vigore della presente legge.

2. In  deroga a  quanto disposto dal comma precedente, per quanto
concerne l'assegno  indiretto di  cui all'art.  13, i consiglieri
regionali  eletti  nella  legislatura  successiva  alla  data  di
entrata  in   vigore  della  presente  legge,  entro  il  termine
perentorio di  60 giorni  dall'assunzione del mandato consiliare,
possono optare  per il regime introdotto della presente legge; in
tal caso  sono assoggettati  ad una  ulteriore  quota  aggiuntiva
dello  0,3%  per  ogni  anno  di  mandato  consiliare  svolto  in
precedenti legislature.

ARTICOLO 18
(Abrogazione)

1.  Oltre  a  quanto  disposto  degli  articoli  precedenti  sono
abrogate le altre disposizioni delle LL.RR. 13 giugno 1983 nn. 47
e 48  e successive modificazioni o integrazioni incompatibili con
la presente legge.

ARTICOLO 19
(Testo attualizzato)

1. Entro  un mese  dall'entrata in  vigore della  presente  legge
l'Ufficio di  Presidenza del  Consiglio predispone un testo unico
attualizzato di  tutte le disposizioni normative vigenti relative
al trattamento giuridico ed economico dei consiglieri regionali.

ARTICOLO 20
(Norma finanziaria)

1. Agli oneri derivanti dall'applicazione della presente legge, a
decorrere dall'anno  1995, si  fa  fronte  con  gli  stanziamenti
dell'apposito capitolo  di  spesa  previsto  nel  bilancio  della
Regione per il funzionamento del Consiglio regionale.

La presente  Legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 27 febbraio 1995

CHITI

La presente legge è stata approvata dal Consiglio regionale il 7
febbraio 1995  ed è stata vistata dal Commissario del Governo il
18 febbraio 1995.



ENTE REGIONE
ORGANI

