Norme per lo smaltimento dei rifiuti.

Il Consiglio Regionale ha approvato il 20-12-1994
Il Commissario del Governo ha apposto il visto il 7-1-1995
Il Presidente  della Giunta  Regionale promulga la seguente legge
regionale:

ARTICOLO 1
(Finalità e oggetto della legge)

1. La Regione, con la presente legge, in  attuazione del  DPR  10
settembre 1982,  n. 915,  della L. 29 ottobre 1987 n. 441 e della
L. 9  novembre 1988 n. 475, detta norme in materia di smaltimento
dei rifiuti  e sostiene,  anche con risorse finanziarie, tutte le
iniziative volte  alla realizzazione di un sistema di smaltimento
che promuova  ed attivi  la massima  selezione, il  recupero e la
produzione di energia.

2. La Regione assicura che le opere e gli interventi rispondano a
criteri  di   economia,  di   efficienza  e  di  efficacia  nella
esecuzione e nella gestione con le massime garanzie ambientali. A
tal fine  persegue il  decentramento territoriale  degli atti  di
programmazione, di  quelli di  gestione  e  dell'esercizio  delle
funzioni amministrative,  in attuazione  degli artt. 3 e 14 della
L. 8 giugno 1990, n. 142.

3. A  tal fine  ripartisce le  competenze  tra  Regione  ed  Enti
locali, disciplina  gli atti  e le  procedure di  programmazione,
prevede interventi  speciali nei  casi di  necessità ed urgenza,
eroga finanziamenti.

ARTICOLO 2
(Competenze della Regione)

1. Sono di competenza della Regione:

a) l'approvazione  del  piano  regionale  di  organizzazione  dei
   servizi di  smaltimento  dei  rifiuti,  con  i  contenuti,  le
   procedure e gli effetti di cui agli artt. 5, 6 e 10;
b) l'approvazione  dei   progetti  e  degli    elaborati  tecnici
   riguardanti gli  impianti di trattamento dei rifiuti tossici e
   nocivi,  le  discariche  di  seconda  categoria,  tipo  C,  le
   discariche di terza categoria e gli impianti interessati dalle
   procedure di cui all'art. 14;
c) la  realizzazione e gestione degli impianti per lo smaltimento
   dei rifiuti tossici e nocivi di cui alla lettera b);
d) le  autorizzazioni all'esercizio  degli impianti  approvati ai
   sensi della  lett. b)  e l'autorizzazione  allo smaltimento di
   rifiuti  tossici   e  nocivi   nelle  discariche   di  seconda
   categoria, tipo B;
e) gli  atti di  occupazione e  di espropriazione e comunque ogni
   altro atto  di competenza  degli  enti  locali  per  delega  o
   attribuzione  da   parte  della   Regione  necessari   per  la
   realizzazione degli impianti di cui alla lett. b);
f) l'emanazione  di atti per sopperire a situazioni di necessità
   ed urgenza;
g) l'adozione di norme tecniche per l'espletamento delle funzioni
   attribuite dalla presente legge agli enti locali;
h) la definizione delle priorità degli interventi;
i) la definizione degli standard tecnici ed economici dei servizi
   di smaltimento dei rifiuti;
l) la  definizione di  un sistema di controllo della gestione del
   servizio per  il  raggiungimento  degli  standard  tecnici  ed
   economici;
m) la  concessione  di  finanziamenti  mediante  l'erogazione  di
   contributi in  conto capitale e secondo le procedure del fondo
   di rotazione  previsto dalle  norme finanziarie della presente
   legge per:
   - la  realizzazione degli  interventi ritenuti  prioritari  ai
     sensi della lettera h);
   - la  realizzazione dei  progetti e di servizi per la raccolta
     differenziata dei rifiuti;
n) la  concessione di finanziamenti di cui alle norme finanziarie
   della presente legge per:
   - la  redazione di    progetti,  di    studi  e      ricerche,
     l'organizzazione  di   mostre  e   convegni   di   attività
     didattiche di  divulgazione e  di iniziative di informazione
     all'opinione  pubblica   anche  mediante   pubblicazione   e
     distribuzione di materiale avente la finalità di ridurre la
     quantità dei rifiuti e favorire la selezione ed il recupero
     di materiale;
   - il sostegno delle iniziative coerenti con le finalità della
     presente legge  promosse da  organismi pubblici,  privati ed
     associativi;
   - la  promozione e  partecipazione a  iniziative  a  carattere
     interregionale,   nazionale    e   promosse   dagli   organi
     dell'Unione Europea;  le iniziative  di  cui  sopra  possono
     essere affidate  anche  alle  Province  su  richiesta  delle
     medesime;
o) le  altre   funzioni  attribuite  dalla  presente  legge  alla
   competenza regionale.

2. I  provvedimenti di  cui alla  lett. b)  del primo comma, sono
assunti previa  acquisizione del  parere sulla compatibilità del
progetto, ai  sensi dell'art.  3 bis della L. 29-10-1987, n. 441,
espresso  dalla  Conferenza  regionale  per  lo  smaltimento  dei
rifiuti di  cui all'art. 11. L'approvazione regionale produce gli
effetti di  cui all'art.  3 bis,  secondo comma,  della L. 29-10-
1987, n. 441.

3. Con  deliberazione del  Consiglio regionale, su proposta della
Giunta, la  realizzazione e  gestione degli  impianti di  cui  al
primo comma, lettera c), può essere affidata in concessione agli
enti locali  territorialmente interessati  o  ad  altri  soggetti
pubblici o privati.

4. Gli  atti di  cui al primo comma, lett. f), sono di competenza
del Presidente della Giunta regionale.

5. Le altre attribuzioni di cui al primo comma sono di competenza
della Giunta regionale, in quanto non diversamente disposto dalla
presente legge,  semprechè non  appartenente alle  categorie  di
atti disciplinati dall'articolo 21 dello Statuto.

ARTICOLO 3
(Competenze della Province)

1. Sono  delegate alle Province, per il rispettivo territorio, le
funzioni di  redazione e approvazione del piano di organizzazione
dei servizi  di smaltimento  dei rifiuti,  con  le  procedure,  i
contenuti e gli effetti di cui agli articoli 7, 8 e 10.

2. Sono  inoltre di  competenza delle province, per il rispettivo
territorio:

a) l'approvazione  dei   progetti  e  degli    elaborati  tecnici
   riguardanti gli  impianti di  smaltimento di  rifiuti urbani e
   speciali,  non  tossici  e  nocivi,  le  discariche  di  prima
   categoria, seconda  categoria tipo  A e  B e  gli impianti  di
   stoccaggio provvisorio di rifiuti tossici e nocivi;
b) l'autorizzazione  alla  realizzazione  e  all'esercizio  degli
   impianti approvati ai sensi della precedente lettera a);
c) l'autorizzazione   all'esercizio  di  impianti  di  stoccaggio
   provvisorio di rifiuti tossici e nocivi, fermo quanto disposto
   dall'articolo 15 del DL 7 settembre 1994, n. 530;
d) l'autorizzazione  per lo spandimento dei fanghi in agricoltura
   di cui al DLgs 27 gennaio 1992, n. 99;
e) le  autorizzazioni relative agli oli usati di cui  al  DLgs 27
   gennaio 1992, n. 95;
f) l'esercizio  delle funzioni amministrative previste  dal  DLgs
   27 gennaio 1992, n. 100 relative ai rifiuti dell'industria del
   biossido di titanio;
g) l'esercizio  delle  funzioni  in  materia  di  esportazione  e
   importazione di  rifiuti previste  dal  DM 22 ottobre 1988, n.
   457;
h) l'esercizio  delle funzioni  di cui  al  DLgs 27 gennaio 1992,
   n. 132 per la parte di competenza delle province;
i) il  controllo sulle  attività di  trattamento e  stoccaggio e
   riutilizzo dei  residui nonchè le funzioni di cui all'art. 5,
   secondo comma, del DL 7 settembre 1994, n. 530;
l) le autorizzazioni per le operazioni di trattamento, stoccaggio
   e riutilizzo dei residui derivanti da cicli di produzione e di
   consumo, ai  sensi dell'art.  8 del  DL  7  settembre 1994, n.
   530;
m) le  funzioni di    vigilanza  sulle    attività  inerenti  lo
   smaltimento di  rifiuti non  attribuite dalla  presente  legge
   alla Regione;
n) le  altre funzioni  attribuite  dalla    presente  legge  alle
   Province.

3. La  Provincia approva  i progetti di cui al comma 2, lett. a),
previa acquisizione  del parere  di compatibilità  ambientale  e
territoriale, ai  sensi dell'art. 3 bis della L. 29 ottobre 1987,
n. 441,  espresso dalla Conferenza provinciale per lo smaltimento
dei  rifiuti   di  cui  al  successivo  art.  12.  L'approvazione
provinciale produce  gli effetti  di cui all'art. 3 bis, comma 2,
della L. 29 ottobre 1987, n. 441.

ARTICOLO 4
(Competenze dei Comuni)

1. Sono  di competenza  dei Comuni  le funzioni di smaltimento di
rifiuti urbani  ed assimilati  conferiti al  servizio pubblico ai
sensi del  Regolamento comunale  previste  dall'art.  3  del  DPR
10.9.1982, n.  915 e dalle altre disposizioni statali, nonchè la
realizzazione e gestione dei relativi impianti.

2. I  Comuni possono esercitare le funzioni di cui al primo comma
tramite loro consorzi o altre forme associative di enti locali di
cui alla legge 8 giugno 1990, n. 142.

3. I  Comuni possono  altresì affidare in concessione a soggetti
pubblici e  privati la realizzazione e la gestione degli impianti
e dei servizi di cui al primo e secondo comma.

ARTICOLO 5
(Contenuti del piano regionale)

1. Il  piano regionale  detta prescrizioni  di carattere generale
per la redazione dei piani provinciali, con riferimento a:

a) l'individuazione e la programmazione degli interventi;
b) l'indicazione  degli interventi  più  idonei  ai  fini  della
   riduzione e semplificazione dei flussi di rifiuti da inviare a
   impianti di smaltimento finale;
c) gli  obiettivi della raccolta differenziata dei rifiuti solidi
   urbani e assimilati;
d) la localizzazione degli impianti;
e) le tecnologie impiantistiche;
f) la  realizzazione degli  impianti finalizzati  al recupero  di
   materiali ed energia nonchè la caratterizzazione dei prodotti
   recuperati e i relativi processi di commercializzazione;
g) i  criteri per    l'adozione  di    soluzioni  di  smaltimenti
   realizzabili per blocchi funzionali;
h) l'individuazione  di soluzioni  di smaltimento compatibili con
   l'ambiente e  convenienti sul  piano dell'investimento e della
   gestione;
i) l'analisi della compatibilità ambientale degli impianti;
l) l'indicazione  delle fonti  per il  reperimento delle  risorse
   finanziarie necessarie alla realizzazione degli impianti;
m) l'individuazione  degli interventi  prioritari da ammettere ai
   finanziamenti;
n) la  riorganizzazione dei  servizi  di  raccolta,  trasporto  e
   smaltimento dei rifiuti;
o) la definizione di un sistema di standard tecnici ed economici;
p) la  definizione di  sistemi di  controllo della  gestione  dei
   servizi in relazione agli standard.

2. Il piano regionale contiene inoltre:

a) la  determinazione delle caratteristiche e delle quantità dei
   rifiuti tossici e nocivi esistenti;
b) il  rilevamento e la descrizione degli impianti di smaltimento
   di rifiuti tossici e nocivi esistenti;
c) l'individuazione  dei metodi  e degli impianti più idonei per
   il recupero e lo smaltimento dei rifiuti tossici e nocivi;
d) la  localizzazione degli  impianti di  smaltimento di  rifiuti
   tossici e nocivi;
e) le modalità e i tempi di realizzazione degli interventi;
f) le modalità per il finanziamento degli interventi;

3. Il piano regionale indica altresì la propria durata.

ARTICOLO 6
(Piano regionale di organizzazione dei servizi di smaltimento dei
rifiuti: procedure)

1.  Il   piano  regionale   di  organizzazione   dei  servizi  di
smaltimento dei  rifiuti è approvato dal Consiglio regionale, su
proposta della  Giunta, sentite le Province, nonchè i Comuni nel
cui territorio  sono individuati  i siti  per  la  localizzazione
degli impianti  di smaltimento  dei rifiuti  tossici e nocivi. Il
piano è  sottoposto  al  parere  del  Comitato  Tecnico  di  cui
all'art. 11,  limitatamente alla localizzazione delle aree idonee
alla realizzazione  degli impianti  di smaltimento  di competenza
regionale. Il  Piano è  approvato anche per stralci funzionali e
comunque secondo  i contenuti  di cui  all'art. 5  entro un  anno
dall'entrata in vigore della presente legge.

2. Le  Province esprimono  il proprio  parere  sul  piano  previa
verifica con  i Comuni  del rispettivo  territorio. A tal fine la
Giunta regionale  invia  la  proposta  di  piano  regionale  alle
Province,   le    quali   convocano    apposite   Conferenze   di
programmazione, ai  sensi dell'art. 16 della LR 9 giugno 1992, n.
26. I pareri delle Province, unitamente alle determinazioni delle
Conferenze di programmazione, devono pervenire alla Regione entro
i  due   mesi  successivi   all'invio  della  proposta  di  piano
regionale.

3. Il  piano regionale  è pubblicato  sul  bollettino  ufficiale
della Regione Toscana ed acquista efficacia dal trentesimo giorno
successivo alla data di pubblicazione.

ARTICOLO 7
(Contenuti dei piani provinciali)

1. Il piano provinciale contiene:

a) la  determinazione delle caratteristiche e delle quantità dei
   rifiuti non tossici e nocivi;
b) il  rilevamento e  la  descrizione  dei  servizi  di  raccolta
   differenziata e  degli impianti  esistenti di  trattamento, di
   rigenerazione, di  recupero, di  riciclo,  di  innocuizzazione
   finalizzata allo smaltimento dei rifiuti non tossici e nocivi;
c) la  determinazione dei  bacini  ottimali  di  smaltimento,  in
   relazione  alle   tipologie  ed   alle  quantità  di  rifiuti
   prodotti, all'economia dei trasporti e alle soluzioni tecniche
   adottate;
d) l'individuazione  dei metodi  e degli  impianti di smaltimento
   più idonei, in relazione alle quantità, alle caratteristiche
   dei rifiuti e agli impianti esistenti ed alle prescrizioni del
   piano regionale;
e) l'individuazione del sistema integrato dei servizi di raccolta
   differenziata e relative attività di recupero;
f) l'individuazione delle frazioni di rifiuti oggetto di raccolta
   differenziata e ai relativi obiettivi e modalità di recupero;
g) l'individuazione  delle zone,  ed eventualmente  dei siti, ove
   localizzare  gli  impianti  di  smaltimento  dei  rifiuti  non
   tossici e nocivi per ogni bacino di utenza;
h) le modalità ed i tempi per l'attuazione del piano;
i) la  localizzazione ed il dimensionamento delle aree da adibire
   a centri  di raccolta  di veicoli a motore, rimorchi e simili,
   nonchè alla definizione delle modalità per la loro gestione;
l) la  valutazione   degli    oneri    finanziari  connessi  alla
   realizzazione degli intervenuti;
m) i  tempi entro  i quali devono essere presentati i progetti di
   adeguamento  o   costruzione  e  gestione  degli  impianti  di
   smaltimento previsti dal piano;
n) i tempi entro i quali devono iniziare e terminare i lavori, in
   riferimento agli  interventi  per  i  quali  sono  già  stati
   approvati i progetti ma non sono stati aperti i cantieri.

ARTICOLO 8
(Piani provinciali  di organizzazione  dei servizi di smaltimento
dei rifiuti: procedure)

1.  I   piani  provinciali   di  organizzazione  dei  servizi  di
smaltimento  dei  rifiuti  sono  approvati,  nel  rispetto  delle
prescrizioni generali  contenute nel  piano regionale,  entro  un
anno  dall'entrata   in  vigore  di  detto  piano  o  da  stralci
funzionali di  esso approvati  ai sensi  dell'articolo  6,  primo
comma.

2.  Le   province   adottano   il   piano   provinciale,   previa
consultazione  dei   comuni,  dei  consorzi  di  comuni  e  delle
comunità montane.

3.  Il  piano  adottato  è  depositato  nella  segreteria  della
Provincia per  30  giorni,  entro  i  quali,  chiunque  vi  abbia
interesse, può  prenderne  visione  e  presentare  osservazioni.
Dell'avvenuto deposito  è data  notizia sul bollettino ufficiale
della Regione Toscana e su almeno due quotidiani locali.

4. La  Provincia si  pronuncia sulle  osservazioni presentate  ed
approva il  piano entro  60 giorni  dalla scadenza del termine di
cui al terzo comma.

5. Il  piano provinciale  è pubblicato  sul Bollettino Ufficiale
della  Regione  Toscana  ed  acquista  efficacia  dalla  data  di
pubblicazione.

6.   Nel    caso   il    piano   investa    ambiti   territoriali
sovraprovinciali, esso  è adottato  e approvato  d'intesa fra le
province interessate.  La pubblicazione  prevista dal terzo comma
è fatta  nell'albo della  provincia o  delle  province  nel  cui
territorio sono localizzati gli impianti contemplati nel piano.

ARTICOLO 9
(Modifiche al piano regionale e ai piani provinciali)

1. Le  modifiche al  piano regionale  ed ai  piani provinciali di
organizzazione  dei  servizi  di  smaltimento  dei  rifiuti  sono
approvate con  le stesse  procedure di  cui rispettivamente  agli
artt. 6  e 8.  Le modifiche  acquistano efficacia  dalla data  di
pubblicazione sul bollettino ufficiale della Regione Toscana.

ARTICOLO 10
(Effetti del piano regionale e dei piani provinciali)

1. L'individuazione  delle zone e dei siti di cui alla lettera d)
del secondo  comma dell'articolo  5 e  della lettera g) del primo
comma  dell'articolo   7,  costituisce  variante  agli  strumenti
urbanistici ai  sensi dell'articolo  3, primo  comma, del decreto
legge 21  agosto 1987  n. 361,  convertito con  modificazioni  in
legge 29 ottobre 1987, n. 441.

2. Nell'ambito  delle rispettive  competenze,  le  province  e  i
comuni conformano  i propri  atti  alle  prescrizioni  del  piano
regionale e dei piani provinciali.

3. Qualora  la provincia  non provveda  all'adozione del piano di
propria  competenza   o  il   piano  non  risulti  conforme  alle
prescrizioni del piano regionale, la Giunta regionale, sentita la
competente commissione  consiliare ai sensi dell'art. 66, secondo
comma, dello  Statuto,  previa  diffida  ad  adempiere  entro  un
termine stabilito,  nomina  un  commissario  con  il  compito  di
provvedere in via sostitutiva.

4.  Qualora   le  province   e  i  comuni,  nell'esercizio  delle
rispettive competenze  di  cui  agli  articoli  3  e  4,  non  si
conformino alle  prescrizioni del  piano regionale  e/o del piano
provinciale, la Giunta regionale trasmette idonea segnalazione al
Comitato regionale di Controllo, il quale provvede ai sensi degli
articoli 45  e 46  della legge  regionale 7  luglio 1992,  n. 31.
Analoga  segnalazione   può  essere  fatta  dalla  Provincia  al
comitato regionale  di  controllo  o  alla  Giunta  regionale  in
relazione al  rispetto da  parte dei  comuni  delle  prescrizioni
recate dal piano provinciale.

5.  La   provincia  esercita   le  funzioni   di  vigilanza   per
l'attuazione del  piano provinciale di organizzazione dei servizi
di smaltimento  dei rifiuti  e  informa  la  Regione  degli  atti
assunti in violazione delle prescrizioni recate dal piano.

6. La  Provincia, entro  il 31  marzo di  ogni anno,  invia  alla
Giunta regionale  una relazione  nella quale  indica lo  stato di
attuazione del piano provinciale, le autorizzazioni rilasciate ed
i controlli  effettuati, ai sensi del precedente comma, dell'art.
7 del  DPR  10  settembre  1982,  n.  915  e dell'art. 5, secondo
comma nonchè dell'articolo 11 del  DL  7 settembre 1994, n. 530.

ARTICOLO 11
(Organi consultivi della Regione)

1. La  Giunta regionale,  ai sensi  e per gli effetti dell'art. 3
bis L. 29 ottobre 87, n. 441, entro trenta giorni dall'entrata in
vigore  della   presente  legge,  determina  la  composizione,  e
successivamente  provvede   alla  nomina  del  Presidente  e  dei
componenti della  Conferenza regionale  per  lo  smaltimento  dei
rifiuti, fra  i dirigenti  e funzionari  dei dipartimenti  e  dei
servizi regionali  competenti e  delle strutture competenti per i
controlli ambientali.  Alle sedute della Conferenza sono invitati
a partecipare i rappresentati delle Provincie e degli enti locali
di volta  in volta  territorialmente interessati  con  le  stesse
funzioni attribuite agli altri membri.

2. Nel  medesimo termine  di cui  al comma  precedente, la Giunta
regionale, ai  sensi  e  per  gli  effetti  del  punto  3)  della
deliberazione del  27 luglio  1984 del Comitato Interministeriale
di cui  all'art. 5  del  DPR 10 settembre 1982, n. 915, determina
la composizione,  e  successivamente  provvede  alla  nomina  del
Presidente  e   dei  componenti   del  Comitato  tecnico  per  lo
smaltimento dei  rifiuti fra i dirigenti e i funzionari regionali
e delle altre strutture competenti per i controlli ambientali con
competenze  anche   ed  obbligatoriamente  nei  settori  chimico,
ingegneristico, geologico, sanitario, economico e biologico.

3. Fino  alla data  di costituzione  della Conferenza regionale e
del Comitato  tecnico, di cui ai commi 1 e 2, i rispettivi pareri
di competenza  sono espressi  dalla Conferenza  regionale  e  dal
Comitato tecnico  nominati ai sensi della normativa vigente prima
dell'entrata in vigore della presente legge.

ARTICOLO 12
(Organi consultivi della Provincia)

1. La Provincia, entro trenta giorni dall'entrata in vigore della
presente  legge,  determina  la  composizione  e  successivamente
provvede alla  nomina  del  Presidente  e  dei  componenti  della
Conferenza provinciale  per lo  smaltimento dei  rifiuti,  fra  i
dirigenti  e   funzionari  della   Provincia  e  delle  strutture
competenti  per   i  controlli   ambientali.  Alle  sedute  della
Conferenza   provinciale    sono   invitati   a   partecipare   i
rappresentanti   degli    enti   locali   di   volta   in   volta
territorialmente interessati  con le  stesse funzioni degli altri
membri.

2. Nel  medesimo termine di cui al comma precedente, la Provincia
determina la  composizione e successivamente provvede alla nomina
del Presidente  e dei componenti del Comitato tecnico provinciale
per lo smaltimento dei rifiuti fra i dirigenti e funzionari della
Provincia  e   delle  strutture   competenti  per   i   controlli
ambientali, con competenze anche ed obbligatoriamente nei settori
chimico,  ingegneristico,   geologico,  sanitario,   economico  e
biologico.

3. La  Conferenza provinciale  per lo  smaltimento dei rifiuti si
esprime, ai  sensi dell'art.  5 bis  della L. 29 ottobre 1987, n.
441, sulla  compatibilità ambientale e territoriale dei progetti
di cui all'art. 3, comma 2, lett. a).

4. Il Comitato tecnico provinciale per lo smaltimento dei rifiuti
si esprime obbligatoriamente sulla proposta di piano provinciale,
relativamente  alla   individuazione  delle   aree  idonee   alla
realizzazione degli impianti di smaltimento di rifiuti.

5. Fino alla data di costituzione delle Conferenze provinciali di
cui al  primo comma,  il parere  di compatibilità  ambientale  e
territoriale è  reso alle  Province dalla  Conferenza  regionale
nominata ai  sensi della  normativa vigente prima dell'entrata in
vigore della presente legge.

ARTICOLO 13
(Disposizioni transitori: piano regionale provvisorio)

1. In  sede di  prima applicazione  fungono  da  piano  regionale
provvisorio, con  gli stessi  effetti di cui all'art. 10, i piani
approvati dal Consiglio regionale in attuazione dell'art. 5 della
LR  13   novembre  1984,   n.  65.  Le  norme  tecniche  relative
all'espletamento delle  funzioni attribuite  dalla presente legge
agli enti  locali sono  approvate entro  sei mesi dall'entrata in
vigore  della  presente  legge;  in  prima  applicazione  e  fino
all'approvazione  delle   norme  tecniche   hanno  validità  gli
elaborati approvati  dalla Giunta  regionale ai sensi dell'art. 8
della LR 13 novembre 1984, n. 65.

2. La  Regione, entro  i termini di efficacia del piano regionale
provvisorio,  può  disporre  variante  allo  stesso  secondo  le
procedure di cui all'art. 5 della LR 13 novembre 1984, n. 65.

3.   Il    piano   regionale    provvisorio   si   applica   fino
all'approvazione del nuovo piano regionale di cui all'art. 6, con
le procedure ed i contenuti previsti dalla presente legge.

4. Il piano regionale provvisorio perde comunque efficacia, salvo
quanto disposto  dal quinto  comma, decorsi due anni dall'entrata
in vigore della presente legge.

5. I piani provinciali di cui all'art. 7 sono approvati, in prima
applicazione, entro  sei mesi  dall'approvazione del  nuovo piano
regionale di cui all'art. 5. Fino a tale termine, compatibilmente
con  le   prescrizioni  del  nuovo  piano  regionale,  mantengono
efficacia  le   disposizioni  del   piano  regionale  provvisorio
relativamente ai contenuti di cui all'art. 7.

ARTICOLO 14
(Provvedimenti straordinari)

1. Il  Presidente della Giunta regionale, anche indipendentemente
dalle  previsioni   dei  piani  vigenti  può  emanare  atti  per
sopperire a situazioni di necessità ed urgenza comunque previsti
dalla normativa  statale e  regionale. In tali casi può altresì
individuare impianti  di smaltimento  esistenti, o nuovi siti, in
cui disporre  anche la  diretta  realizzazione,  da  parte  della
Regione, di interventi per lo smaltimento dei rifiuti.

2. La  Giunta regionale può approvare, per i siti o gli impianti
di smaltimento  di cui  al comma  precedente,  nuovi  progetti  o
progetti   di    ampliamento   ed   eventualmente   gestirne   la
realizzazione.

3. Gli  atti di  occupazione e  di espropriazione e comunque ogni
atto di competenza degli enti locali per delega o attribuzione da
parte  della   Regione,  nonchè   tutte  le  attività  ad  essi
preordinate, che  si  rendessero  necessari  per  i  siti  o  gli
impianti di smaltimento di cui al primo comma, sono di competenza
della Giunta regionale che li attua tramite commissari ad acta.

4. I  flussi di  conferimento di rifiuti negli impianti di cui al
primo comma,  qualora non  siano previsti nei piani provinciali o
interprovinciali adottati  di intesa  ai sensi  dell'art. 8 e nel
piano regionale  provvisorio di  cui all'art. 13 sono autorizzati
dalla Giunta regionale ai sensi del comma 5.

5. A  partire dal  1 gennaio  1995 l'autorizzazione è rilasciata
previa stipula  di convenzione  tra  la  Giunta  regionale  e  il
soggetto  che   conferisce  i  rifiuti.  Nella  convenzione  sono
previsti gli  importi da  corrispondere alla  Regione a titolo di
contributo per  alimentare il  fondo  di  cui  all'art.  16.  Con
regolamento del  Consiglio regionale  sono  determinati  criteri,
modalità  e   procedure  al   fine  della   determinazione   del
contributo, fino ad un massimo di 50 lire/Kg.

ARTICOLO 15
(Abrogazione della  LR 13  novembre 1984,  n. 65  e della  LR  14
maggio 1993, n. 31)

1. A  decorrere dalla  data di  entrata in  vigore della presente
legge sono abrogate:

- la  legge regionale  13 novembre  1984,  n.  65,  salvo  quanto
  previsto dall'articolo 13, secondo comma;
- la legge regionale 19 maggio 1993, n. 31.

ARTICOLO 16
(Fondo di rotazione)

1. Per  il finanziamento  degli interventi  di cui  ai precedenti
art. 2 - lettera m) e art. 14 - commi 1, 2 e 3 comma è istituito
un fondo  di rotazione  alimentato con  risorse  provenienti  dal
bilancio regionale  e  con  i  contributi  previsti  al  comma  5
dell'art. 14.

2. I  soggetti beneficiari  degli interventi  o gli  enti gestori
degli  impianti  di  smaltimento  sono  tenuti  al  rimborso  dei
finanziamenti, senza  alcun onere  di interesse,  in  un  periodo
massimo di  tre anni, con versamenti in semestralità posticipate
con decorrenza dall'inizio della messa in servizio dell'impianto.
La determinazione  del periodo ammesso per il rimborso è fissato
dalla Giunta con l'atto di concessione del finanziamento.

3. Per l'anno 1994 è destinato al fondo di rotazione la somma di
L.  14  miliardi,  con  le  variazioni  al  bilancio  di  cui  al
successivo art.  19. Per  gli oneri relativi agli anni successivi
sarà provveduto con legge di bilancio.

ARTICOLO 17
(Norma finanziaria)

1. La  Giunta è  autorizzata, al seguito dell'accertamento delle
entrate derivanti da contributi indicati al primo comma dell'art.
16 a  provvedere con  proprio atto  alle necessarie variazioni di
bilancio per  la quantificazione  delle  entrate  medesime  e  la
destinazione nel fondo di rotazione.

2. Le entrate di cui al primo comma sono allocate nel bilancio al
capitolo 12521  che viene  istituito con  la  variazione  di  cui
all'art. 19.

ARTICOLO 18
(Norma finanziaria)

1. Per  l'anno 1994  al finanziamento  degli  interventi  di  cui
all'art. 2 lettera n), è fatto fronte con i fondi di cui al cap.
12522   del bilancio  del corrente  esercizio che viene istituito
con la variazione di cui all'art. 19.

2. Per  gli oneri relativi  agli anni successivi sarà provveduto
con legge di bilancio.

3. Alla  copertura degli eventuali oneri relativi agli interventi
di cui  all'articolo 2,  comma 1,  lett. c), sarà provveduto con
apposita legge regionale.

4. La  copertura degli  oneri di  funzionamento  sostenuti  dalle
Province  per   l'esercizio  delle   funzioni  delegate  a  norma
dell'art. 3,  comma 1,  è  assicurata  con  il  fondo  regionale
istituito ai  sensi e  per gli  effetti della  legge regionale 10
gennaio 1985, n. 1.

ARTICOLO 19
(Norma finanziaria)

1. Agli  stati di  previsione  del  bilancio  di  previsione  del
corrente esercizio sono apportate le seguenti variazioni:

Parte entrata di nuova istituzione

Cap. 24984
  Contributi  previsti al 5 comma  art.
  14 della LR destinati al fondo di cui
  allo art. 16 della stessa legge             Competenza: L. p.m.
                                              Cassa     : L. p.m.

Cap. 24986
  Rientri  per il fondo di rotazione di
  cui all'art. 16 della LR                    Competenza: L. p.m.
                                              Cassa     : L. p.m.

Totale Entrata                                Competenza :L. p.m.
                                              Cassa     : L. p.m.

Parte spesa in diminuzione

Cap. 25390
  Fondo  in   c/capitale  finanziamenti
  progetti  immediatamente   eseguibili
  opere  ed  interventi    investimento
  comparti  territoriali,  economici  e
  sociali  competenza   regionale   (LR
  27.6.91, n. 32)                          Competenza: L. 14 mld.
                                           Cassa     : L. 14 mld.

Cap. 50240
  Fondo Riserva Spese obbligatorie         Competenza: L. 2  mld.
                                           Cassa     : L. 2  mld.

Totale in diminuzione                      Competenza: L. 16 mld.
                                           Cassa     : L. 16 mld.

di nuova istituzione

Cap. 12521
Fondo di rotazione di cui alla LR          Competenza: L. 14 mld.
                                           Cassa     : L. 14 mld.

Cap.  12522
  Spese   per   interventi   previsti
  dall'art. 2 lett. n) della LR            Competenza: L. 2  mld.
                                           Cassa     : L. 2  mld.

Totale di nuova istituzione                Competenza: L. 16 mld.
                                           Cassa     : L. 16 mld.

2. Agli  oneri di  spesa per  gli esercizi  successivi, si  farà
fronte con legge di bilancio.

ARTICOLO 20
(Comitato  tecnico   ex-articolo  10  della  legge  regionale  13
novembre 1984, n. 65 Norma di raccordo)

1. Le  funzioni attribuite  dalle leggi regionali 19 agosto 1988,
n. 60  e successive  modificazioni e  dalla  legge  regionale  12
maggio 1993,  n.  29  e  successive  modificazioni,  al  comitato
tecnico di cui all'art. 10 della LR 13 novembre 1994, n. 65, sono
esercitate dalla  data della sua istituzione dal comitato tecnico
di cui all'articolo 11, secondo comma della presente legge.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 12 Gennaio 1995

CHITI

La presente  legge è  stata approvata dal Consiglio Regionale il
20-12-1994 ed  è stata vistata dal Commissario del Governo il 7-
1-1995.



RIFIUTI

