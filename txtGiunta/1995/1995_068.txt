Norme per l'applicazione della valutazione di impatto ambientale.

Il Consiglio Regionale ha approvato il 7-3-1995
Il Commissario del Governo ha apposto il visto il 10-4-1995
Il Presidente  della Giunta  Regionale promulga la seguente legge
regionale:

TITOLO I
DISPOSIZIONI GENERALI

ARTICOLO 1
(Oggetto e finalità)

1.  La  presente  legge  disciplina  la  valutazione  di  impatto
ambientale (VIA)  in attuazione  della  direttiva  del  Consiglio
delle Comunità europee del 27 giugno 1985 (85/337/CEE).

2. La  valutazione di  impatto ambientale  è una  procedura  che
concorre  alla   protezione  della  natura,  alla  sicurezza  nel
territorio, alla  conservazione delle  risorse umane  e naturali,
alla tutela  della salute;  la valutazione  di impatto ambientale
favorisce, inoltre,  la  trasparenza  dei  processi  decisionali,
garantendo l'informazione  e  la  partecipazione  dei  cittadini;
favorisce, altresì,  il coordinamento e la semplificazione delle
procedure autorizzative.

3. La  procedura di VIA ha lo scopo di individuare, descrivere  e
valutare, in  via preventiva,  l'impatto ambientale  di progetti,
pubblici e  privati. La  VIA concerne  gli effetti sull'ambiente,
inteso come sistema complesso e interrelato di risorse naturali e
umane, e  in particolare  gli  effetti  sugli  esseri  umani,  la
vegetazione, la  fauna, il suolo, il sottosuolo, l'aria, l'acqua,
il clima, le risorse naturali, l'equilibrio ecologico, l'ambiente
edificato, il  patrimonio storico, archeologico, architettonico e
artistico, il paesaggio e l'ambiente socio-economico.

4. Per  impatto ambientale  si intende  l'insieme  degli  effetti
diretti e  indiretti, positivi  e negativi,  a breve  e  a  lungo
termine, permanenti  e temporanei,  singoli e cumulativi, indotti
sull'ambiente.

ARTICOLO 2
(Ambito di applicazione)

1. La presente legge disciplina:

a) la  procedura di  VIA concernenti  i progetti  delle opere,  e
   delle loro modifiche sostanziali, inviduati ai sensi dell'art.
   4;
b) la  partecipazione della  Regione alle  procedure  di  VIA  di
   competenza statale;

2. La procedura di VIA non si applica a:

a) progetti di manutenzione ordinaria e straordinaria;
b) progetti  d'interventi e  opere destinati  a scopi  di  difesa
   nazionale;
c) progetti  di interventi  disposti  in  via  d'urgenza    dalle
   competenti  autorità   pubbliche  al  fine  di  salvaguardare
   l'incolumità delle  persone  e  del  territorio  da  pericoli
   imminenti.

3. Gli  interventi di  cui al  punto c) devono riferirsi a quelli
disposti in  via d'urgenza,  ai sensi  delle norme vigenti, nella
misura  dello   stretto   necessario,   sia   per   salvaguardare
l'incolumità delle  persone da  un pericolo  imminente,  sia  in
seguito a calamità per le quali sia stato dichiarato lo stato di
emergenza.

4. La  procedura di  VIA  concernente  le  proposte  di  piani  e
programmi di competenza regionale è disciplinata, per contenuti,
competenze e  procedure attuative,  dalla  LR 16-1-1995, n. 5 che
detta norme per il governo del territorio.

ARTICOLO 3
(Soggetti della procedura di VIA)

1. I soggetti della procedura di VIA sono:

a) proponente:   è  il    soggetto    privato    che    richiede
   l'approvazione, l'autorizzazione  o concessione  relativa a un
   progetto  o   l'autorità  pubblica  che  prende  l'iniziativa
   relativamente a un progetto;
b) autorità  competente: è  l'ente che  effettua la valutazione
   dell'impatto ambientale di un progetto;
c) ufficio  competente:    è    la    struttura    organizzativa
   dell'autorità competente  designata  dalla  stessa  a  curare
   l'espletamento  delle   attività   connesse   e   strumentali
   all'effettuazione della procedura di VIA

2. È  assicurata la  partecipazione di  chiunque abbia interesse
alla procedura e sia in grado di fornire elementi conoscitivi sul
piano scientifico  e tecnico  nei modi e nei tempi previsti dalla
presente legge.

TITOLO II
VALUTAZIONE DI  IMPATTO  AMBIENTALE  DI  COMPETENZA  REGIONALE  E
PROVINCIALE

ARTICOLO 4
(Progetti sottoposti a VIA)

1. Sono  sottoposti alla  procedura  di  valutazione  di  impatto
ambientale,  ai   sensi  della  presente  legge,  i  progetti  di
iniziativa pubblica  o privata  compensi nelle categorie elencate
nell'allegato I  e nell'allegato II della Direttiva del Consiglio
85/337/CEE, a  condizione che  non rientrino  tra quelli  la  cui
procedura di VIA è di competenza statale.

2. Il regolamento di attuazione di cui all'art. 21 determina, per
ciascuna  categoria,   le  effettive   condizioni  d'obbligo  per
l'applicazione della  procedura di  VIA  per  quei  progetti  che
superano determinate soglie, definite in termini quantitativi e/o
qualitativi,  tenendo   conto  dei   criteri  e  degli  indirizzi
metodologici indicati  nell'allegato 1  della presente  legge; il
regolamento di  attuazione può  inoltre definire  le  condizioni
quantitative  e/o   qualitative  che  consentono  l'accesso  alle
procedure semplificate  di  cui  all'art.  12,  per  progetti  di
dimensioni ridotte  o durata  limitata, realizzati da artigiani o
piccole imprese.

3. Le disposizioni di cui ai precedenti commi 1 e 2 sono definite
dando attuazione, se vigenti, alle condizioni, ai criteri ed alle
norme tecniche  per l'applicazione  della  procedura  di  impatto
ambientale previsti  dall'art. 40  della legge 22/02/1994 n. 146,
con atto di indirizzo e coordinamento da parte del Governo.

4. La procedura di VIA si applica ai progetti definiti di massima
ai  sensi   della  vigente  legislazione  in  materia  di  lavori
pubblici; deve  comunque intervenire    prima  del  rilascio  del
provvedimento amministrativo  che consente  in via  definitiva la
realizzazione dei progetti.

5. La  procedura di  cui al  presente articolo si applica anche a
progetti riguardanti  modifiche ad  opere, impianti  e interventi
esistenti non  compresi nelle  categorie individuate ai sensi dei
precedenti commi  1 e  2, qualora  da esse ne derivi un'opera che
rientra nelle  categorie stesse;  si applica  altresì a progetti
riguardanti modifiche  a opere,  impianti e  interventi esistenti
compresi nelle  categorie individuate  ai  sensi  dei  precedenti
commi 1  e 2  qualora da esse derivi un'opera con caratteristiche
sostanzialmente diverse  dalla precedente, sulla base dei criteri
stabiliti dal regolamento di attuazione di cui all'art. 21.

ARTICOLO 5
(Progetti di particolare interesse ambientale)

1.  In  relazione  alle  caratteristiche  ed  all'ubicazione  dei
progetti,  individuate   sulla  base  dei  criteri  di  selezione
indicati nell'allegato  1 alla presente legge, tenuto conto degli
atti di  programmazione e  di pianificazione  territoriale e  dei
piani e  programmi di  settore vigenti, il Consiglio regionale ha
la facoltà  di estendere l'obbligo della procedura di VIA, anche
per specifici  progetti ed  anche in  deroga  a  quanto  disposto
dall'art.  2,   comma  2,  lett.  a),  da  individuare  con  atto
d'integrazione del regolamento d'attuazione di cui all'art. 21.

ARTICOLO 6
(Studio di impatto ambientale per i progetti)

1. Ai  progetti di cui all'art. 4 deve essere allegato, come loro
parte integrante,  uno  studio  di  impatto  ambientale,  il  cui
livello  di  dettaglio  deve  essere  congruo  con  il  grado  di
complessità del progetto stesso.

2. Lo studio di impatto ambientale ha carattere interdisciplinare
e deve contenere:

a) la descrizione delle condizioni iniziali dell'ambiente fisico,
   biologico e antropico interessato;
b) la descrizione delle opere e degli interventi proposti e delle
   modalità e dei tempi di attuazione;
c) la  descrizione  delle  componenti  dell'ambiente  soggette  a
   impatto ambientale  nelle fasi di realizzazione, di gestione e
   di  eventuale   dismissione  delle   opere,  con   particolare
   riferimento alla popolazione, alla fauna, alla vegetazione, al
   suolo e sottosuolo, all'acqua, all'aria, ai fattori climatici,
   al patrimonio  architettonico e archeologico e agli altri beni
   materiali,  al   paesaggio,  agli  aspetti  socio-economici  e
   all'interazione tra i vari fattori;
d) la  descrizione dei  probabili effetti rilevanti delle opere e
   degli interventi proposti sull'ambiente:
   1) dovuti all'attuazione del progetto;
   2) dovuti all'utilizzazione delle risorse naturali;
   3)  dovuti   all'emissione  d'inquinanti,  alla  creazione  di
       sostanze nocive e allo smaltimento di rifiuti;
   4) dovuti a possibili incidenti;
   5) dovuti all'azione cumulativa dei vari fattori;
   e  la   menzione  dei  metodi  di  previsione  utilizzati  per
   individuare e misurare tali effetti sull'ambiente;
e) l'illustrazione  della coerenza delle opere e degli interventi
   proposti con le norme in materia ambientale, con gli strumenti
   di pianificazione  territoriale e  urbanistica e con i piani e
   programmi di settore interessati;
f) l'esposizione  dei motivi  della scelta  compiuta,  anche  con
   riferimento alle  possibili alternative  di  localizzazione  e
   d'intervento,  ivi  compresa  l'opzione  zero,  cioè  la  non
   realizzazione del  progetto, qualora  esso non sia previsto in
   un piano o programma comunque già sottoposto a VIA;
g) la  descrizione e la quantificazione delle misure previste per
   ridurre, compensare o eliminare gli eventuali effetti negativi
   sull'ambiente, sia  durante la  realizzazione sia  durante  la
   gestione degli interventi;
h) l'analisi costi-benefici dell'opera o dell'intervento, qualora
   si  tratti   di  opere   pubbliche  o   comunque   opere   con
   finanziamento pubblico;
i) la descrizione e la motivazione delle metodologie d'indagine e
   di valutazione impiegate;
l) una  relazione sintetica  che riassuma  i punti precedenti con
   linguaggio non tecnico.

3. Lo  studio di impatto ambientale è predisposto a cura e spese
del proponente ed è redatto e sottoscritto da esperti in materia
ambientale  competenti  nelle  discipline  afferenti  alle  varie
componenti dello studio.

4. Ai  fini della  predisposizione dello  studio, il proponente e
gli esperti da lui incaricati di redigere lo studio hanno diritto
di accesso  alle informazioni disponibili presso gli uffici della
pubblica amministrazione;  sono fatte  salve le esclusioni di cui
all'art. 44  della  LR  20-1-1995, n.  9,  nonché  quelle di cui
all'art. 24  della Legge  7-8-1990, n.  241 e  relative norme  di
attuazione.

5.   Il   proponente   può   richiedere,   fornendone   adeguata
motivazione, l'adozione di cautele idonee alla tutela del segreto
scientifico o  d'impresa secondo  le norme vigenti; in tal caso i
dati e  le informazioni  che si ritiene debbano essere coperti da
segreto possono  essere trasmessi  con plico  separato dal  resto
dello studio  di  impatto  ambientale  ed  essere  esclusi  dalla
divulgazione.  I   componenti  dell'ufficio  competente,  di  cui
all'art. 18,  e dell'organismo  tecnico di  valutazione,  di  cui
all'art. 19,  hanno diritto di accesso alle informazioni relative
ai progetti  sottoposti alla procedura di VIA anche se coperte da
segreto scientifico  o d'impresa,  con l'obbligo di rispettare le
disposizioni  che   tutelano  la  segretezza  delle  informazioni
predette.

6. Il  regolamento  di  attuazione  di  cui  all'art.  21  potrà
contenere ulteriori  specificazioni dei  contenuti richiesti allo
studio di  impatto ambientale,  anche per specifiche categorie di
progetti.

ARTICOLO 7
(Autorità competente)

1. La  Regione è  competente per  la procedura di valutazione di
impatto ambientale  relativa ai  progetti  individuati  ai  sensi
dell'art. 4  ad esclusione  di quelli  compresi  nell'allegato  2
della presente  legge; la  Regione è  altresì competente per la
procedura  di  valutazione  di  impatto  ambientale  relativa  ai
progetti  compresi   nelle  categorie  elencate  nell'allegato  2
qualora la  loro localizzazione  interessi il territorio di due o
più Province.  Le competenze della Regione sono esercitate dalla
Giunta regionale  secondo le procedure di cui agli artt. 8, 9, 10
e 11,  ovvero secondo  le procedure  semplificate di cui all'art.
12.

2. La Provincia è competente per la procedura di VIA relativa ai
progetti compresi nelle categorie elencate nell'allegato 2, fatte
salve le  condizioni di  obbligo e  le soglie  definite, ai sensi
dell'art. 4, dal Regolamento di attuazione; la Provincia esercita
le proprie  competenze secondo  le procedure  semplificate di cui
all'art. 12.

3.  La   Regione  e   le  Province   sono  tenute   a   fornirsi,
reciprocamente ed  a richiesta,  i dati,  le informazioni ed ogni
altro elemento  utile allo  svolgimento delle procedure di VIA di
rispettiva competenza.

4. Le  Province comunicano  alla Regione  gli atti  organizzativi
delle procedure  affidate alla  loro  competenza  dalla  presente
legge ed  informano ogni  anno la  Regione circa  i provvedimenti
adottati ed  i procedimenti  di valutazione  in corso,  circa  la
composizione ed  il funzionamento  dei propri  organismi tecnici,
circa le  caratteristiche dei  sistemi informativi e cartografici
di riferimento.

5. La  Regione, anche  attraverso il Regolamento di attuazione di
cui all'art.  21, emana  criteri per  indirizzare e coordinare le
attività provinciali  in modo  omogeneo ed  in coerenza  con  le
finalità della presente legge.

ARTICOLO 8
(Informazione e pubblicità)

1. I  progetti,  accompagnati  dal  relativo  studio  di  impatto
ambientale,  sono  depositati  dal  proponente  presso  l'ufficio
regionale competente di cui all'art. 18.

2. Il  proponente provvede  altresì al deposito di una copia del
progetto e  dello studio di impatto ambientale presso le Province
e presso  i Comuni nei cui territori è prevista la realizzazione
del progetto.

3. Entro dieci giorni dal deposito del progetto e dello studio di
impatto ambientale  presso  l'ufficio  regionale  competente,  il
proponente ne  dà avviso,  a propria cura e spese, su almeno due
quotidiani a  diffusione  regionale;  il  procedimento  s'intende
iniziato dalla  data di pubblicazione dell'avviso di deposito che
risulta pubblicato  per ultimo;  la durata  del  deposito  presso
tutte le  sedi indicate ai precedenti commi 1 e 2 è stabilita in
45 giorni dalla data d'inizio del procedimento.

4. Salvo  i casi  di cui  all'art. 9, entro quindici giorni dalla
data di  pubblicazione   dell'avviso di  deposito, il  proponente
organizza, a propria cura e spese, una presentazione pubblica del
progetto   in    sede   prossima   all'area   interessata   dalla
realizzazione del progetto.

5. L'avviso  di deposito  contiene l'indicazione del proponente e
del progetto,  la sua  localizzazione e  una sommaria descrizione
relativa   a   finalità,   caratteristiche   e   dimensionamento
dell'intervento. L'avviso  contiene altresì  l'indicazione degli
uffici presso  cui progetto  e studio  d'impatto ambientale  sono
consultabili  ed   il  termine  entro  il  quale  possono  essere
presentate osservazioni  scritte; contiene  inoltre l'indicazione
della sede  e  della  data  di  svolgimento  della  presentazione
pubblica del progetto.

6. Chiunque  può prendere visione del progetto e dello studio di
impatto ambientale  presso gli  uffici in  cui sono  depositati e
ottenerne, a proprie spese, copia.

7. Chiunque  ne abbia  interesse  può  presentare  all'autorità
competente osservazioni scritte entro quarantacinque giorni dalla
data d'inizio del procedimento.

ARTICOLO 9
(Inchiesta pubblica)

1.  La   Giunta  regionale   può  disporre   lo  svolgimento  di
un'inchiesta pubblica  nei casi  per i quali la grande estensione
territoriale del  progetto, ovvero la particolare rilevanza degli
effetti ambientali  o l'alto  valore del  territorio  interessato
rendono  necessario   un  pubblico   accertamento  dell'effettiva
informazione e  partecipazione dei cittadini circa gli interventi
che interessano  il loro territorio e le loro condizioni di vita,
nonché l'acquisizione  di ulteriori  elementi di conoscenza e di
giudizio in  funzione della VIA e della definizione di garanzie e
misure di  mitigazione e  di  controllo  sugli  effetti  negativi
dell'impatto ambientale.

2. L'inchiesta  pubblica è promossa contemporaneamente all'avvio
dell'istruttoria e  si svolge nel capoluogo della Provincia nella
quale il  progetto prevede  l'ubicazione delle  opere, impianti o
interventi, ovvero della parte più significativa di essi.

3.  Il   presidente  dell'inchiesta   è  nominato  dalla  Giunta
regionale tra i dirigenti regionali.

4. Il  presidente dell'inchiesta  è assistito  da due esperti di
cui uno  nominato dalla  Giunta regionale  e uno  dalla Provincia
dove si  svolge l'inchiesta.  Le nomine  di presidente ed esperti
sono  effettuate   entro  quindici   giorni   dall'adozione   del
provvedimento regionale di cui al comma 1.
In caso  di mancata  nomina da  parte della  Provincia  entro  il
termine suddetto,  la Giunta regionale provvede alla nomina anche
del secondo esperto.

5. L'inchiesta  ha luogo  presso il  competente Ufficio regionale
del Genio  Civile. Le  funzioni di  segretario sono  svolte da un
funzionario dello stesso ufficio, designato dal dirigente.

6. La  Regione  assicura  che  siano  adottate  forme  idonee  di
pubblicità per  favorire la partecipazione dei cittadini e delle
associazioni interessate all'inchiesta pubblica.

7. Entro  quarantacinque giorni  dall'avvio del  procedimento gli
enti locali  interessati possono esprimere pareri, osservazioni e
proposte concernenti  il progetto  e i  suoi effetti  ambientali,
trasmettendoli al  presidente   dell'inchiesta. Chiunque  sia  in
grado di  fornire elementi  conoscitivi e valutativi, non rivolti
alla tutela  di  interessi  particolari,  sui  possibili  effetti
ambientali, può  presentare  entro  lo  stesso  termine  memorie
scritte inerenti la realizzazione del progetto.

8.    Il     presidente    dell'inchiesta     pubblica     decide
sull'ammissibilità  delle  memorie  e  può  svolgere  audizioni
aperte al  pubblico, esclusivamente  con  i  soggetti  che  hanno
presentato  le  memorie  ammesse  nonché  i  rappresentanti  del
proponente e gli estensori dello studio di impatto ambientale. Il
proponente e  gli estensori dello studio possono presentare anche
osservazioni  scritte   di  replica   alle  memorie  ammesse.  Il
presidente dell'inchiesta  pubblica non  può esprimere giudizi e
valutazioni sul  progetto e  sullo studio  di impatto  ambientale
relativo.

9. Il presidente chiude l'inchiesta pubblica entro novanta giorni
dall'inizio del procedimento e trasmette alla Giunta regionale le
memorie, le  osservazioni e  ogni altro documento ammesso con una
sintetica relazione  sulle  attività  svolte.  La  pronuncia  di
impatto  ambientale   deve  rendere   conto  motivatamente  delle
osservazioni e memorie presentate nel corso dell'inchiesta.

10. Gli  oneri finanziari  relativi alle  spese per  le attività
connesse allo  svolgimento dell'inchiesta  pubblica ed i compensi
spettanti al  Presidente dell'inchiesta,  ai due  esperti  ed  al
segretario  sono   a  carico   del  bilancio   regionale  e  sono
determinati dalla Giunta regionale in relazione alla complessità
ed alla  durata degli  impegni richiesti dall'inchiesta pubblica,
sulla base delle tariffe professionali, ove applicabili.

ARTICOLO 10
(Istruttoria dell'ufficio competente)

1. L'ufficio  competente di  cui all'art. 18, esaminato lo studio
di impatto  ambientale, le  osservazioni e  gli  eventuali  altri
elementi emersi,  conclude l'istruttoria  entro  sessanta  giorni
dall'inizio del procedimento mediante la redazione di un rapporto
sull'impatto ambientale del progetto proposto.

2. Il  termine di cui al comma 1 è sospeso su motivata richiesta
del proponente.

3. Nei  casi in  cui sia  necessario procedere  ad accertamenti o
indagini di  particolare  complessità,  che  possono  richiedere
anche  il   ricorso  a   consulenze  specialistiche  esterne,  lo
svolgimento  dell'istruttoria   può   essere   prolungato,   con
deliberazione  dell'autorità   competente,  fino  a  un  periodo
massimo di centoventi giorni.

4. Per  i progetti  sottoposti a inchiesta pubblica l'istruttoria
si chiude entro centoventi giorni dall'inizio del procedimento.

5.  Ove   sia  verificata  l'incompletezza  della  documentazione
presentata, l'autorità  competente  provvede  a  richiedere,  in
un'unica soluzione,  le integrazioni  necessarie; tale richiesta,
in attesa delle integrazioni, ha effetto di pronuncia negativa.

ARTICOLO 11
(Pronuncia di impatto ambientale)

1.  La   Giunta  regionale   delibera  entro   centoventi  giorni
dall'inizio   del   procedimento,   sulla   base   del   rapporto
dell'ufficio competente e previo parere dell'organismo tecnico di
valutazione di  cui  all'art.  19,  esprimendosi  contestualmente
sulle osservazioni presentate; per i progetti di cui all'art. 10,
comma 3 e comma 4 il termine è elevato a centottanta giorni.

2. La  deliberazione è notificata al proponente, comunicata alle
Amministrazioni  pubbliche   competenti  anche   in  materia   di
controlli e  pubblicata sul  Bollettino Ufficiale  della  Regione
Toscana per estratto.

ARTICOLO 12
(Progetti a procedura semplificata)

1. Per i progetti compresi nelle categorie elencate nell'allegato
2, per  i  quali  l'autorità  competente  è  la  Provincia,  si
applicano le  disposizioni procedurali  semplificate del presente
articolo, in sostituzione delle corrispondenti disposizioni degli
articoli 6,  8, 9,  10  e  11.  Per  i  progetti    per  i  quali
l'autorità  competente   è  la   Regione,  il   regolamento  di
attuazione di cui all'art. 21 può definire soglie dimensionali e
qualitative intermedie  secondo quanto  indicato dall'art.  4, al
fine di individuare progetti da assoggettare a VIA per i quali si
applicano le  disposizioni procedurali  semplificate del presente
articolo.

2. Per i progetti di cui al precedente comma lo studio di impatto
ambientale può essere redatto in forma semplificata, anche da un
unico esperto e deve contenere i seguenti elementi:

a) la descrizione delle opere e degli interventi proposti e delle
   modalità e dei tempi di attuazione;
b) la  descrizione   dell'ambiente   interessato,    nello  stato
   precedente l'attuazione del progetto;
c) la  descrizione delle modificazioni qualitative e quantitative
   indotte sull'ambiente;
d) l'illustrazione  della coerenza  del progetto  con le norme in
   materia ambientale  e con  gli strumenti di panificazione e di
   programmazione vigenti;
e) la  descrizione e la quantificazione delle misure previste per
   ridurre, compensare o eliminare gli eventuali effetti negativi
   sull'ambiente, sia  durante la  realizzazione, sia  durante la
   gestione delle opere e degli interventi;
f) una relazione sintetica che riassuma i punti precedenti con un
   linguaggio non tecnico.

3. I  progetti,  accompagnati  dal  relativo  studio  di  impatto
ambientale, sono depositati dal proponente presso l'ufficio della
Regione o  della Provincia  competente per  la procedura  di VIA,
nonché presso  le Province  ed i  Comuni nei  cui  territori  è
prevista la  realizzazione del  progetto; entro  dieci giorni dal
deposito, il  proponente ne  dà notizia  al pubblico,  a propria
cura e spese, mediante avviso pubblicato sul Bollettino Ufficiale
della Regione  Toscana; l'avviso deve contenere l'indicazione del
proponente,  la  sommaria  descrizione  del  progetto  e  la  sua
localizzazione, nonché  l'indicazione degli uffici e dell'orario
nel quale  chiunque può  prendere  visione  degli  elaborati  di
progetto e dello studio di impatto ambientale.

4.  Il   procedimento  si   intende  iniziato   dalla   data   di
pubblicazione sul Bollettino Ufficiale della Regione Toscana ed i
progetti accompagnati  dal relativo  studio di impatto ambientale
restano depositati  per trenta giorni presso le sedi indicate nel
procedente comma 3.

5. Per  tali progetti vengono ridotti i termini degli adempimenti
procedurali di  valutazione rispetto alla procedura ordinaria; in
particolare:

a) le osservazioni scritte da presentare all'autorità competente
   devono essere  presentate entro  trenta giorni  dalla data  di
   inizio del procedimento;
b) l'ufficio  competente per  l'istruttoria, di  cui all'art. 18,
   chiude i  suoi lavori  entro sessanta  giorni dall'inizio  del
   procedimento;
c) l'autorità competente delibera entro cento giorni dall'inizio
   del  procedimento,   sulla  base   del  rapporto  dell'ufficio
   competente e sentito l'organismo tecnico di valutazione di cui
   all'art. 19,  esprimendosi contestualmente  sulle osservazioni
   presentate.

6.  Ove   sia  verificata  l'incompletezza  della  documentazione
presentata, l'autorità  competente  provvede  a  richiedere,  in
unica soluzione,  le integrazioni  necessarie; tale richiesta, in
attesa delle integrazioni, ha effetto di pronuncia negativa.

7. La  deliberazione è notificata al proponente, comunicata alle
Amministrazioni  pubbliche   competenti  anche   in  materia   di
controlli e  pubblicata sul  Bollettino Ufficiale  della  Regione
Toscana per estratto.

ARTICOLO 13
(Effetti della pronuncia)

1.  La  pronuncia  di  impatto  ambientale  positiva  costituisce
condizione per  il rilascio  dei provvedimenti  di  approvazione,
autorizzazione e  concessione, in  relazione ai  progetti di  cui
all'art. 4.

2. La pronuncia positiva dell'autorità competente può prevedere
prescrizioni  particolari   o  condizioni   cui  subordinare   la
realizzazione del  progetto e  l'esercizio delll'opera, nonché i
controlli su  di essa;  tale pronuncia  obbliga il  proponente  a
conformare il  progetto alle  prescrizioni in  essa contenute e a
trasmettere  i  dati  risultanti  dalle  misure  di  monitoraggio
adottate; la  pronuncia positiva  obbliga, altresì,  i  soggetti
competenti a  conformare i relativi provvedimenti autorizzatori e
concessori alle eventuali prescrizioni in essa contenute.

3. L'autorità competente per la pronuncia di impatto ambientale,
anche in deroga alle norme vigenti, rilascia contestualmente, ove
occorra, i pareri, i nulla osta o le autorizzazioni relative a:

a) tutela del paesaggio, ai sensi della Legge 29.06.1939, n. 1497
   ed alla L. 8.08.1985, n. 431;
b) assetto idrogeologico, di cui al RD 30.12.1923, n. 3267.

4. L'autorità  competente per la pronuncia di impatto ambientale
convoca apposita  conferenza dei  servizi ai  sensi dell'art.  14
della  L.   7.8.1990,  n.  241  in  ordine  ai   procedimenti  di
approvazione, autorizzazione o concessione comunque concernenti i
progetti sottoposti alla valutazione di impatto ambientale, entro
trenta giorni   dalla presentazione, a cura del proponente, della
documentazione e  degli elaborati  richiesti dalle  norme vigenti
per il rilascio dei provvedimenti relativi ai procedimenti di cui
sopra.

ARTICOLO 14
(Efficacia temporale della pronuncia)

1. La  pronuncia positiva  ha efficacia  per un  periodo di tempo
limitato, in  ogni caso  non inferiore  a  tre  anni,  che  viene
stabilita di volta in volta in relazione alle caratteristiche del
progetto; entro  tale termine il progetto deve essere realizzato,
a pena di decadenza della pronuncia.

2. Per  motivate ragioni  l'autorità competente, a richiesta del
proponente, può  prorogare il predetto termine, una sola volta e
per  un  periodo  di  tempo  non  superiore  a  quello  stabilito
inizialmente.

ARTICOLO 15
(Opposizione)

1. Contro  la deliberazione  dell'autorità competente è ammesso
ricorso in opposizione da parte di chiunque abbia interesse entro
trenta giorni  dalla pubblicazione sul Bollettino Ufficiale della
Regione Toscana.

2. L'autorità competente si pronuncia sul ricorso entro sessanta
giorni  dalla   data  di  ricevimento  dello  stesso,  sentiti  i
rispettivi organismi tecnici di valutazione di cui all'art. 19.

ARTICOLO 16
(Vigilanza e sanzioni)

1. La  Regione e  la Provincia  vigilano, secondo  le  competenze
individuate all'art.  7, sul  rispetto  della  presente  legge  e
sull'osservanza dei  provvedimenti adottati  in base alla stessa,
avvalendosi   in    particolare   della    collaborazione   delle
Amministrazioni comunali  interessate, delle competenti strutture
delle  USL   e   dell'agenzia   regionale   per   la   protezione
dell'ambiente,  istituita   ai  sensi  dell'art.  3  della  Legge
21/01/1994 n. 61.

2.  Chiunque  provveda  alla  realizzazione  di  un  progetto  da
assoggettare a  valutazione  di  impatto  ambientale  senza  aver
ottenuto  la  relativa  pronuncia  positiva  è  punito  con  una
sanzione amministrativa  pecuniaria  da  lire  5.000.000  a  lire
150.000.000.

3. Chiunque realizzi il progetto o gestisca l'opera in violazione
dei  contenuti   della  pronuncia   di  valutazione   di  impatto
ambientale ottenuta,  è punito  con una  sanzione amministrativa
pecuniaria da  lire 3.000.000 a lire 50.000.000 per la violazione
connessa.

4. All'accertamento  e all'applicazione  delle sanzioni di cui al
presente articolo provvede il Presidente della Giunta regionale o
il  Presidente  dell'Amministrazione  provinciale,  nei  casi  di
rispettiva competenza,  ai sensi  della legge 24/11/1981 n. 689 e
della LR 12-11-1993 n. 85.

5. Nei  casi di  violazione di  cui ai  precedenti commi 2 e 3 è
sempre disposta,  da parte del Presidente della Giunta regionale,
per i  progetti la cui VIA è di competenza regionale, o da parte
del Presidente  dell'Amministrazione provinciale,  per gli  altri
progetti,   la    sospensione   dei   lavori   o   l'interruzione
dell'esercizio, nei  casi previsti  dal  precedente  comma  3  è
inoltre disposto  l'adeguamento del progetto e delle modalità di
esercizio dell'opera alla pronuncia di VIA

6.  Il   Presidente  della   Giunta  regionale  o  il  Presidente
dell'Amministrazione  provinciale,   nei   casi   di   rispettiva
competenza, ordinano altresì il ripristino dello stato di luoghi
o  l'eventuale   adozione  di   misura  per  la  rimozione  delle
conseguenze negative prodotte sull'ambiente.

7. Non  è ammessa  la pronuncia di VIA in sanatoria per progetti
già realizzati.

TITOLO III
PARTECIPAZIONE  ALLA   PROCEDURA  DI   VALUTAZIONE   DI   IMPATTO
AMBIENTALE DI COMPETENZA STATALE

ARTICOLO 17
(Partecipazione  della   Regione  alla  procedura  di  competenza
statale)

1. Ai  fini della  espressione del  parere regionale  nell'ambito
della procedura di VIA di competenza statale, la Giunta regionale
acquisisce  il  parere  delle  Province  e  dei  Comuni  nel  cui
territorio è prevista la realizzazione del progetto; tali pareri
sono espressi  entro 30  giorni dalla  richiesta  della  Regione,
trascorsi  inutilmente   i  quali   i  pareri   sono  considerati
favorevoli. A  tal fine  il proponente  provvede al  deposito  di
copia del progetto e dello studio di impatto ambientale presso le
Province e  i Comuni  suddetti; se i Comuni interessati sono più
di tre,  il deposito  è limitato ai tre maggiormente interessati
per territorio.

2. La  Giunta regionale  delibera previa  acquisizione del parere
dell'organismo tecnico  di valutazione  di cui all'art. 19, sulla
base del  rapporto istruttorio  dell'ufficio  competente  di  cui
all'art. 18.

TITOLO IV
STRUTTURA OPERATIVA PER LA VIA

ARTICOLO 18
(Ufficio competente)

1. Entro 90 giorni dall'entrata in vigore della presente legge la
Giunta regionale  individua le  strutture operative  e  i  moduli
organizzativi per  l'esercizio delle attribuzioni e l'adempimento
dei compiti  derivanti dall'attuazione  della stessa, nell'ambito
ed in conformità  della  LR 7-11-994, n. 81 recante "Recepimento
del  Decreto  Legislativo  3  febbraio  1993,  n.  29.  Modifiche
all'ordinamento  della  dirigenza  e  della  struttura  operativa
regionale".

2. Alle  strutture operative  di cui  al  precedente  comma  sono
attribuite le seguenti funzioni:

a) attivazione  delle fasi  di informazione   e    partecipazione
   secondo quanto previsto dalla presente legge;
b) svolgimento  delle  funzioni    procedimentali  connesse  alle
   diverse fasi  della procedura  di VIA e rapporto con i diversi
   livelli amministrativi ed istituzionali coinvolti;
c) organizzazione  delle istruttorie  e redazioni dei rapporti di
   impatto ambientale;
d) sperimentazione  di metodologie  e tecniche  di valutazione di
   impatto ambientale;
e) promozione di iniziative atte a diffondere le conoscenze sulle
   procedure e sugli studi di impatto ambientale;
f) partecipazione,  congiuntamente agli  uffici competenti,  alla
   organizzazione al funzionamento del sistema informativo di cui
   all'art. 20;
g) redazione  di un  rapporto annuale  sullo stato di avanzamento
   delle esperienze di applicazione della VIA

3. Per  la redazione  del rapporto  di  cui  al  punto  c)  viene
assicurato  l'apporto  di  contributi  tecnici  interdisciplinari
delle strutture  operative della  Regione e delle altre pubbliche
amministrazioni.

4. Entro  90 giorni  dall'entrata in  vigore del  Regolamento  di
attuazione  di   cui  all'art.  21  le  Province  individuano  le
strutture operative competenti per l'esercizio delle attribuzioni
in materia di VIA di cui alla presente legge.

ARTICOLO 19
(Organismo tecnico di valutazione dell'impatto ambientale)

1. Entro 90 giorni dall'entrata in vigore della presente legge la
Giunta regionale  istituisce  in  via  transitoria  un  organismo
tecnico di  valutazione, con  le modalità di cui  alla  LR 7-11-
1994, n.  81  recante  "Recepimento  del  Decreto  Legislativo  3
febbraio 1993, n. 29. Modifiche all'ordinamento della dirigenza e
della struttura  operativa regionale"  e detta  norme provvisorie
per il  funzionamento dello stesso organismo fino alla entrata in
vigore del Regolamento di attuazione di cui all'art. 21.

2. Nell'organismo  tecnico di  valutazione sono  rappresentati  i
Dipartimenti maggiormente  interessati dalle  discipline inerenti
la VIA,  in modo  da assicurare  l'apporto di competenze tecniche
interdisciplinari.

3. Il  Regolamento di attuazione di cui all'art. 21, tenuto conto
dell'esperienza dei procedimenti già effettuati e considerate le
altre norme  statali e  regionali vigenti in materia di ambiente,
disciplina  l'istituzione   di  un  unico  organismo  tecnico  di
valutazione   competente  ad  esprimere  i  pareri  connessi  con
l'esercizio delle  funzioni amministrative in materia di ambiente
attribuite  alla   competenza  regionale,   anche   con   effetto
abrogativo di norme legislative regionali istitutive di specifici
organismi  tecnici  in  materia;  il  Regolamento  di  attuazione
provvede altresì  a definire  le norme  di  funzionamento  e  le
modalità  di  attivazione  dell'organismo  tecnico  suddetto  in
relazione alle diverse procedure interessate.

4. Entro  90 giorni  dall'entrata in  vigore del  Regolamento  di
attuazione  di   cui  all'art.   21,   le   Province   provvedono
all'istituzione,  nell'ambito   del  loro   ordinamento,  di   un
organismo  tecnico  di  valutazione  con  caratteristiche  e  con
funzioni analoghe  a quello  individuato  dalla  Regione  per  le
procedure di  VIA; il  Regolamento di  attuazione contiene  anche
criteri per  indirizzare in  modo omogeneo l'organizzazione ed il
funzionamento dell'organismo tecnico provinciale.

ARTICOLO 20
(Sistema informativo per la VIA)

1. Nell'ambito  del sistema  informativo regionale  ambientale è
organizzato un  settore specifico finalizzato alle valutazioni di
impatto ambientale.

2. Tale settore ricomprende:

a) le  rilevazioni di  base  sullo  stato  delle  caratteristiche
   dell'ambiente e del territorio regionale;
b) la definizione dei criteri di valutazione delle risorse;
c) una  biblioteca di  metodologie e  modelli per  la valutazione
   degli impatti;
d) l'archivio  degli  studi  di  impatto  ambientale    ove  sono
   catalogati e  conservati gli  atti e i documenti relativi alle
   procedure di VIA

TITOLO V
NORME TRANSITORIE E FINALI

ARTICOLO 21
(Regolamento di attuazione

1. Entro  15 mesi  dall'entrata in vigore della presente legge il
Consiglio regionale,  su  proposta  della  Giunta  regionale,  ne
approva il regolamento di attuazione.

2. Il  regolamento di attuazione disciplina in particolare quanto
previsto dagli articoli 4, 5, 6, 7, 12, 19.

3.  La  Giunta  regionale  acquisisce  il  parere  dell'organismo
tecnico di  valutazione di  cui all'art. 19 prima di inoltrare la
proposta di regolamento all'approvazione del Consiglio regionale.

ARTICOLO 22
(Norme transitorie)

1. I  progetti individuati ai sensi dell'art. 4 sono sottoposti a
procedura di  VIA dopo  l'entrata in  vigore del  Regolamento  di
attuazione di  cui all'art.  21 ove l'autorità competente sia la
Regione, ed  a partire  dal novantesimo  giorno successivo a tale
data di  entrata in  vigore ove  l'autorità  competente  sia  la
Provincia; non  sono sottoposti a procedura di VIA i progetti per
i quali,  alle date  suddette, sia già intervenuto l'atto finale
di approvazione,  autorizzazione  o  concessione  a  norma  delle
vigenti disposizioni.

2. A  partire dal  novantesimo giorno  successivo all'entrata  in
vigore della  presente legge  e fino  all'entrata in  vigore  del
Regolamento di  attuazione di  cui all'art.  21, le  disposizioni
della presente  legge si  applicano  esclusivamente  ai  progetti
elencati nell'allegato  3, la  cui competenza  è attribuita alla
Regione ed esercita ai sensi dell'art. 7. La procedura di VIA non
si applica per i progetti di cui all'allegato 3 per i quali, alla
data del  novantesimo giorno  successivo  all'entrata  in  vigore
della presente  legge, sia  già  intervenuto  l'atto  finale  di
approvazione, autorizzazione  o concessione a norma delle vigenti
disposizioni.

ARTICOLO 23
(Norma finanziaria)

1. Agli  oneri derivanti  dalla presente  legge, si farà fronte,
per l'anno  1995 e  per gli  esercizi successivi,  con  legge  di
bilancio.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 18 aprile 1995

CHITI

La presente  legge è  stata approvata dal Consiglio regionale il
7-3-1995 ed  è stata  vistata dal  Commissario del Governo il 10
aprile 1995.

ALLEGATO 1
CRITERI DI  SELEZIONE DEI  PROGETTI PER  LA DETERMINAZIONE  DELLE
SOGLIE QUANTITATIVE  E/O QUALITATIVE   DI  CUI ALL'ART.  4  DELLA
PRESENTE LEGGE

1. CARATTERISTICHE DEL PROGETTO
Le  caratteristiche   del  progetto   devono  essere   prese   in
considerazione in particolare in rapporto ai seguenti elementi:

- dimensioni del progetto; la dimensione del progetto deve essere
  anche considerata  in particolare in rapporto alla durata, alla
  frequenza ed alla sensibilità dei suoi probabili impatti;
- utilizzazione  delle risorse  naturali e/o  utilizzazione delle
  risorse energetiche;
- produzione di rifiuti;
- inquinamento e disturbi ambientali;
- rischio di incidenti;
- impatto  sul patrimonio  naturale e storico, tenuto conto della
  destinazione delle zone che possono essere interessate;

2. UBICAZIONE DEL PROGETTO
La sensibilità  ambientale delle  zone geografiche  che  possono
essere interessate  dal progetto  e dai  suoi impatti deve essere
presa in considerazione tenendo conto in particolare dei seguenti
elementi:

a) la   ricchezza   relativa,  la  qualità  e  la  capacità  di
   rigenerazione delle risorse naturali della zona;
b) la capacità di carico dell'ambiente naturale, con particolare
   attenzione alle seguenti tipologie di ambienti:
    - zone umide
    - zone costiere
    - zone montuose / forestali
    -  riserve e  parchi naturali  istituiti ai sensi delle leggi
      vigenti
    - aree protette di altro tipo
    -  zone ambientalmente  critiche, nelle quali gli standard di
      qualità   ambientale    stabiliti    dalla    legislazione
      comunitaria, statale e regionale sono già superati
    -  zone fortemente  antropizzate   ed    a    forte  densità
      demografica
    -  paesaggi rari  e importanti  dal punto  di vista  storico,
      culturale e archeologico.
   
ALLEGATO 2
CATEGORIE DI  PROGETTI DA  ASSOGGETTARE A  PROCEDURA  DI  VIA  DI
COMPETENZA PROVINCIALE

- Le  condizioni quantitative  e/o qualitative di obbligo saranno
determinate dal Regolamento di attuazione di cui all'art. 21-

     Agricoltura

2.1.  Progetti di riordino fondiario
2.2.   Progetti volti  a destinare  terre  incolte  o  estensioni
      seminaturali alla coltivazione agricola intensiva
2.3.  Progetti di idraulica agricola
2.4.  Primi   rimboschimenti  qualora   rischino   di   provocare
      trasformazioni ecologiche negative e dissodamenti destinati
      a  consentire   la  conversione   ad  un   altro  tipo   di
      sfruttamento del suolo
2.5.  Impianti per l'allevamento di pollame
2.6.  Impianti per l'allevamento di suini
2.7.  Impianti per l'allevamento di bovini e bufalini
2.8.  Impianti per l'allevamento di conigli
2.9.  Impianti di acquacoltura in acque marine e lagune
2.10. Impianti di acquacoltura in acque dolci
2.11. Serre

     Industria estrattiva

2.12. Estrazione di torba
2.13. Trivellazioni profonde per l'approvvigionamento delle acque
2.14. Altre  trivellazioni profonde  escluse quelle  destinate  a
      conoscere le  caratteristiche geotecniche  e idrogeologiche
      del sottosuolo
2.15. Attività  minerarie e di cava per l'estrazione di minerali
      diversi da  quelli metallici  ed energetici,  ad  eccezione
      delle cave  di prestito  di cui  alle  leggi  regionali  n.
      55/1992 e n. 75/1994

     Lavorazione dei metalli

2.16.Impianti di  produzione, compresa  la fusione,  affinazione,
      filatura e  laminatura di  metalli non  ferrosi, compresi i
      metalli preziosi
2.17. Impianti  per imbutitura e tranciatura di pezzi di notevoli
      dimensioni
2.18. Impianti  per il  trattamento in  superficie e rivestimento
      dei metalli
2.19. Impianti  per la  costruzione di  caldaie, di serbatoi e di
      altri pezzi di lamiera
2.20. Impianti  per la  costruzione e  montaggio di autoveicoli e
      costruzione di relativi motori
2.21. Cantieri navali
2.22. Impianti per la costruzione e riparazione di aeromobili
2.23. Impianti per la costruzione di materiale ferroviario

     Fabbricazione del vetro

2.24. Impianti per la fabbricazione del vetro

     Industria dei prodotti alimentari

2.25. Impianti per la produzione di grassi vegetali e animali.
2.26. Impianti  per la produzione di conserve di prodotti animali
      e vegetali
2.27. Impianti per la fabbricazione di prodotti lattiero-caseari
2.28. Impianti per la produzione di birra, malto, lieviti
2.29. Impianti per la produzione dei vino
2.30. Impianti per la produzione di dolciumi e sciroppi
2.31. Impianti per la macellazione
2.32. Industrie per la produzione della fecola
2.33. Stabilimenti per la produzione di farina di pesce e di olio
      di pesce
2.34. Zuccherifici
2.35. Altri  impianti per  la lavorazione  e la trasformazione di
      prodotti agricoli, zootecnici e ittici e la preparazione di
      prodotti alimentari per l'uomo e il bestiame

     Industria dei tessili, del cuoio, del legno, della carta

2.36. Officine  di lavaggio,  sgrassaggio e  imbiancamento  della
      lana
2.37. Impianti  per la  fabbricazione  di  pannelli  di    fibre,
      pannelli di particelle e compensati
2.38. Impianti  per la  fabbricazione di pasta per carta, carta e
      cartone
2.39. Stabilimenti per la tintura delle fibre
2.40. Impianti per la produzione e la lavorazione di cellulosa
2.41. Stabilimenti per la concia e l'allumatura
2.42. Impianti per la segagione e la preparazione industriale del
      legno

     Industria della gomma

2.43. Impianti  per la  fabbricazione e trattamento di prodotti a
      base di elastomeri
2.44.  Impianti   per  la   ricostruzione  di   pneumatici  e  la
      vulcanizzazione e riparazione dei pneumatici
2.45. Industria dei prodotti delle materie plastiche

     Progetti d'infrastrutture

2.46. Impianti meccanici di risalita, teleferiche; piste da sci e
      relativi impianti di risalita
2.47. Costruzione  di strade  provinciali e  comunali situate  in
      aree extraurbane
2.48. Costruzione  di  strade  vicinali  e  di  strade  poderali,
      interpoderali e forestali
2.49. Installazione di acquedotti a lunga distanza
Altri progetti
2.50. Opere di urbanizzazione di zone produttive e residenziali
2.51. Lavori  di sistemazione  urbana    di  grandi    dimensioni
      (ospedali,   centri    commerciali,    parcheggi,    centri
      direzionali, ecc.)
2.52. Villagi turistici e complessi alberghieri
2.53. Piste  permanenti per  corse  e  prove  automobilistiche  e
      motociclistiche
2.54. Impianti di depurazione
2.55. Impianti  di trattamento  o eliminazione  di rifiuti solidi
      urbani e/o  speciali (salvo quelli compresi nell'allegato I
      della Direttiva  n. 85/337/CEE  del 27 Giugno 1985 e quelli
      definiti di  interesse regionale  ai sensi della  LR  12-1-
      1995, n. 4)
2.56. Stabilimenti  per il  deposito e/o il trattamento di fanghi
      provenienti da  impianti di  depurazione o  di  trattamento
      rifiuti.
2.57. Stabilimenti per lo stoccaggio di rottami di ferro
2.58. Banchi di prova per motori, turbine e reattori
2.59. Impianti per la fabbricazione di fibre minerali artificiali

ALLEGATO 3
CATEGORIE DI  PROGETTI DA ASSOGGETTARE GIÀ IN FASE TRANSITORIA A
PROCEDURA DI VIA DI COMPETENZA REGIONALE

Industria estrattiva

3.1. Impianti destinati alla fabbricazione di cemento
3.2. Impianti  destinati alla  fabbricazione di  calce,  gesso  e
      refrattari

     Industria energetica

3.3.   Elettrodotti aerei  esterni per  il trasporto  di  energia
      elettrica con  tensione nominale  superiore a  150  kV  con
      tracciato  di   lunghezza  compresa   tra  3  e  15  km  ed
      elettrodotti aerei  esterni con  tensione nominale compresa
      tra 100  e 150  kV con tracciato di lunghezza superiore a 3
      km
3.4.   Impianti che  utilizzano risorse  geotermiche di interesse
      locale, così  classificate dall'art.  1 comma  5 della  L.
      9/12/1986 n. 896
3.5.  Trivellazioni   esplorative  destinate   a   conoscere   le
      caratteristiche  dei   fluidi  geotermici,  conseguenti  al
      permesso di  ricerca geotermica  di cui all'art. 4 della L.
      9/12/1986 n. 896
3.6.  Impianti   per  la   produzione   e   l'arricchimento   dei
      combustibili nucleari
3.7.  Impianti   per  il  trattamento  di  combustibili  nucleari
      irradiati
3.8.   Impianti per  il trattamento  ed eliminazione  di  residui
      radioattivi (salvo  quelli compresi  nell'allegato I  della
      Direttiva n. 85/337/CEE del 27 Giugno 1985)

     Progetti di infrastrutture

3.9.   Strade statali  e regionali, ferrovie e vie navigabili, di
      lunghezza superiore  a 15  km (salvo  i  progetti  compresi
      nell'allegato I della Direttiva n. 85/337/CEE del 27 Giugno
      1985 e  quelli  compresi  nell'allegato  2  della  presente
      legge)
3.10. Dighe  e altri  impianti destinati a trattenere, regolare o
      accumulare le  acque in  modo durevole, di altezza compresa
      tra 7  e 10  metri o  di capacità  compresa tra  70.000  e
      100.000 metri  cubi, incluse le relative opere di trasporto
      delle acque  e  gli  eventuali  connessi  impianti  per  la
      produzione di energia elettrica
3.11. Installazione  di oleodotti  e    gasdotti    di  lunghezza
      superiore a 30 km
3.12. Porti turistici con capacità superiore a 600 posti-barca
3.13. Opere    ed    interventi  di  canalizzazione,  deviazione,
      regimazione e  regolazione di  corsi d'acqua  che prevedono
      risagomatura dell'alveo  o movimento di litoidi in ambiente
      fluviale per quantità superiori a 30.000 Mc

TUTELA AMBIENTALE

