Disciplina delle  professioni di  guida turistica, accompagnatore
turistico ed interprete turistico.

Il Consiglio Regionale ha approvato il 22-6-1995
Il Commissario del Governo ha apposto il visto il 14-7-1995.
Il Presidente  della Giunta  Regionale promulga la seguente legge
regionale:

TITOLO I
OGGETTO DELLA LEGGE E DEFINIZIONE DELLE ATTIVITÀ

ARTICOLO 1
(Oggetto della legge)

1.  La   presente  legge,  in  attuazione  dei  principi  di  cui
all'articolo 11  della legge 17 maggio 1983, n. 217 "Legge quadro
per  il   turismo  e   interventi  per   il  potenziamento  e  la
qualificazione dell'offerta  turistica",  disciplina  l'esercizio
delle attività  professionali di guida turistica, accompagnatore
turistico e interprete turistico.

ARTICOLO 2
(Definizione dell'attività di guida turistica)

1. È  guida turistica  chi, per  professione, accompagna singole
persone o  gruppi  con  lo  scopo  di  illustrare  le  attrattive
storiche, artistiche,  monumentali,  paesaggistiche,  nonché  le
risorse produttive del territorio.

2. L'attività  di guida  turistica corrisponde  ad ogni  effetto
anche a quella di guida turistica specializzata individuata dalla
sentenza  della   Corte  di  Giustizia  della  Comunità  europea
C/180/89 e  sottoposta alla disciplina degli articoli 59 e 60 del
Trattato di Roma.

ARTICOLO 3
(Definizione dell'attività di accompagnatore turistico)

1. È  accompagnatore turistico  chi, per professione, accompagna
singole persone  o gruppi durante viaggi attraverso il territorio
nazionale od  estero per  curare l'attuazione  dei  programmi  di
viaggio e  assicurare i necessari servizi di assistenza per tutta
la sua  durata, fornendo  significative informazioni di interesse
turistico sulle  zone di  transito, al  di fuori  dell'ambito  di
competenza delle guide turistiche.

ARTICOLO 4
(Definizione dell'attività di interprete turistico)

1. È  interprete  turistico  chi,  per  professione,  presta  la
propria opera  di traduzione nell'assistenza a turisti stranieri,
al di  fuori  dell'ambito  di  competenza  delle  guide  e  degli
accompagnatori turistici.

TITOLO II
AUTORIZZAZIONE ALL'ESERCIZIO DELLE ATTIVITÀ DI GUIDA TURISTICA
ACCOMPAGNATORE TURISTICO E INTERPRETE TURISTICO

ARTICOLO 5
(Autorizzazione all'esercizio dell'attività)

1. Per  l'esercizio delle professioni di cui all'articolo 1 della
presente legge è necessario il possesso dell'autorizzazione.

ARTICOLO 6
(Rilascio dell'autorizzazione)

1. L'autorizzazione  di cui  all'articolo 19,  comma 1, numero 2,
del DPR  24 luglio  1977, n.  616, è  rilasciata dal  Comune  di
residenza del richiedente per i residenti in Toscana.

2. Per  l'esercizio  della  professione  di  guida  turistica  in
Toscana da  parte di  cittadini non  residenti,  l'autorizzazione
viene rilasciata dal Comune della Toscana ove il ricorrente abbia
eletto domicilio.

3. Per  i cittadini  italiani non  residenti  in  Toscana  e  per
cittadini di altri Stati membri della Unione Europea che vogliano
esercitare l'attività  di accompagnatore  turistico e interprete
turistico in  Toscana sono  validi i  provvedimenti autorizzatori
all'esercizio  delle   professioni  rilasciati  dalle  competenti
autorità ai sensi delle rispettive legislazioni in materia.

4. Nel  caso di  cambiamento di  residenza, il  Comune che  abbia
rilasciato  l'autorizzazione  trasferisce  gli  atti  relativi  a
questa al nuovo Comune di residenza.

5.  Il   Comune  informa   tempestivamente  la  Giunta  regionale
dell'adozione dei provvedimenti di cui al comma 1.

ARTICOLO 7
(Requisiti per il rilascio dell'autorizzazione)

1. Il rilascio dell'autorizzazione è subordinato al possesso:

a) dell'attestato  di idoneità professionale di cui all'articolo
   14;
b) dei  requisiti soggettivi  di cui  agli articoli  11 e  12 del
   TULPS., approvato  con RDL. 18 giugno 1931 n. 773 e successive
   modificazioni;
c) dei  requisiti previsti  dalle norme in materia di prevenzione
   contro la criminalità mafiosa.

2. Sono  validi ai  fini  del  rilascio  dell'autorizzazione  per
l'esercizio  delle   attività  di   accompagnatore  turistico  e
interprete turistico:

a) l'attestato  di idoneità  professionale conseguito  in  altra
   Regione;
b) l'autorizzazione all'esercizio rilasciata in altra Regione.

ARTICOLO 8
(Esercizio delle attività)

1. L'autorizzazione  consente l'esercizio  delle attività di cui
agli articoli  2, 3, 4, solo nei limiti risultanti dall'attestato
di idoneità professionale.

2.  Per   le  guide   turistiche  l'esercizio  dell'attività  è
consentito:

a) negli  ambiti provinciali  per i  quali  è  stata  conseguita
   l'idoneità. La  provincia di  Firenze è  disciplinata in due
   ambiti territoriali:  Firenze-Fiesole e il restante territorio
   provinciale;
b) senza  limiti   territoriali,  nella    specializzazione    in
   particolari settori  tematici ove  la stessa  guida  turistica
   abbia conseguito l'ulteriore idoneità;
c) per  la visita  di musei, gallerie, opere d'arte, ville, scavi
   archeologici  per  i  quali  sia  stata  conseguita  ulteriore
   specifica idoneità.

ARTICOLO 9
(Domanda di autorizzazione)

1. La domanda diretta ad ottenere il rilascio dell'autorizzazione
di cui all'articolo 5 deve essere presentata al Comune competente
e deve specificare:

a) le generalità del richiedente;
b) il possesso dei requisiti di cui all'articolo 7, comma 1;
c) l'attività    professionale    per    la  quale  si  richiede
   l'autorizzazione;
d) il  luogo nel  quale    l'interessato  ha  eletto  il  proprio
   domicilio nei casi di cui all'articolo 6, comma 2.

2. Alla domanda devono essere allegati i seguenti documenti:

a) certificato di cittadinanza e residenza;
b) certificato  generale del  casellario giudiziale e certificato
   penale dei carichi pendenti;
c) documentazione  ai sensi di legge relativa ai requisiti di cui
   all'articolo 7, comma 1, lettera c);
d) attestato  di idoneità  o autorizzazione all'esercizio di cui
   all'articolo 7, comma 2.

ARTICOLO 10
(Contenuti dell'autorizzazione)

1. L'autorizzazione  contiene  le  generalità  dell'interessato,
l'attività professionale per il cui esercizio è rilasciata, gli
estremi dell'attestato  di idoneità  professionale,  gli  ambiti
territoriali e  le ulteriori  idoneità di  cui  all'articolo  8,
comma 2.

2.    A     domanda    dell'interessato    il    Comune    annota
sull'autorizzazione e  sulla corrispondente  tessera  di  cui  al
comma 3  gli ulteriori  ambiti di competenza e le altre idoneità
risultanti dal superamento degli esami integrativi.

3. Il  Comune rilascia una tessera di identità personale, munita
di    fotografia     dell'intestatario,    con     i    contenuti
dell'autorizzazione, nonché  un  distintivo  di  riconoscimento,
secondo le  modalità e  le prescrizioni  stabilite dalla  Giunta
regionale.

ARTICOLO 11
(Autorizzazione a cittadini stranieri)

1. Per l'esercizio delle professioni di cui agli articoli 2, 3, 4
i cittadini appartenenti a paesi membri della Unione Europea sono
equiparati ai  cittadini italiani  e sono soggetti all'osservanza
delle norme di cui alla presente legge.

2.  Per   il  rilascio  dell'autorizzazione  di  esercizio  della
professione di guida turistica ai cittadini di altri Stati membri
dell'Unione   Europea,   già   abilitati   all'esercizio   della
professione nello  Stato membro  di provenienza, valgono le norme
del decreto legislativo 2 maggio 1994, n. 319.

3.  Per   il  rilascio   dell'autorizzazione  di  esercizio  agli
accompagnatori turistici e agli interpreti turistici cittadini di
altri stati membri della Unione Europea valgono le norme previste
dal D.Leg.vo 23 novembre 1991, n. 391.

4. Fermo  quanto previsto  dall'articolo 6, comma 3, si applicano
le norme di cui all'articolo  13  del  RDL 18.1.1937, n. 448 agli
accompagnatori turistici appartenenti a Stati membri della Unione
Europea dove  l'esercizio della  professione non  è sottoposto a
regime autorizzatorio  e dai  quali provengono in accompagnamento
di stranieri,  nonché agli accompagnatori turistici cittadini di
paesi stranieri non appartenenti all'Unione Europea.

ARTICOLO 12
(Rinnovo dell'autorizzazione)

1. L'autorizzazione  è rinnovata  dal Comune competente entro il
31  gennaio   di  ogni   anno  a   domanda  dell'interessato,  su
presentazione della  documentazione ai sensi di legge relativa ai
requisiti di cui all'articolo 7, comma 1, lett. c).

2. Il  mancato rinnovo  per uno  o  più  anni  non  comporta  la
decadenza dell'autorizzazione.

ARTICOLO 13
(Esenzioni dall'obbligo dell'autorizzazione)

1. È  esente dall'obbligo di munirsi della autorizzazione di cui
all'articolo 5:

a) chi,  dipendente  di    enti  pubblici,    svolge    attività
   disciplinate  dalla   presente  legge  per  l'espletamento  di
   compiti istituzionali dell'ente e nell'ambito di iniziative da
   esso  promosse   e  realizzate,   munito   di   documento   di
   riconoscimento quale dipendente;
b) chi,  su incarico  del    Comune  e    munito  della  relativa
   attestazione, in  ragione di  conoscenze specialistiche di cui
   abbia notoriamente  possesso, svolga,  anche  volontariamente,
   attività divulgativa  del patrimonio  di interesse turistico-
   culturale esistente nel territorio del medesimo Comune.

TITOLO III
IDONEITÀ PROFESSIONALE

ARTICOLO 14
(Idoneità professionale)

1.  La   Giunta  regionale,   con  provvedimento  pubblicato  sul
Bollettino Ufficiale  della Regione  Toscana,  indice  ogni  anno
prove d'esame  scritte, orali e pratiche per l'accertamento della
idoneità all'esercizio  delle professioni di cui all'articolo 1,
fissandone modalità  e termini.  Con il  medesimo  provvedimento
sono individuate le ulteriori idoneità ai sensi dell'articolo 8,
comma 2.

2. L'esame  d'idoneità accerta  le  conoscenze  necessarie  allo
svolgimento delle  attività di  cui agli  articoli  2,  3  e  4.
L'esame accerta  in particolare la conoscenza dell'organizzazione
e legislazione  in materia  turistica, dei  compiti  e  norme  di
esercizio delle  singole  professioni  e  della  lingua  italiana
parlata e scritta.

Inoltre l'esame accerta:

a) per  le guide  turistiche, la  conoscenza di almeno una lingua
   straniera,  delle   opere  d'arte,  dei  monumenti,  dei  beni
   archeologici,  delle   bellezze  naturali   e  delle   risorse
   ambientali, in  relazione a  quanto previsto  dall'articolo 8,
   comma 2;
b) per  gli accompagnatori turistici, la conoscenza di almeno una
   lingua straniera,  della geografia  turistica e  della tecnica
   turistica.

3. Sono ammessi agli esami di cui al comma 1 i candidati in
possesso dei seguenti requisiti:

a) cittadinanza  italiana o  di altro  Stato membro  della Unione
   Europea;
b) età non inferiore ad anni 18;
c) diploma  di maturità  di  scuola  media  superiore.  Per  gli
   aspiranti all'esercizio  della professione di cui all'articolo
   3 è  sufficiente il  diploma di  qualifica di  accompagnatore
   turistico rilasciato dagli Istituti Professionali di Stato.

4. Nella  domanda  di  ammissione  i  candidati  devono  altresì
indicare:

a) la  lingua o  le lingue straniere nelle quali intendono essere
   esaminati;
b) l'ambito  o  gli  ambiti  o  le  ulteriori  idoneità  di  cui
   all'articolo 8,  comma  2,  qualora  intendono  esercitare  la
   professione di guida turistica.

5. Per l'ammissione all'esame è dovuto un concorso spese da
versarsi nella misura e nei modi stabiliti nel provvedimento di
cui al comma 1.

6. Al  termine delle  prove la  Giunta regionale, riconosciuta la
regolarità  del  procedimento,  approva  l'elenco  degli  idonei
all'esercizio delle  singole professioni  di cui  all'articolo  1
della  presente   legge  e   rilascia,  a   chi  abbia   superato
positivamente l'esame,  un attestato  d'idoneità valido  ai fini
dell'ottenimento della autorizzazione all'esercizio.
Sull'attestato sono  indicate la lingua o le lingue straniere per
le quali  è stata  conseguita l'idoneità, nonché, per le guide
turistiche, l'ambito territoriale e le ulteriori idoneità di cui
all'articolo 8, comma 2.

ARTICOLO 15
(Commissioni giudicatrici d'esame)

1.  La   Giunta  regionale,   con  provvedimento  pubblicato  sul
Bollettino  Ufficiale   della  Regione   Toscana,  determina   la
composizione e  le modalità  di funzionamento  delle Commissioni
giudicatrici   dell'esame    d'idoneità   all'esercizio    delle
professioni di cui all'articolo 1.

2. Ai  componenti la  Commissione  e  al  Segretario  spettano  i
compensi previsti  per le  Commissioni giudicatrici  di esame dei
concorsi  di  ammissione  del  personale  regionale,  nei  limiti
indicati dall'art. 36 della LR 21.8.1989, n. 51.

ARTICOLO 16
(Corsi di preparazione, aggiornamento e specializzazione)

1.  La  Regione  e  le  Province,  nell'ambito  delle  rispettive
competenze, possono promuovere interventi formativi finalizzati:

a) al conseguimento della preparazione agli esami d'idoneità;
b) all'aggiornamento della professionalità;
c) all'ulteriore specializzazione nella professione.

2. Gli  interventi di  cui  al  comma  precedente  non  abilitano
all'esercizio  delle   professioni  disciplinate  dalla  presente
legge. I  soggetti interessati ne sono messi a conoscenza fin dal
momento della loro ammissione ai corsi.

ARTICOLO 17
(Integrazioni all'idoneità professionale)

1. Chiunque,  in possesso dell'autorizzazione di cui all'articolo
5, intenda  estendere l'esercizio  della professione ad ulteriori
lingue straniere  o, nel  caso delle  guide turistiche,  ad altri
ambiti e  ulteriori idoneità  di cui  all'articolo 8,  comma  2,
sostiene una  prova integrativa,  limitata all'accertamento delle
conoscenze relative a tale estensione.

2. Chiunque,  in possesso dell'autorizzazione all'esercizio della
professione  di   guida  o  di  accompagnatore  o  di  interprete
turistico intenda  ottenere l'autorizzazione all'esercizio di una
delle altre  professioni, è  esonerato dal  sostenere  la  prova
nelle lingue  straniere per  le quali risulti già idoneo e nella
materia di organizzazione e legislazione turistica.

ARTICOLO 18
(Registri regionali  delle  guide,  interpreti  e  accompagnatori
turistici)

1. Presso  gli uffici  della  Giunta  regionale  sono  tenuti  ed
aggiornati  i  registri  regionali  degli  esercenti  le  singole
professioni disciplinate dalla presente legge.

2.  Sui   medesimi  registri   sono  annotati   i   provvedimenti
modificativi dei  contenuti e  dell'efficacia dell'autorizzazione
comunicati dal Comune che li ha assunti.

ARTICOLO 19
(Compensi professionali)

1. I  compensi per  le  prestazioni  professionali  di  cui  alla
presente legge sono determinati di concerto dalle associazioni di
categoria maggiormente  rappresentative  a  livello  regionale  e
comunicati  entro   il  31  ottobre  di  ogni  anno,  per  l'anno
successivo, alla  Giunta regionale.  Si considerano  maggiormente
rappresentative le associazioni di categoria che documentino alla
Giunta regionale l'iscrizione di almeno 50 soci.

2. I  compensi di  cui al  comma 1 sono pubblicati sul Bollettino
Ufficiale della Regione Toscana.

3. In  caso di  mancato adempimento di quanto stabilito dal comma
1, i  compensi  sono  liberamente  determinati  da  ogni  singolo
esercente  e   comunicati  entro   il  30  novembre  alla  Giunta
regionale.

4. È  vietato applicare compensi diversi da quelli comunicati ai
sensi della presente legge.

TITOLO IV
DIVIETI, VIGILANZA E SANZIONI

ARTICOLO 20
(Divieti)

1. Alle guide, agli accompagnatori e agli interpreti turistici è
vietato esercitare,  nei  confronti  dei  turisti,  attività  di
carattere commerciale, di concorrenza alle agenzie di viaggio, di
procacciamento, diretto  o indiretto,  di  clienti  a  favore  di
alberghi e altri pubblici esercizi, imprese di trasporto, imprese
commerciali, artigiane, industriali e simili.

ARTICOLO 21
(Vigilanza  e   controllo.  Accertamento   delle   violazioni   e
irrogazione delle sanzioni)

1. L'attività di vigilanza e controllo è esercitata dai Comuni.
Le  sanzioni   pecuniarie  sono  applicate  dal  Comune  nel  cui
territorio è stata accertata la violazione.

2.  L'accertamento   delle  violazioni  e  la  irrogazione  delle
sanzioni pecuniarie  di cui  alla presente  legge sono effettuati
secondo la legge 24 novembre 1981, n. 689.

3. I proventi delle sanzioni pecuniarie previste dall'articolo 22
della  presente   legge  sono   introitati  dal  Comune  sul  cui
territorio è stata accertata la violazione.

4. Il  medesimo Comune provvede all'invio di copia dei verbali di
accertamento  delle   infrazioni  al  Comune  che  ha  rilasciato
l'autorizzazione.

ARTICOLO 22
(Sanzioni pecuniarie)

1. L'esercizio  delle attività professionali di cui all'articolo
1 svolto  senza l'autorizzazione  rilasciata dal  Comune comporta
l'applicazione della sanzione amministrativa da L. 1.000.000 a L.
5.000.000.

2.  Chiunque   eserciti  le   attività  professionali   di   cui
all'articolo 1  al di fuori dei limiti previsti dall'articolo 8 e
risultanti  dall'autorizzazione   è   soggetto   alla   sanzione
amministrativa da L. 500.000 a L. 2.500.000.

3. Chiunque,  per lo  svolgimento di  una propria  attività,  si
avvalga  di   soggetti  non   autorizzati   all'esercizio   delle
professioni di  cui alla presente legge è soggetto alla sanzione
amministrativa da L. 1.000.000 a L. 5.000.000.

4. Chiunque,  per lo  svolgimento di  una propria  attività,  si
avvalga di soggetti autorizzati ai sensi della presente legge per
l'esercizio delle  professioni di  cui all'articolo 1 al di fuori
dei  limiti  risultanti  dall'autorizzazione,  è  soggetto  alla
sanzione amministrativa da L. 500.000 a L. 2.500.000.

5. Chiunque contravvenga al divieto di cui all'articolo 19, comma
4, è  soggetto alla  sanzione amministrativa  da L. 500.000 a L.
1.500.000.

6. Chiunque  contravvenga al  divieto di  cui all'articolo 20, è
soggetto alla  sanzione  amministrativa  da  L.  1.000.000  a  L.
3.000.000.

7. Chiunque,  in possesso di autorizzazione, eserciti l'attività
professionale  senza   aver  provveduto  al  rinnovo  così  come
disposto all'articolo  12, ovvero non presenti ad un controllo la
tessera di  identità personale,  ovvero non  esibisca  il  segno
distintivo,  è  soggetto  alla  sanzione  amministrativa  da  L.
100.000 a L. 500.000.

ARTICOLO 23
(Sospensione e revoca)

1. Il  Comune che  ha  rilasciato  l'autorizzazione  provvede,  a
seguito delle comunicazioni di cui all'articolo 21, comma 4, alla
sospensione della  medesima per  un periodo  da uno  a  sei  mesi
quando le infrazioni di cui all'articolo 22, commi 2, 3, 4, 5, 6,
ancorchè diverse,  siano  state  commesse  per  la  terza  volte
nell'arco di due anni.

2. Al  di fuori  dei casi  previsti dal comma 1, il Comune che ha
rilasciato    l'autorizzazione     può    provvedere,    sentito
l'interessato, alla  sospensione dell'autorizzazione medesima per
un periodo  da uno  a sei mesi, quando nei confronti della guida,
dell'accompagnatore  o   dell'interprete  turistico   sia   stata
giudizialmente accertata la responsabilità per illecito civile o
penale commesso nell'esercizio della professione.

3. Il  Comune che  ha rilasciato  l'autorizzazione provvede  alla
revoca qualora:

a) il  titolare perda taluno dei requisiti di cui all'articolo 7,
   comma 1, lettere b) e c);
b) la autorizzazione sia stata già sospesa ai sensi del presente
   articolo per  due volte  e sussistano  i presupposti  per  una
   nuova sospensione;
c) nel  caso in  cui sia  stata  comunque  rilasciata  una  nuova
   autorizzazione a  chi abbia  subito il provvedimento di revoca
   senza che sia trascorso il termine di cui al comma 5.

4. In  caso di  sospensione e  di revoca  il Comune  provvede  al
ritiro della  tessera di  identità personale e del distintivo di
cui all'articolo 10, comma 3.

5.  Nel   caso  previsto   dal  comma  3),  lettera  a),  qualora
l'interessato riacquisti i necessari requisiti, la autorizzazione
può essere nuovamente rilasciata. Nel caso previsto dal comma 3,
lettera  b),   l'autorizzazione  non   può   essere   nuovamente
rilasciata prima  di tre  anni. Nel  caso previsto  dal comma  3,
lettera c), l'autorizzazione non può più essere rilasciata.

6. I  provvedimenti di sospensione e revoca previsti dal presente
articolo debbono  essere notificati  agli interessati.  Copia del
provvedimento  deve  essere  inviata  agli  uffici  della  Giunta
regionale per l'annotazione.

TITOLO V
NORME SPECIALI E FINALI

ARTICOLO 24
(Ingresso gratuito)

1.  Le  guide  munite  di  autorizzazione,  nell'esercizio  della
propria attività  professionale, sono  ammesse gratuitamente  in
tutti i  musei, le  gallerie,  i  monumenti  d  proprietà  della
Regione o di Enti locali.

2. La disposizione di cui al primo comma si applica altresì agli
interpreti turistici,  muniti di  autorizzazione, nel caso in cui
affianchino le guide turistiche.

ARTICOLO 25
(Norma transitoria)

1. I  soggetti in  possesso della  licenza  rilasciata  ai  sensi
dell'articolo  123  del  RD  18.6.1931 n.  773 e dell'articolo 19
del DPR  24.7.1977, n. 616 alle guide, agli accompagnatori e agli
interpreti turistici  e coloro  che hanno  conseguito l'idoneità
nei concorsi banditi dalla Regione Toscana ai  sensi  del  RDL 18
gennaio 1937,  n. 448  hanno diritto ad ottenere l'autorizzazione
di cui  all'articolo 5  ai sensi e per gli effetti della presente
legge.

2. I  Comuni, su  istanza degli  interessati da presentarsi entro
180  giorni   dall'entrata  in   vigore  della   presente  legge,
provvedono alla  sostituzione delle  licenze e  al rilascio delle
autorizzazioni agli  idonei ai  sensi della  presente legge  e ne
danno tempestiva comunicazione alla Giunta regionale.

3. Le  guide turistiche  in possesso  di licenza ed i soggetti in
possesso di  idoneità di  cui al  comma 1  abilitati per singole
località non  coincidenti  con  un  ambito  provinciale  possono
ottenere  l'estensione   dell'autorizzazione  all'intero   ambito
provinciale  mediante   esame  integrativo   da  sostenere  nella
sessione straordinaria  di esami  di cui  al comma 5. In deroga a
quanto previsto  dalla presente  legge, essi possono continuare a
mantenere l'ambito originario di esercizio della professione.

4. Le  guide turistiche  in possesso  di licenza  e i soggetti in
possesso di  idoneità di  cui al comma 1 abilitati all'esercizio
delle  professioni   di  guida   per  l'intero  territorio  della
provincia di  Firenze ottengono  l'autorizzazione per  gli ambiti
Firenze-Fiesole, per il resto del territorio provinciale e per la
provincia di  Prato. Le guide turistiche in possesso di licenza e
i soggetti  in possesso  di idoneità di cui al comma 1 abilitati
per  la  località  di  Firenze  ottengono  l'autorizzazione  per
l'ambito Firenze-Fiesole.

5. Entro  il 31.12.1995  la Giunta  regionale indice una sessione
straordinaria  di   esami  di   idoneità  per  guida  turistica,
accompagnatore turistico  e interprete turistico. A tale sessione
possono partecipare:

a) coloro  che, in possesso dei requisiti di cui all'articolo 14,
   comma 3 e privi di altra attività lavorativa al momento della
   domanda  di   partecipazione  all'esame,  dimostrino  di  aver
   svolto, entro  la data  del 31.12.1994,  per almeno  tre  anni
   nell'ultimo  quinquennio  e  per  almeno  sessanta  giorni  in
   ciascun anno,  attività analoghe a quelle di cui all'articolo
   1.  Ai  fini  di  cui  sopra  i  soggetti  interessati  devono
   presentare documenti  validi ai fini fiscali, deliberazioni di
   incarico da  parte di  enti pubblici, attestazioni rilasciate,
   nel detto  quinquennio, da  agenzie  di  viaggio  o  da  guide
   turistiche  per  prestazioni  d'opera  rese  in  loro  favore.
   L'esame è  orale ed accerta le conoscenze di cui all'articolo
   14, comma 2;
b) le guide turistiche di cui al comma 3) che intendono estendere
   l'autorizzazione all'intero  ambito  provinciale.  L'esame  è
   orale e  limitato  alle  conoscenze  relative  alla  parte  di
   territorio oggetto dell'estensione.

6.  Sono  revocati  i  bandi  di  concorso  per  guida  turistica
pubblicati  dalla  Regione ai  sensi  del  RDL 18 gennaio 1937 n.
448 qualora  l'espletamento delle  prove non  risulti formalmente
avviato, con  la convocazione  dei  candidati,  entro  90  giorni
dall'entrata in  vigore  della  presente  legge.  Le  Commissioni
esaminatrici eventualmente  costituite allo scopo sono disciolte.
Le domande  di ammissione  ai concorsi  giacenti presso  i Comuni
sono trasmesse  alla Giunta  regionale. I  candidati sono ammessi
alla  prima   sessione  ordinaria   di  esami  indetta  ai  sensi
dell'articolo 14,  comma 1,  senza aggravio di spese, nonché non
siano in  possesso del requisito di cui all'articolo 14, comma 3,
lett. c).

7. I  concorsi per guida turistica banditi ai  sensi  del  RDL 18
gennaio 1937  n. 448  per i  quali  risulti  formalmente  avviato
l'espletamento delle  prove con  la  convocazione  dei  candidati
entro novanta giorni dall'entrata in vigore della presente legge,
sono  portati   a  termine  e  gli  idonei  possono  ottenere  la
autorizzazione di esercizio con le modalità di cui al comma 3
del presente articolo.

8. In sede di prima applicazione la Giunta regionale adotta il
provvedimento di cui all'articolo 14, comma 1 entro un anno
dall'entrata in vigore della presente legge.

ARTICOLO 26
(Abrogazioni e norme in vigore)

1. La  presente legge  sostituisce la  disciplina prevista per le
guide, gli  interpreti e  gli accompagnatori  turistici  dal  RDL
18.1.1937 n.  448, convertito in legge 17.6.1937 n. 1249 e dal RD
6.5.1940 n. 635 salvo quanto stabilito dall'articolo 11, comma 3.

2. È  abrogata la  lett. b),  comma 1  dell'articolo 2  della LR
23.2.1988 n.  9, ad eccezione di quanto previsto per i maestri di
sci.

3. È abrogata la LR 7-11-1988 n. 81.

ARTICOLO 27
(Norma finanziaria)

1. Agli oneri di cui agli articoli 14, comma 1, 15 e 25, comma 5,
si fa  fronte per  l'anno 1995  e per i successivi esercizi con i
fondi allocati sul capitolo 00720.

2. Agli  oneri di cui all'articolo 16, decorrenti dall'anno 1996,
si fa  fronte da  tale anno e per i successivi esercizi con legge
di bilancio,  imputando la spesa ai capitoli che finanziano la LR
31-8-1994, n. 70.

3. Il  concorso spese  di cui  all'articolo  14,  comma  5  viene
introitato a decorrere dall'anno 1995 e per i successivi esercizi
sul capitolo 24120.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetta di osservarla e farla
osservare come legge della Regione Toscana.

Firenze, 19 luglio 1995

CHITI

La presente  legge è  stata approvata dal Consiglio regionale il
22 giugno 1995 ed è stata vistata dal Commissario del Governo il
14 luglio 1995.



TURISMO
PERSONALE

