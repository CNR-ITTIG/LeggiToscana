Disciplina degli agri marmiferi di proprietà dei Comuni di Massa
e Carrara.

Il Consiglio Regionale ha approvato il 28-2-1995
Il Presidente  della Giunta  Regionale promulga la seguente legge
regionale:

ARTICOLO 1

1. La  ricerca e  la coltivazione degli agri marmiferi di Massa e
Carrara, se di essi il Comune risulti proprietario ai sensi delle
normative in  atto  all'entrata  in  vigore  della  presente,  è
disciplinata con  regolamento dei  Comuni stessi, ciascuno per il
rispettivo territorio,  ai sensi del III comma dell'art. 64 della
RD 29.7.1927, n. 1443.

2. Gli agri marmiferi nei Comuni di Carrara e di Massa mantengono
la loro condizione di beni del patrimonio indisponibile comunale.

3. I  regolamenti di  cui al  I comma sono redatti in conformità
alle disposizioni  della presente legge e sono sottoposti al solo
ordinario  controllo   di  legittimità   del  competente  organo
regionale.

4.  Il  Comune  adegua  il  proprio  regolamento  alle  modifiche
successive apportate alla normativa di riferimento.

ARTICOLO 2

1. La  coltivazione degli  agri marmiferi  di cui  all'art. 1  è
disposta dal  Comune, a  titolo oneroso,  con atto di concessione
amministrativa temporanea.

2. La  concessione è  subordinata al  rispetto  degli  strumenti
urbanistici   e    ai   vincoli   ambientali,   paesaggistici   e
idrogeologici previsti dalla legge.

3. Gli adempimenti prescritti dalla legge per rimuovere i vincoli
di cui  al comma  precedente costituiscono  presupposti necessari
per il rilascio della concessione.

4. Lo  sfruttamento  degli  scarti  della  lavorazione,  comunque
denominati, costituiscono  contenuto  obbligatorio  dell'atto  di
concessione ed  è regolato  in modo  da individuare comunque nel
concessionario  il  soggetto  che  ne  risponde  direttamente  al
Comune.

5. Per  il rilascio  e l'esercizio della concessione, si applica,
in quanto  compatibile con  le disposizioni  di cui ai precedenti
commi, la  disciplina stabilita  dalla  legge  regionale  per  il
rilascio e  l'esercizio di  autorizzazione alla  coltivazione  di
cava o torbiera.

ARTICOLO 3

1. Fino  all'approvazione del  regolamento, ai sensi dell'art. 1,
l'autorizzazione comunale di cui alla LR 30 aprile 1980, n. 36, e
successive  modificazioni,   costituisce   comunque   presupposto
necessario per  la coltivazione  degli agri marmiferi di cui alla
presente legge  ed è  rilasciata alle  condizioni previste dalla
citata legge regionale.

2. La  LR 30  aprile 1980,  n. 36, e successive modificazioni, si
applica inoltre  ai fini  dell'esercizio della  autorizzazione di
cui al primo comma.

La presente  Legge è  pubblicata sul  Bollettino Ufficiale delle
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 5 dicembre 1995

MARCUCCI
(Incaricata con DPGR 15/6/1995 n. 221)

La presente legge, approvata dal Consiglio Regionale nella seduta
del  28-2-1995,   è  stata   dichiarata  legittima  dalla  Corte
Costituzionale ai  sensi dell'art.  127 della  Costituzione,  con
sentenza n.  488 dell'8  novembre 1995, depositata il 20 novembre
1995.



ATTIVITà ESTRATTIVE

