Disciplina degli  interventi  di  trasformazione  urbanistica  ed
edilizia nelle zone con prevalente funzione agricola.

Il Consiglio Regionale ha approvato il 7-3-1995
Il Commissario del Governo ha apposto il visto il 10-4-1995
Il Presidente  della Giunta  Regionale promulga la seguente legge
regionale:

ARTICOLO 1
(Finalità e ambito di applicazione)

1. La  presente legge disciplina gli interventi di trasformazione
urbanistica ed  edilizia necessari allo sviluppo dell'agricoltura
e delle  attività ad  essa connesse  in funzione della tutela ed
utilizzazione del territorio.

2. La  presente legge  si applica  nelle  zone  con  esclusiva  o
prevalente funzione  agricola, individuate  dal piano  regolatore
generale comunale  di cui  all'art. 23  della  LR  16-1-95  n.  5
recante "Norme per il governo del territorio";

3. Fino  all'adeguamento  degli  strumenti  urbanistici  comunali
previsto dall'art.  39 della  Legge regionale citata, la presente
legge  si   applica  alle   aree  classificate,  negli  strumenti
urbanistici comunali vigenti, zone omogenee e ai sensi del  DM  2
aprile  1968,   n.  1444,   ed  a   quelle   comunque   destinate
all'agricoltura da  tali strumenti,  anche se definite in maniera
diversa da quelle del suddetto  DM 

4. I  Comune  possono  individuare  negli  strumenti  urbanistici
comunali e  all'interno delle  zone  di  cui  al  comma  2,  aree
soggette  a   particolare  normativa  al  fine  di  salvaguardare
l'ambiente  e   il  paesaggio  agrario.  Tale  normativa  prevede
l'integrazione dell'agricoltura  con altri settori produttivi per
la valorizzazione dell'economia rurale e montana.

ARTICOLO 2
(Definizione delle attività)

1. Ai  fini della  presente  legge,  sono  considerate  attività
agricole quelle previste dall'art. 2135 del Codice Civile nonché
quelle  qualificate   come  agricole  da  disposizioni  normative
comunitarie, nazionali e regionali.

2. Ai  fini della  presente legge  sono  considerate  connesse  a
quelle agricole  le seguenti  attività esercitate  da una o più
aziende agricole:

a) le  attività di   promozione  e  di  servizio  allo  sviluppo
   dell'agricoltura, della zootecnia e della forestazione
b) le attività faunistico-venatorie;
c) tutte  quelle comunque definite tali da disposizioni normative
   comunitarie, nazionali e regionali.

3.  Il  regolamento  di  attuazione  della  presente  legge  può
contenere ulteriori  specifiche in  ordine alla definizione delle
attività di cui al comma 2.

ARTICOLO 3
(Nuove costruzioni rurali)

1. Le  nuove costruzioni  rurali necessarie  alla conduzione  del
fondo e  all'esercizio  delle  attività  agricole  e  di  quelle
connesse sono  consentite secondo  quanto disposto dai successivi
commi; fermo  l'obbligo di procedere prioritariamente al recupero
degli edifici esistenti secondo quanto previsto dall'art. 5 comma
4 della LR 16.1.1995 n. 5.

2. L'azienda  agricola per  realizzare nuove  costruzioni  rurali
deve mantenere  in  produzione  superfici  fondiarie  minime  non
inferiori a:

a) 0,8  ha per    colture    ortoflorovivaistiche  specializzate,
   riducibili a  0,6 ha  quando almeno  il 50%  delle colture  è
   protetto in serra;
b) 3 ha per vigneti e frutteti in coltura specializzata;
c) 4  ha  per  oliveto  in  coltura  specializzata  e  seminativo
   irriguo;
d) 6 ha per colture seminative, seminativo arborato, prato, prato
   irriguo;
e) 30  ha per  bosco ad alto fusto, bosco misto, pascolo, pascolo
   arborato e castagneto da frutto;
f) 50 ha per bosco ceduo e pascolo cespugliato.

3. Per  i  fondi  rustici  con  terreni  di  diverso  ordinamento
colturale la  superficie fondiaria  minima si  intende  raggiunta
quando risulti  maggiore o  uguale ad  1 la  somma dei  quozienti
ottenuti dividendo  le superfici dei terreni di ciascuna qualità
colturale per le relative superfici fondiarie minime previste dal
comma 2.

4. Le  Provincie, col  piano territoriale di coordinamento di cui
all'art. 16  della LR 16.1.1995 n. 5, possono stabilire superfici
minime maggiori  di quelle definite al comma 2; con tale piano le
Province definiscono  inoltre ulteriori  parametri per consentire
alle aziende  agricole  la  realizzazione  di  nuove  costruzioni
rurali in considerazione di:

   a) prodotto lordo vendibile
   b) impegno di manodopera
   c) tipologie produttive.
   
5. Non  sono consentite  nuove costruzioni  rurali nelle  aziende
agricole che,  dopo l'entrata  in vigore  della  presente  legge,
siano state  interessate, al  di fuori  di  quanto  previsto  dai
programmi  di  cui  all'art.  4,  da  trasferimenti  parziali  di
proprietà nei  dieci  anni  precedenti  la  presentazione  della
domanda di concessione.

6. Sono  fatti salvi  i  trasferimenti  che  abbiano  origine  da
risoluzione di contratti di mezzadria, da procedure espropriative
o  da   successioni  ereditarie,  o  derivanti  obbligatoriamente
dall'applicazione di normative comunitarie o nazionali.

7. L'edificazione  di  nuove  costruzioni  ad  uso  abitativo  è
consentita, fermo  quanto  previsto  dal  comma  2,  se  riferita
esclusivamente all'esercizio  delle  attività  agricole  di  cui
all'art. 2  comma 1, e alle esigenze abitative degli imprenditori
agricoli,  impegnati  nella  conduzione  del  fondo,  così  come
definiti dalla  LR n.  12.1.1994 n. 6 o degli addetti impiegati a
tempo indeterminato.  Tali esigenze  devono essere dimostrate dal
programma di  cui all'art. 4, il quale deve comunque prevedere la
necessità di  utilizzo di  almeno 1.728 ore lavorative annue per
ogni unità abitativa.

8. Gli  strumenti urbanistici  comunali, o  apposite varianti  ad
essi, provvedono  a disciplinare  le costruzioni  rurali  ad  uso
abitativo fissandone  le dimensioni  e le tipologie, disponendone
eventualmente  anche  l'eventuale  divieto  di  realizzazione  in
determinate aree; in via transitoria e fino a tale definizione la
dimensione massima ammissibile di ogni unità abitativa è di mq.
110 di superficie dei vani abitabili.

9. La  costruzione di  annessi  agricoli  è  consentita  qualora
risulti commisurata  alla capacità  produttiva del  fondo o alle
reali necessità  delle attività  connesse; tali esigenze devono
essere dimostrate  dal programma di cui all'art. 4. Gli strumenti
urbanistici comunali  o apposite  varianti ad essi definiscono le
dimensioni massime  degli annessi  che possono  essere realizzati
dalle aziende  agricole anche  in assenza  dell'attribuzione  del
valore di piano attuativo al programma di cui all'art. 4.

10. La  costruzione di  annessi agricoli  non  è  sottoposta  al
rispetto delle  superfici minime  fondiarie previste  dal comma 2
per le  aziende che  esercitano in  via prevalente l'attività di
coltivazione in  serra fissa,  di allevamento  di ovicaprini o di
animali minori,  nonché la  cinotecnica  e  l'acquacoltura.  Gli
annessi devono  essere commisurati alle dimensioni dell'attività
dell'azienda nel  rispetto delle  vigenti normative  comunitarie,
nazionali, regionali e comunali. La prevalenza delle attività di
cui  al  presente  comma  è  verificata  quando  tali  attività
determinano almeno l'80% del prodotto lordo vendibile.

11. Ad  eccezione di  quanto previsto  dal  comma  10,  le  opere
necessarie alla  realizzazione di  annessi agricoli  eccedenti le
capacità produttive  del fondo  ovvero riferiti  a fondi  aventi
superficie inferiore  ai minimi  di cui  al comma  2 può  essere
consentita  solo  se  prevista  e  disciplinata  dagli  strumenti
urbanistici comunali.

12.  È   ammessa  l'installazione,   per  lo  svolgimento  delle
attività di  cui all'art. 2, di manufatti precari realizzati con
strutture in  materiale leggero semplicemente appoggiati a terra,
per  le   quali  sono   consentite  esclusivamente  le  opere  di
ancoraggio, che  non comportino  alcuna modificazione dello stato
dei luoghi.  L'installazione  potrà  essere  realizzata,  previa
comunicazione al Sindaco nella quale si dichiari:

a) le  motivate   esigenze  produttive,  le  caratteristiche,  le
   dimensioni e la collocazione del manufatto;
b) il  periodo di  utilizzazione e  mantenimento  del  manufatto,
   comunque non superiore ad un anno;
c) il rispetto delle norme di rifermento;
d) l'impegno  alla rimozione del manufatto al termine del periodo
   di utilizzazione.

ARTICOLO 4
(Programma di miglioramento agricolo-ambientale)

1. Gli  interventi di cui al precedente art. 3, sono consentiti a
seguito  dell'approvazione   di   un   programma   aziendale   di
miglioramento  agricolo-ambientale   che  metta  in  evidenza  le
esigenze  di   realizzazione  degli   interventi  edilizi   o  di
trasformazione territoriale necessari allo sviluppo aziendale.

2. Il programma contiene:

a) una descrizione della situazione attuale dell'azienda
b) una  descrizione   degli    interventi    programmati  per  lo
   svolgimento  dell'attività   agricole  e/o   delle  attività
   connesse nonché degli altri interventi previsti per la tutela
   e la valorizzazione ambientale;
c) una descrizione dettagliata degli interventi edilizi necessari
   a   migliorare   le   condizioni   di   vita   e   di   lavoro
   dell'imprenditore  agricolo  nonché  al  potenziamento  delle
   strutture produttive;
d) l'individuazione  dei fabbricati  esistenti e  da realizzare e
   dei relativi fondi collegati agli stessi;
e) l'individuazione dei fabbricati presenti nell'azienda ritenuti
   non più  necessari e  coerenti con  le finalità economiche e
   strutturali descritte dal programma
f) la  definizione dei  tempi e  le  fasi  di  realizzazione  del
   programma stesso.

3.  Il  regolamento  di  attuazione  della  presente  legge  può
contenere ulteriori  specifiche  in  ordine  alla  redazione  del
programma.

4. Il  programma ha durata pluriennale e comunque non inferiore a
10 anni,  e può  essere  modificato  su  richiesta  dell'azienda
agricola dopo il primo triennio a scadenze biennali.

5. Il  programma è approvato dal Comune, previo parere dell'Ente
delegato  in  materia  di  agricoltura  e  Foreste.  tale  parere
consiste:

a) nella verifica degli aspetti agronomici e forestali
b) nella  verifica   degli    aspetti    paesistico-ambientali  e
   idrogeologici
c) in  presenza del P.T.C., di cui all'art. 16 della LR 16.1.1995
   n. 5, nella verifica di conformità con esso.

Nel caso in cui l'ente delegato sia diverso dalla Provincia, esso
acquisisce il  parere di  cui alle  lettere b)  e  c)  attraverso
apposita conferenza  di servizi ai sensi dell'art. 14 della L. 7-
8-90 n. 241.
Tale parere è rilasciato nel termine perentorio di 60 giorni dal
ricevimento della  richiesta di  parere da  parte del Comune che,
trascorso   detto   termine,   procede   comunque   all'esame   e
all'eventuale approvazione del programma.

6.   L'approvazione    del   programma   costituisce   condizione
preliminare per  il rilascio  delle concessioni  o autorizzazioni
edilizie. La  realizzazione del  programma è  garantita  da  una
apposita convenzione,  da registrare  e trascrivere  a spese  del
richiedente e  a cura  del Comune,  che stabilisca in particolare
l'obbligo per il richiedente:

a) di  effettuare  gli  interventi  previsti  dal  programma,  in
   relazione ai  quali è  richiesta la  realizzazione  di  nuove
   costruzioni rurali;
b) di  non modificare    la  destinazione  d'uso  agricola  delle
   costruzioni esistenti o recuperate necessarie allo svolgimento
   delle attività  agricole e  di quelle connesse per il periodo
   di validità del programma;
c) di  non modificare  la destinazione d'uso agricola delle nuove
   costruzioni rurali  eventualmente da realizzare, per almeno 20
   anni dall'ultimazione della costruzione;
d) di  non alienare separatamente dalle costruzioni il fondo alla
   cui capacità produttiva sono riferite le stesse;
e) di  realizzare gli interventi di sistemazione ambientale delle
   pertinenze individuata  degli edifici  eventualmente non  più
   utilizzabili a fini agricoli;
f) di  prestare   idonee  garanzie  per  la  realizzazione  degli
   interventi di cui alle lettere a) ed e);
g) di  assoggettarsi alle  sanzioni in  caso di inadempimento. In
   ogni caso  le sanzioni  non devono essere inferiori al maggior
   valore determinato dalla inadempienza.

Alle modifiche  del programma  previste  dal  comma  4,  dovranno
corrispondere le relative modifiche alle convenzioni.

7. Il  programma, qualora  contenga previsioni  di interventi  di
ristrutturazione urbanistica  o di  nuova  edificazione  oltre  i
limiti di cui all'art. 3 comma 9 o dell'art. 5 comma 1, ha valore
di piano  attuativo ai sensi e per gli effetti dell'art. 31 della
LR 16.1.1995 n. 5, ed è corredato dagli elaborati necessari.

8. Il  Programma qualora preveda la realizzazione di strutture di
interesse di  più aziende  agricole, riferite  alle attività di
cui art.  2, è  proposto  congiuntamente  da  tutte  le  aziende
interessate  o   dal  legale   rappresentante  delle  stesse.  La
convenzione   relativa   impegna   contestualmente   le   aziende
interessate.

ARTICOLO 5
(Interventi sul patrimonio edilizio esistente)

1. Sono  consentiti i seguenti interventi sul patrimonio edilizio
esistente delle  aziende agricole,  che non  comportano mutamento
della destinazione d'uso agricola:

a) manutenzione;
b) restauro e risanamento conservativo;
c) ristrutturazione  edilizia senza  aumento delle  superfici né
   delle unità abitative;
d) ristrutturazione urbanistica senza aumento delle superfici né
   delle unità  abitative, nei  limiti del  10% del  volume  dei
   fabbricati aziendali  e fino ad un massimo di 600 mc di volume
   ricostruito;
e) ampliamenti,  "una tantum",  non superiori al 10% del volume o
   della superficie  utile del fabbricato oggetto della richiesta
   di concessione, fino ad un massimo di 300 mc. e comunque entro
   i limiti  dimensionali previsti  dallo  strumento  urbanistico
   comunale, purché  tali interventi  non comportino  un aumento
   delle unità abitative.

2. Sugli  immobili  con  destinazione  d'uso  non  agricola  sono
consentiti interventi di manutenzione, restauro, ristrutturazione
edilizia  e,  nei  limiti  del  10%  del  volume  del  fabbricato
esistente, di ristrutturazione urbanistica.

3. Gli  interventi che  comportano mutamento  della  destinazione
d'uso delle  costruzioni rurali,  ivi compresi quelli per i quali
siano decaduti  gli impegni  assunti ai  sensi dell'art.  5 della
Legge regionale  10.2.1979 n. 10 e quelli di cui all'art. 4 della
presente  legge,   sono  consentiti   previa  sottoscrizione   di
convenzione da  registrare e  trascrivere a  cura del  Comune e a
spesa del richiedente, che individui le pertinenze degli edifici,
comunque non  inferiore ad 1 ha, e che impegni i proprietari alla
realizzazione di interventi di sistemazione ambientale di queste,
fornendo idonee  garanzie, ovvero,  in presenza  di pertinenze di
dimensioni inferiori,  previa corresponsione  di specifici  oneri
stabiliti dal  Comune e  connessi al miglioramento ambientale del
sistema insediativo,  in misura comunque non inferiore alla quota
massima prevista per gli interventi di ristrutturazione edilizia.
Tali oneri  ed impegni  sostituiscono gli oneri di urbanizzazione
di cui all'art. 5 della legge 28 gennaio 1977 n. 10.

4. Sono  consentiti, previa  approvazione del programma aziendale
di miglioramento  agricolo-ambientale di  cui all'art.  4 e fermo
restando il  rispetto delle  superfici fondiarie  minime  di  cui
all'art. 3, commi 2 e 3, gli interventi relativi a:

a) ristrutturazione  edilizia con  aumento di  superfici o  delle
   unità abitative agricole;
b) ristrutturazione urbanistica, di cui all'art. 31 della legge 5
   agosto 1978,  n. 457,  oltre i limiti fissati dalla lettera d)
   del comma  1, o  comunque con  aumento delle superfici o delle
   unità abitative agricole;
c) ampliamenti  volumetrici eccedenti i limiti di cui al 1 comma,
   lettera  e)   o  comunque  con  aumento  di  unità  abitative
   agricole;
d) mutamento della destinazione d'uso agricola degli immobili che
   fanno parte  di aziende  agricole di  dimensioni  superiori  a
   quelle fissate dal precedente art. 3, comma 2.

5. Gli  immobili che  mutano la destinazione d'uso agricola, sono
computati ai fini del dimensionamento degli strumenti urbanistici
generali.

ARTICOLO 6
(Costruzione di impianti pubblici e di pubblico interesse)

1. Per  consentire la  realizzazione di  impianti pubblico  o  di
pubblico interesse destinati alle telecomunicazioni, al trasporto
energetico e dell'acqua, non previsti dagli strumenti urbanistici
comunali,  i   Comuni  provvedono   con  apposite  varianti  agli
strumenti urbanistici stessi.

ARTICOLO 7
(Compiti di coordinamento delle Province)

1. Le  Province nel  piano territoriale  di coordinamento  di cui
all'art. 16  della LR  16.1.1995  n.  5,  definiscono  indirizzi,
criteri e parametri per:

a) la individuazione  nei  PRG  comunali delle zone con esclusiva
   o prevalente funzione agricola;
b) la  valutazione    dei  programmi  di  miglioramento  agricolo
   ambientale;
c) l'individuazione  degli interventi  di miglioramento fondiario
   per la tutela e la valorizzazione ambientale di cui all'art. 4
   comma 2 lettera b)
d) l'individuazione  degli interventi  di sistemazione ambientale
   da  collegare  al  recupero  degli  edifici  che  comporta  il
   mutamento della  destinazione d'uso agricola, delle pertinenze
   minime di  tali edifici,  degli oneri  da porre  a carico  dei
   proprietari in mancanza di tali pertinenze;
e) l'omogeneità  dei contenuti delle convenzioni di cui all'art.
   4 comma 6.

ARTICOLO 8
(Regolamento di attuazione)

1. Il Consiglio regionale entro 180 giorni dall'entrata in vigore
della presente legge ne approva il regolamento di attuazione.

ARTICOLO 9
(Norme transitorie)

1. Fino  all'approvazione del piano strutturale previsto dalla LR
16-1-1995 n.  5 conservano  efficacia le  disposizioni  contenute
negli strumenti urbanistici comunali vigenti alla data di entrata
in  vigore   della  presente   legge,  ancorchè   approvati   in
applicazione della LR 10-2-79 n. 10.

2. La  disciplina del  recupero del patrimonio edilizio esistente
contenuta negli  strumenti urbanistici comunali vigenti alla data
di entrata  in vigore  della presente  legge, prevale  su  quanto
disposto dall'art.  5 fino all'approvazione del piano strutturale
previsto dalla LR 16-1-1995 n. 5.

3. Sono  altresì fatti  salvi gli  impegni assunti  in base alle
convenzioni e  agli atti  d'obbligo unilaterali  sottoscritti  in
base alle disposizioni della LR 10-2-79 n. 10.

4. Alle richieste di concessione presentate prima dell'entrata in
vigore della  presente legge  continuano  ad  applicarsi,  se  di
maggior favore, le norme vigenti al momento della presentazione.

ARTICOLO 10
(Abrogazioni)

1. Sono abrogate le seguenti disposizioni di legge:

a) LR  19 febbraio  1979,  n.  10,  recante  "norme  urbanistiche
   transitorie  relative   alle  zone   agricole"  e   successive
   modifiche e integrazioni;
b) i  commi 3  e 5  dell'art. 4  della LR  21 maggio  1980 n. 59,
   recante "norme  per gli  interventi di recupero del patrimonio
   edilizio esistente";
c) l'art.  9/bis della  LR 13  aprile 1982 n. 31 recante norme in
   materia di  agevolazioni contributive  e  creditizie  per  gli
   insediamenti produttivi agricoli;
d) il  comma 5 dell'art. 6 della LR 26 maggio 1993 n. 34, recante
   "norme per  lo sviluppo  dell'acquacoltura e  della produzione
   ittica";
e) il  comma 8 dell'art. 9 della LR 17 ottobre 1994 n. 76 recante
   "Disciplina delle attività agrituristiche".

ARTICOLO 11
(Modifiche e integrazioni)

1. Al  comma 3 dell'art. 7 della LR 21 maggio 1980 n. 59, recante
"norme per gli interventi per il recupero del patrimonio edilizio
esistente", sono  soppresse  le  parole  "fermo  restando  quanto
specificamente disciplinato all'ultimo comma dell'art. 1 della LR
19 febbraio 1979 n. 10".

2. Il  n. 6)  del comma  2 dell'art. 6 della LR 13 aprile 1982 n.
31, recante  norme in  materia  di  agevolazione  contributive  e
creditizie per  gli insediamenti  produttivi agricoli,  è  così
sostituito:

   "6) programma  di miglioramento  agricolo ambientale (nei casi
   in  cui   è  prescritta  la  concessione  edilizia)  previsto
   dall'art. 5  della LR  14.4.95 n. 64 concernente la disciplina
   degli interventi  di trasformazione  urbanistica  ed  edilizia
   nelle zone con prevalente funzione agricola."
   
3. Al comma 2 dell'art. 3 della LR 20 giugno 1988 n. 46, relativa
agli "interventi  regionali per  l'elettrificazione rurale", sono
soppresse le  parole "ancorchè già deruralizzati ai sensi della
LR 19.2.1979 n. 10".

4. Al  comma 1 lettera a) dell'art. 4 della LR 23 gennaio 1989 n.
10,  recante  "norme  generali  per  l'esercizio  delle  funzioni
amministrative in  materia  di  agricoltura,  foreste,  caccia  e
pesca", sono  soppresse le parole "ed adozione del parere ai fini
urbanistici previsto dalla LR 10/79".

5. L'art.  4 della LR 26 maggio 1993 n. 34, recante "norme per lo
sviluppo  dell'acquacoltura   e  della   produzione  ittica",  è
sostituito dal seguente:

   "Art. 4
   (Disciplina degli impianti)
   
   1. Gli impianti di acquacoltura sono considerati ai fini della
   presente legge annessi agricoli ed ad essi si applica la legge
   regionale n. 64, 14-4-1995.
   
   2.  Gli  impianti  previsti  dal  programma  di  miglioramento
   agricolo ambientale  di cui  alla sopracitata  LR 14-4-1995 n.
   64, ovvero  dal piano  di miglioramento  aziendale di  cui  al
   Regolamento  CEE   2328  del   15  luglio  1991  e  successive
   modificazioni,   che    rientrano   nei   limiti   individuati
   nell'allegato  "A"   alla  presente  legge,  sono  considerati
   commisurati alla  capacità produttiva  del  fondo  e  possono
   essere realizzati  nelle zone  indicate all'art. 1 della LR n.
   64, 14-4-95.
   I programmi ed i piani devono dimostrare che le dimensioni e i
   volumi delle  opere, di  cui si  chiede la realizzazione, sono
   commisurati alla  capacità produttiva  delle vasche. Il piano
   è altresì  integrato da  una relazione  che descriva in modo
   sintetico gli effetti previsti:
   
       - sui corpi idrici e sulle falde;
       - sul suolo;
       - sulla morfologia del territorio;
       - sulla vegetazione.
       
   3.  I   Comuni  possono   individuare  nei   propri  strumenti
   urbanistici generali  ambiti nei  quali non  e consentita tale
   realizzazione".
   
6. L'art.  5 della  LR 26  maggio 1993  n. 34,  è sostituito dal
seguente:

   "Art. 5
   (Disciplina delle varianti)
   
   1.  La   realizzazione  degli  impianti  di  acquacoltura  che
   eccedono i  limiti di  cui all'allegato A, è consentita nelle
   zone di  cui all'art.  1 della  legge regionale  14.4.95 n. 64
   purché  sia   espressamente  prevista  e  disciplinata  negli
   strumenti urbanistici  comunali. In  sede  di  formazione  del
   piano regolare  generale, o  con apposite  varianti, il Comune
   può destinare  specifiche aree all'attività di acquacoltura,
   anche prevedendo  il ricorso al piano di cui all'art. 27 della
   legge 28  ottobre 1971,  n. 865  in presenza di iniziative con
   carattere prevalentemente industriale."
   
7. Al  comma 1  dell'art. 6  della LR  26 maggio  1993 n.  34, le
parole "fino  all'entrata in  vigore delle  normative provinciali
previste dalla  medesima  legge"  sono  soppresse  e  sono  così
sostituite: "fino  all'approvazione  dei  piani  territoriali  di
coordinamento delle Province."

8. Al  comma 1  dell'art. 7  della LR  26 maggio  1993 n.  34, le
parole "di  cui all'art.  4, terzo  comma" sono  soppresse e sono
così sostituite: "di cui all'art. 4, secondo comma".

9. Al  comma 2  dell'art. 7  della LR  26 maggio  1993 n.  34, le
parole "previa  sottoscrizione delle convenzioni o atti d'obbligo
unilaterali di  cui all'art.  5 della  LR 19-2-1979  n. 10"  sono
soppresse e  sono così  sostituite: "previa sottoscrizione delle
convenzioni di cui all'art. 5 della LR 14-4-95 n. 64".

10. All'art.  9 della  LR 26  maggio 1993  n. 34,  è aggiunto il
seguente comma:

   "3. In  caso di  impossibilità di  pervenire agli  accordi di
   programma,  ovvero  agli  accordi  di  pianificazione  di  cui
   all'art. 36  della LR  16-1-1995 n.  5 recante  "norme per  il
   governo del  territorio", la  Regione provvede  ai sensi e per
   gli effetti degli artt. 6, 7 e 10 della citata LR 16-1-1995 n.
   5, recante "norme per il governo del territorio".
   
11. Il comma 4 dell'art. 5 della LR 17 ottobre 1994 n. 76 recante
"Disciplina delle attività agrituristiche" è così sostituito:

   "4. La  sussistenza delle condizioni di cui al primo e secondo
   comma   viene    dimostrata   mediante   specifica   relazione
   sull'attività  agrituristica   prevista   per   il   triennio
   successivo.  Qualora   sussistano   le   condizioni   per   la
   presentazione  del   programma   di   miglioramento   agricolo
   ambientale di  cui all'art.  4 della  LR 14-4-1995,  n. 64, la
   relazione sull'attività agrituristica integra tale strumento.
   Qualora  le   imprese  intendano   accedere  ai  finanziamenti
   pubblici tale  relazione  è  sostituita  dal  piano  agricolo
   aziendale, con  validità triennale,  presentato dalle imprese
   ai sensi delle leggi vigenti."
   
12. Il comma 1 dell'art. 8 della LR 17 ottobre 1994 n. 76 recante
"Disciplina delle attività agrituristiche" è così sostituito:

   "1. L'esercizio  dell'agriturismo è  consentito nelle aree di
   cui all'art.  1 della  LR  14-4-1995,  n.  64,  e  nelle  zone
   classificate, ai  sensi del  DM  2 aprile 1968, n. 1444, A non
   urbanizzate  ed   F  parchi,   negli   strumenti   urbanistici
   comunali."
   
13. La  lettera c)  del comma  1 dell'art.  9 della LR 17 ottobre
1994 n. 76 recante "Disciplina delle attività agrituristiche" è
sostituita dalle presenti lettere:

   "c) gli  edifici o  parti  di    essi  esistenti    sul  fondo
       riconosciuti non  più necessari alla conduzione del fondo
       in base  al programma di cui all'art. 4 della LR 14-4-1995
       n. 64
    d)  i volumi  derivanti  da  interventi  di  ristrutturazione
       urbanistica."
   
14. Il comma 5 dell'art. 9 della LR 17 ottobre 1994 n. 76 recante
"Disciplina delle attività agrituristiche" è così sostituito:

   "5.  Non   è   consentita   la   ristrutturazione   ai   fini
   agrituristici  degli   annessi  agricoli  costruiti  ai  sensi
   dell'articolo 4,  secondo  comma,  della  Legge  Regionale  19
   febbraio 1979,  n. 10,  nonché in  quelli costruiti  ai sensi
   dell'art. 3 comma 9 e 10 della LR 14-4-1995, n. 64."
   
15. Il comma 6 dell'art. 9 della LR 17 ottobre 1994 n. 76 recante
"Disciplina delle attività agrituristiche"
è così sostituito:

   "6.  Le   concessioni  edilizie   relative   agli   interventi
   disciplinati dal  presente  articolo  sono  rilasciate  previa
   sottoscrizione  delle   convenzioni  o  degli  atti  d'obbligo
   unilaterale di  cui all'articolo  5, terzo  comma, della Legge
   Regionale 19  febbraio 1979,  n. 10, nonché delle convenzioni
   di cui  all'art. 4  comma 6  della LR  14-4-1995, n.  64. Tali
   concessioni sono rilasciate gratuitamente."
   
16. La  lettera b)  del comma  2 dell'art. 13 della LR 17 ottobre
1994 n. 76 recante "Disciplina delle attività agrituristiche" è
così sostituita:

   "b) Il  parere espresso  dall'Ente  delegato  in  agricoltura,
       competente    per    territorio,    sulla    principalità
       dell'attività agricola,  sulla connessione dell'attività
       agrituristica e  sulla possibilità di utilizzazione degli
       edifici  aziendali  a  fini  agrituristici,  corredata,  a
       seconda dei  casi, da copia del programma di miglioramento
       agricolo ambientale  di cui all'art. 4 della LR 14-4-1995,
       n. 64,  del piano  aziendale o  della relazione  di cui al
       precedente articolo 5, approvati."
   
17. Al  comma 2  dell'art. 40  della LR  16.1.1995 n.  5 il primo
aliena della  lettera  f)  è  soppresso  ed  è  sostituito  dal
seguente:

   "- varianti di cui alla LR 14-4-95 n. 64 recante la disciplina
   degli interventi  di trasformazione  urbanistica  ed  edilizia
   nelle zone con prevalente funzione agricola,"

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 14 aprile 1994

CHITI

La presente legge è stata approvata dal Consiglio regionale il 7
marzo 1995  ed è stata vistata dal Commissario del Governo il 10
aprile 1995.



AGRICOLTURA
URBANISTICA

