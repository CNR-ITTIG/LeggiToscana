Norme per  la  raccolta,  coltivazione  e  commercio  di  tartufi
freschi e  conservati destinati  al consumo  e per  la  tutela  e
valorizzazione degli ecosistemi tartufigeni.

Il Consiglio Regionale ha approvato il 1-3-1995
Il Commissario del Governo ha apposto il visto il 3-4-1995
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La Regione Toscana disciplina la raccolta, la coltivazione, la
conservazione ed il commercio dei tartufi e promuove le opportune
iniziative ai fini della loro tutela e conservazione

ARTICOLO 2
Tartufi destinati al consumo da freschi

1. I  tartufi destinati  al consumo da freschi devono appartenere
ad uno  dei  seguenti  generi  e  specie,  rimanendo  vietato  il
commercio di qualsiasi altro tipo:

1) Tuber magnatum Pico, detto volgarmente tartufo bianco;
2) Tuber  Melanosporum Vitt,    detto  volgarmente  tartufo  nero
   pregiato;
3) Tuber  brumale var.  moschatum  De  Ferry,  detto  volgarmente
   tartufo moscato;
4) Tuber  aestivum Vitt.,  detto volgarmente  tartufo d'estate  o
   scorzone;
5) Tuber uncinatum Chatin, detto volgarmente tartufo uncinato;
6) Tuber  brumale Vitt., detto volgarmente tartufo nero d'inverno
   o trifola nera;
7) Tuber  Borchii Vitt.  o Tuber albidium Pico, detto volgarmente
   bianchetto o marzuolo;
8) Tuber  macrosporum Vitt.,    detto  volgarmente  tartufo  nero
   liscio;
9) Tuber  mesentericum  Vitt.,  detto  volgarmente  tartufo  nero
   ordinario.

2. Le  caratteristiche botaniche  ed organolettiche  delle specie
commerciali sopraindicate  sono riportate  nell'allegato 1 che fa
parte integrante della presente legge.

3. L'esame  per l'accertamento  della specie  può essere fatto a
vista in  base all'allegato 1 e in caso di dubbio o contestazione
con esame  microscopico delle  spore, eseguito  a cura del centro
sperimentale di  tartuficoltura di  Sant'Angelo  in  Vado  o  del
Centro per  lo studio  della micologia  del terreno  del  CNR  di
Torino o  dei laboratori  specializzati delle facoltà di scienze
agrarie o  forestali delle  Università, di  cui all'ultimo comma
dell'art. 2  della L. 752/85, mediante rilascio di certificazione
scritta. Con  tali soggetti  la Giunta  regionale può  stipulare
apposita convenzione.

ARTICOLO 3
(Disciplina della raccolta)

1. La raccolta dei tartufi è libera nei boschi e nei terreni non
coltivati, salvo  che non  siano state  adempiute le procedure di
cui all'art. 6.

2. Agli  effetti della  presente legge  i  pascoli  non  sono  da
ritenersi compresi fra i terreni coltivati.

3.  Il  diritto  di  raccolta  riservata  di  tartufi,  ai  sensi
dell'art. 3,  comma secondo  della  L.  752/85,  nelle  tartufaie
"coltivate" ed  in quelle "controllate" compete ai titolari della
loro conduzione;  tale diritto  consente la raccolta di qualunque
specie di  tartufi,  purchè  le  aree  tartufigene  siano  state
preventivamente autorizzate  e risultino  delimitate da  apposita
tabellazione.

4. Le  tabelle di  cm. 20 x  30 con scritta nera su fondo bianco,
poste ad almeno 2,50 metri di altezza dal suolo, devono risultare
collocate  lungo   la  perimetrazione  del  terreno  destinato  a
tartufaia ad  una distanza  tale da essere visibili da ogni punto
di accesso  e, in  particolare, che da ogni cartello sia visibile
il precedente  ed il  successivo. La scritta, a stampatello e ben
leggibile da  terra dovrà specificare quanto segue: "Raccolta di
tartufi riservata. Attestazione comunale n...."

5. Le tabelle non sono soggette a tassa di registro.

6. Al  fine di  recare minor  disturbo alla  fauna selvatica  nel
periodo riproduttivo,  dal 1 maggio al 30 giugno di ogni anno, è
vietata la  raccolta dei  tartufi nelle oasi di protezione, nelle
zone di  ripopolamento e  cattura e nei centri pubblici e privati
di produzione della fauna selvatica di cui agli artt. 14, 15, 16,
17 e 18 della LR 3/94.

7. Gli  Enti Delegati  di cui  alla LR 4 settembre 1976, n. 64, e
successive modifiche e integrazioni, possono dare in concessione,
ai fini  della istituzione  delle tartufaie controllate, beni del
patrimonio agricolo - forestale in loro gestione, con lo scopo di
consentire  in  essi  l'attività  di  raccolta  organizzata  dei
tartufi,  a   imprenditori  agricoli  singoli  o  associati,  con
priorità a  coltivatori diretti  e cooperative  agricole,  o  ad
associazioni di tartufai locali di cui al successivo art. 8.

ARTICOLO 4
(Tartufaie controllate)

1. Per tartufaie "controllate" si intendono le tartufaie naturali
migliorate con  opportune pratiche  colturali ed incrementate con
la  messa   a  dimora  di  idonee  piante  arboree  ed  arbustive
tartufigene,  preventivamente   micorrizate,  senza   alterare  o
distruggere   gli    equilibri   degli   ecosistemi   tartufigeni
preesistenti.

2. Per  opportune pratiche  colturali si intendono gli interventi
di salvaguardia e miglioramento della efficienza produttiva della
tartufaia    naturale    preesistente,    nonchè    di    tutela
dell'ecosistema nel  suo complesso,  scelti, fra  i seguenti,  in
relazione alle caratteristiche ecologiche della tartufaia:

a) opere  di regimazione delle acque superficiali, quali scoline,
   fossette, muretti a secco, graticciate;
b) trasformazione in alto fusto del bosco, secondo un progetto di
   conversione, privilegiando il rilascio delle matricine e delle
   specie simbionti con i tartufi;
c) eliminazione della vegetazione infestante;
d) sarchiature   superficiali    dell'area    coltivata;    dette
   sarchiature non  devono essere  effettuate in  terreni a forte
   pendenza;
e) sfoltimento  dei polloni  sulle ceppaie  e, se  in presenza di
   vegetazione eccessivamente  fitta,  diradamenti  selettivi  di
   piante arboree;
f) irrigazioni e pacciamature;
g) adozione, in prossimità della tartufaia, di pratiche agricole
   rispettose dell'ecosistema tartufigeno.

3. è considerata operazione di incremento di tartufaia naturale,
l'inserimento, senza  danneggiamento della  stessa,  di  piantine
tartufigene di  specie idonea, preventivamente micorrizate, nella
tartufaia naturale  da migliorare od in prossimità della stessa,
in terreno vocato, in numero non inferiore a 30 piante /Ha.

4. Qualora  l'inserimento di  piante tartufigene non possa essere
effettuato in terreno vocato rispettando le caratteristiche e gli
equilibri della  tartufaia, il  Comune competente  per territorio
può derogare  a quanto  previsto dal  comma 3, sentito il parere
dell'ARSIA

ARTICOLO 5
(Tartufaie "coltivate")

1. Per  tartufaie "coltivate"  si intendono  quelle costituite da
impianto   ex-novo   di   piante   tartufigene,   preventivamente
micorrizate, in numero non inferiore a 100 piante /ha.

2. Detti  impianti dovranno essere realizzati in ambienti vocati,
evitando  il  danneggiamento  o  la  distribuzione  di  tartufaie
naturali produttive preesistenti.

ARTICOLO 6
(Raccolta riservata)

1. Il  diritto di  raccolta riservata  verrà riconosciuto  sulle
tartufaie  coltivate   e/o  su  quelle  controllate,  secondo  la
seguente procedura tecnico-amministrativa:

1.1 Il richiedente inoltra al Comune competente per territorio la
domanda ai fini del riconoscimento della raccolta riservata.
Alla domanda  dovrà allegare un progetto esecutivo contenente la
seguente documentazione:

a) mappa  catastale   particellare  in  duplice  copia  dell'area
   interessata dalla tartufaia;
b) documentazione  idonea a comprovare il titolo della proprietà
   od altro diritto di legittimazione alla conduzione dell'area;
c) relazione tecnica comprendente:

   - superficie   ed    indicazione  delle  particelle  catastali
     interessate dall'intervento;
   - descrizione    delle  caratteristiche  ecologiche  dell'area
     (terreno, vegetazione, microclima);
   - interventi  tecnici e  colturali che si intendono effettuare
     sulle singole  particelle  interessate,  con  evidenziazione
     cartografica degli stessi;
   - durata  presunta    per    l'esecuzione    degli  interventi
     previsti;
   - indicazione   del   vivaio  di    approvvigionamento   delle
     piantine micorrizate;
   - piano  di coltura,  conservazione e  gestione della raccolta
     per  gli   anni  successivi   all'impianto  della  tartufaia
     coltivata e/o controllata;
   
1.2 Il  Comune effettua  l'istruttoria del  progetto,  procedendo
alla verifica dei contenuti e della rispondenza delle indicazioni
con la  normativa vigente,  entro e  non oltre  60  giorni  dalla
presentazione della domanda, dando comunicazione dei risultati ai
richiedenti.

In caso di approvazione del progetto il Comune autorizza l'inizio
dei lavori da ultimare entro 18 mesi.

1.3 Il  riconoscimento del  diritto di  raccolta riservata verrà
rilasciato al  termine dei lavori, a richiesta dell'avente titolo
e dietro presentazione della seguente documentazione:

a) dichiarazione  di ultimazione  dei lavori  e di  impegno  alla
   conduzione della  tartufaia per  gli anni  successivi come  da
   piano di coltura e conservazione;
b) attestato  della Ditta  fornitrice dal  quale risulti  che  le
   piante tartufigene  da destinare all'impianto sono micorrizate
   con le specie indicate;
c) attestato   di   controllo  delle  piantine    preventivamente
   micorrizate da  porre  a  dimora  nella  tartufaia  rilasciato
   dall'ARSIA, entro  60 giorni  dalla richiesta e comunque entro
   tempi tecnici  utili per la loro messa a dimora, sulla base di
   una  metodologia   definitiva  ed   approvata   dalla   Giunta
   regionale.

1.4 Il  Comune verifica  la validità della documentazione di cui
al punto  precedente e  rilascia  l'attestato  di  riconoscimento
entro  60   giorni  dalla  presentazione  della  stessa,  dandone
comunicazione  anche   agli  organi   di  vigilanza  e  controllo
territorialmente competenti, preposti alla specifica sorveglianza
della presente legge.
Tale attestato  ha validità  di anni  5 a  far data dal rilascio
dello   stesso    ed   è    comunque   rinnovabile   a   domanda
dell'interessato.

2. Il Comune per la verifica del progetto e dei lavori realizzati
può   avvalersi    dell'ARSIA.   I   termini   della   procedura
amministrativa s'intendono,  in tal caso, interrotti per il tempo
necessario all'ARSIA  di formulare  il suo  parere tecnico,  che,
comunque, non potrà essere superiore a 60 giorni.

3. Le  attestazioni di  cui al presente articolo ed al successivo
art. 7,  comma 3, sono revocate al venire meno dei presupposti in
base ai quali sono state rilasciate.

4. Il  proprietario o conduttore del fondo tabellato il quale non
osservi le  norme del  provvedimento di  revoca di  cui al  comma
precedente e  quelle relative  agli altri  vincoli esistenti  sul
territorio, incorrerà  nelle sanzioni  di cui  all'art. 21 della
presente legge, comma 1 lettera o) ed avrà l'obbligo di compiere
i lavori  impostigli  dal  Comune  entro  il  termine  da  questi
stabilito.

5. L'inosservanza  dell'obbligo stabilito  al  precedente  comma,
autorizza il Comune a fare i lavori necessari e a provvedere alla
riscossione delle relative spese.

ARTICOLO 7
(Consorzi volontari)

1. Ai  fini  di  salvaguardia,  di  incremento  della  produzione
tartuficola,  nonchè   di  difesa   dell'ambiente  idoneo   alla
tartuficoltura, i  titolari di  aziende agricole  e  forestali  o
coloro che  a qualsiasi  titolo le  conducano, possono costituire
consorzi volontari  per la  difesa del  tartufo, la raccolta e la
commercializzazione nonchè per l'impianto di nuove tartufaie.

2. Al  fine di  garantire l'organicità della gestione delle aree
tartufigene presenti  all'interno del  Consorzio, potranno essere
incluse nei  perimetri da  tabellare aree  nelle quali  non  sono
effettuati interventi  di miglioramento  per una  superficie  non
superiore ad 1/4 dell'area effettivamente oggetto d'intervento.

3. Il  Comune approva  il progetto  presentato  dal  Consorzio  e
rilascia l'attestazione  con le  procedure  dell'art.  6,  previa
acquisizione del parere tecnico dell'ARSIA

ARTICOLO 8
(Associazioni dei raccoglitori)

1. Ai  fini del  raggiungimento degli obiettivi di salvaguardia e
miglioramento degli  ecosistemi tartufigeni,  nonchè di gestione
delle  tartufaie   e  di  valorizzazione  del  prodotto,  possono
costituirsi associazioni dei raccoglitori.

2. Il  riconoscimento da parte dei competenti Organi Regionali di
dette associazioni  avverrà con  le procedure  di cui alla LR 35
del 4-8-86.

3. Le associazioni che ottengono il riconoscimento ai sensi della
LR 35/86,  per poter  accedere alle  facilitazioni e agevolazioni
previste dalla  presente legge,  dovranno dimostrare  che il loro
statuto  prevede   lo  svolgimento   di  attività   volte   alla
conservazione, miglioramento  e tutela degli ambienti tartufigeni
e che  almeno il  50%  dei  soci  sono  residenti  o  nelle  aree
geografiche di  cui all'art. 15 o nei territori dove abitualmente
svolgono la loro attività di ricerca.

ARTICOLO 9
(Iniziative promozionali)

1. La  Regione Toscana,  nei limiti  degli stanziamenti  previsti
dalle leggi  di bilancio, tenendo conto delle proposte degli Enti
locali, dell'ARSIA,  delle Associazioni dei tartufi, riconosciute
ai  sensi   del  precedente   art.  8,   delle  Associazioni  dei
consumatori e  delle  Università  ed  Istituzioni  scientifiche,
predispone  programmi   annuali  di   intervento  orientati  alla
ricerca, sperimentazione e dimostrazione, alla formazione tecnica
professionale, alla qualificazione dei raccoglitori, alla tutela,
promozione, pubblicizzazione  e salvaguardia culturale in materia
di  tartuficoltura,   secondo  le   procedure  di  programmazione
definite dall'art. 9 della LR 9-6-1992 n. 26.

2. Le proposte dei suddetti soggetti devono pervenire alla Giunta
regionale entro  il mese di febbraio dell'anno a cui si riferisce
il programma.

ARTICOLO 10
(Idoneità ed autorizzazione dalla raccolta)

1. Per  praticare la  raccolta del  tartufo, il raccoglitore deve
sottoporsi ad un esame per l'accertamento della sua idoneità.

2. Tale  idoneità è  conseguita a seguito di esame da sostenere
dinanzi ad  una commissione  nominata dalla  Provincia  per  ogni
rispettivo capoluogo.

3. La  commissione di  cui al  comma precedente ha sede presso la
Provincia e  rimane in  carica per  cinque anni e, comunque, fino
alla costituzione della nuova.

4. La commissione è composta da:

- dirigente  responsabile del settore agricoltura e foreste della
  Provincia, che la presiede;
- un esperto designato dal Corpo Forestale dello Stato;
- un esperto dell'ARSIA;
- tre   esperti  designati   dalle  organizzazioni  professionali
  agricole maggiormente rappresentative a livello provinciale;
- due  esperti  designati  dalle  associazioni  dei  raccoglitori
  riconosciute ai  sensi della  LR n.  35/86, se  esistenti nella
  Provincia;

5. Gli  Enti, le  Organizzazioni e  le Associazioni  di cui sopra
designano altresì  un membro  supplente  della  Commissione  che
sostituisca il titolare in caso di giustificata impossibilità.

6. L'esame  di idoneità  verte sul  riconoscimento  delle  varie
specie di  tartufi, le  tecniche di  raccolta ed il miglioramento
delle  tartufaie   nonchè  le   tecniche   di   salvaguardia   e
mantenimento degli ecosistemi tartufigeni, le normative nazionali
e regionali  vigenti in  materia, nonchè  nozioni elementari  di
micologia, botanica e selvicoltura.

7. Un dipendente della Provincia svolge le funzioni di segretario
della commissione.

8. Sono  esentati  dall'esame  coloro  che  risultano  muniti  di
tesserino di  abilitazione alla  raccolta alla data di entrata in
vigore della presente legge.

ARTICOLO 11
(Tesserino di idoneità)

1. L'aspirante  raccoglitore di  tartufi, conseguita l'idoneità,
richiede al  Comune di  residenza il  tesserino che  abilita alla
ricerca  ed   alla  raccolta  del  tartufo.  Sul  tesserino  sono
riportate le  generalità e  la  fotografia.  L'età  minima  dei
raccoglitori non può essere inferiore a 14 anni.

2.  Il   tesserino  viene   rilasciato  previa  attestazione  del
pagamento della relativa tassa di concessione regionale di cui al
successivo art. 23.

3. Il  tesserino ha  validità quinquennale  ed è  rinnovato  su
richiesta dell'interessato.

4. Il tesserino ha validità sull'intero territorio nazionale.

5. Presso la Provincia è tenuto l'elenco nominativo dei titolari
dei  tesserini   rilasciati  dai  Comuni  ricadenti  nel  proprio
territorio. A  tale scopo  i Comuni  trasmettono semestralmente i
relativi dati.

6. Fatte salve tutte le altre disposizioni non sono soggetti agli
obblighi di  cui al  presente articolo  e al  precedente art. 10,
coloro che  esercitano la raccolta sui fondi di loro proprietà o
comunque da essi condotti.

ARTICOLO 12
(Modalità di ricerca e raccolta)

1. La  raccolta dei tartufi deve essere effettuata in modo da non
recare danno alla tartufaia.

2. La  ricerca del  tartufo, da  chiunque esercitata, deve essere
effettuata con  l'ausilio del cane a ciò addestrato, e lo scavo,
con l'apposito  attrezzo (vanghetto  o  vanghella),  deve  essere
limitato al punto ove il cane lo abbia iniziato.

3. Le buche aperte per l'estrazione devono essere subito riempite
con il medesimo terreno di scavo.

4. è in ogni caso vietato:

a) la  raccolta dei  tartufi  mediante  lavorazione  andante  del
   terreno;
b) la  raccolta dei tartufi immaturi e comunque fuori dai periodi
   previsti dal calendario;
c) la  ricerca e la raccolta del tartufo durante le ore notturne,
   da un'ora  dopo il  tramonto ad  un'ora prima dell'alba, salvo
   diversa disposizione  del calendario di cui al successivo art.
   13.

ARTICOLO 13
(Calendario di raccolta)

1. La Regione entro il 15 luglio di ogni anno emana un calendario
contenente le modalità e le date di raccolta.

2. La raccolta è consentita di norma nei periodi sottoindicati:

   1) Tuber magnatum, dal 1 di Ottobre al 31 dicembre;
   2) Tuber melanosporum, dal 15 novembre al 15 marzo;
   3) Tuber brumale var. moschatum, dal 15 novembre al 15 marzo;
   4) Tuber aestivum, dal 1 maggio al 30 novembre;
   5) Tuber uncinatum, dal 1 ottobre al 31 dicembre;
   6) Tuber brumale, dal 1 gennaio al 15 marzo;
   7) Tuber albidum o Borchii, dal 15 gennaio al 30 aprile;
   8) Tuber macrosporum, dal 1 settembre al 31 dicembre;
   9) Tuber mesentericum, dal 1 settembre al 31 gennaio.
   
3. Al fine di evitare gravi danni alla struttura fisica e chimica
del terreno  tartufigeno,  nonchè  al  patrimonio  boschivo,  la
Giunta regionale,  su proposta  della  Provincia  competente  per
territorio e  sentiti gli  istituti di  cui all'art. 2 e l'ARSIA,
può vietare  nei periodi di cui al comma precedente la ricerca e
la raccolta dei tartufi.

4. è comunque vietata ogni forma di commercio delle varie specie
di tartufo  fresco nei  periodi  in  cui  non  è  consentita  la
raccolta.

5. La  Regione Toscana  può stabilire nel calendario di raccolta
eventuali deroghe  ai periodi di cui al comma 2 in considerazione
di particolari  situazioni climatiche o stagionali e per scopi di
studio e ricerca scientifici.

ARTICOLO 14
(Vendita di tartufi freschi)

1. I tartufi freschi, per essere posti in vendita al consumatore,
devono essere  distinti per specie e varietà, ben maturi e sani,
liberi da corpi estranei ed impurità.

2. I  tartufi interi  devono essere  venduti separati dai tartufi
spezzati.

3. I  "pezzi" ed  il "tritume"  di tartufo  devono essere venduti
separatamente, senza  terra  e  materie  estranee,  distinti  per
specie e varietà.

4. Sono  considerate "pezzi" le porzioni di tartufo di dimensione
superiore a  centimetri 0,5  di diametro  e "tritume"  quelle  di
dimensioni inferiore.

5. Sui  tartufi freschi interi, in pezzi o in tritume, esposti al
pubblico per  la  vendita,  deve  essere  indicato,  su  apposito
cartoncino a  stampa il nome latino e italiano di ciascuna specie
e varietà, secondo la denominazione ufficiale riportata all'art.
2, e la zona geografica di raccolta.

ARTICOLO 15
(Zone geografiche di provenienza tutela e valorizzazione)

1. Allo scopo di qualificare la produzione regionale tartuficola,
nonchè di offrire al consumatore la conoscenza della provenienza
del prodotto, vengono individuate le seguenti aree geografiche di
raccolta:

   1) tartufo toscano bianco del Casentino;
   2) tartufo toscano bianco delle Colline Sanminiatesi;
   3) tartufo toscano bianco delle Crete Senesi;
   4) tartufo toscano bianco del Mugello;
   5) tartufo toscano bianco della Val Tiberina.
   
2. La  Giunta regionale,  sentito il parere delle Amministrazioni
Provinciali, delle  Comunità Montane e dell'ARSIA, può proporre
al Consiglio regionale l'istituzione di nuove zone geografiche di
provenienza del  prodotto con  la relativa delimitazione, nonchè
di variazione  della delimitazione  delle aree geografiche di cui
al precedente comma 1.

3. I Comuni ricadenti nelle zone di cui al primo e secondo comma,
allo  scopo   di  tutelare   gli  ambienti  tartufigeni,  possono
individuare e  delimitare le  aree  di  effettiva  produzione  di
tartufi attraverso gli strumenti e le procedure previste dalla LR
n. 5/95.  A tal  fine i  Comuni  possono  avvalersi  dell'apporto
tecnico dell'ARSIA.

ARTICOLO 16
(Lavorazione dei tartufi)

1. La  lavorazione del tartufo, per la conservazione e successiva
vendita, può essere effettuata:

a) dalle  ditte iscritte  alla Camera  di  Commercio,  Industria,
   Artigianato  e   Agricoltura,  nel   settore  delle  industrie
   produttrici di  conserve alimentari,  e soltanto per le specie
   indicate  nell'allegato   2  che  fa  parte  integrante  della
   presente legge;
b) dai consorzi di cui al precedente art. 7;
c) da  cooperative di  conservazione  e  commercializzazione  del
   tartufo.

2. Sono  fatte salve  le norme  di cui alla L. 9 febbraio 1963 n.
59.

3. I tartufi conservati, così come classificati nell'allegato 2,
sono posti  in vendita  in recipienti ermeticamente chiusi muniti
di etichetta portante il nome della ditta che li ha confezionati,
la data  di confezione,  il termine  minimo di  conservazione, la
località di  cui ha sede lo stabilimento, il nome del tartufo in
latino  ed   in  italiano   secondo  la   denominazione  indicata
nell'articolo 2  ed attenendosi alla specificazione delle zone di
cui all'art.  15, la  classifica ed  in peso  netto in grammi dei
tartufi sgocciolati,  nonchè l'indicazione  di "pelati" quando i
tartufi sono stati liberati dalla scorza.

4. è  fatta salva  la vigente  normativa di  carattere  generale
concernente la  disciplina  igienica  della  produzione  e  della
vendita delle  sostanze alimentari  di cui alla L. 30 aprile 1962
n. 283  e relativo  regolamento di  esecuzione nonchè successive
modificazioni ed integrazioni.

ARTICOLO 17
(Conservazione tartufi)

1. I tartufi conservati sono confezionati con aggiunta di acqua e
sale o  soltanto sale,  restando facoltativa  l'aggiunta di vino,
liquore o  acquavite, la  cui  presenza  deve  essere  denunciata
nell'etichetta, e  debbono essere  sottoposti a sterilizzazione a
circa 120  centigradi per  il tempo  necessario  in  rapporto  al
formato dei contenitori.

2. L'impiego  di altre  sostanze, purchè non nocive alla salute,
oltre a  quelle citate,  o un  diverso sistema  di preparazione e
conservazione, deve  essere indicato  sull'etichetta con  termini
appropriati e comprensibili.

3. è vietato in ogni caso l'uso di sostanze coloranti.

ARTICOLO 18
(Commercializzazione tartufi)

1. è vietato porre in commercio tartufi conservati in recipienti
senza etichetta,  o immaturi,  o non sani, o non ben puliti, o di
specie  diverse   da  quelle   indicate  nell'etichetta  o  nella
corrispondente classifica riportata nell'allegato 2 alla presente
legge.

2. Il  contenuto dei  barattoli  e  flaconi  deve  presentare  le
seguenti caratteristiche:

a) liquido di governo o di copertura limpido, di colore scuro nel
   Tuber melanosporum,  brumale, moschatum,  e giallastro  più o
   meno  scuro   nel   Tuber   magnatum,   aestivum.   uncinatum.
   mesentericum;
b) profumo gradevole e sapore appetitoso tipico della specie;
c) assenza  di terra,  di sabbia,  di vermi  e di  altre  materie
   estranee;
d) esatta  corrispondenza con  la specie  e  classifica  indicata
   nell'etichetta.

3. Il  peso netto  indicato nella confezione deve corrispondere a
quello dei tartufi sgocciolati con una tolleranza massima del 5%.

ARTICOLO 19
(Accertamento delle infrazioni)

1. Sono  incaricati dell'accertamento e della contestazione delle
infrazioni alla  presente legge  gli agenti dipendenti dagli Enti
Locali, le  guardie addette  ai parchi nazionali e regionali, gli
agenti  del  Corpo  Forestale  dello  Stato,  gli  agenti  e  gli
ufficiali di polizia giudiziaria.

2. Possono  inoltre essere impiegati quali guardie volontarie, in
conformità con  la legislazione  vigente in  materia di sanzioni
amministrative,  previa   stipulazione  con   le   Provincie   di
convenzione con  le associazioni  operanti nella  materia di  cui
alla presente legge, gli associati delle medesime.

3. Fermi  restando i  poteri di  accertamento previsti  dal primo
comma dell'art.  13 della  Legge 24.11.1981,  n. 689,  i soggetti
incaricati dell'accertamento delle infrazioni alla presente legge
possono chiedere  l'esibizione del  tesserino di idoneità di cui
all'art. 11.

ARTICOLO 20
(Procedimento sanzionatorio)

1. Competente  alla  irrogazione  delle  sanzioni  amministrative
previste dalla  presente legge è la Provincia nel cui territorio
è stata commessa l'infrazione.
Le somme  riscosse a  titolo di  sanzione amministrativa  vengono
introitate dalla Regione.

2. Per  l'accertamento e  la contestazione  delle  infrazioni  di
osservano  le   disposizioni  della   Legge  24.11.1981,  n.  689
"modifiche al sistema penale".

3. Gli  agenti accertatori  procedono al  sequestro  dei  tartufi
raccolti, messi  in commercio  o comunque  detenuti in violazione
delle disposizioni della presente legge.

4. Salvo  il caso  in cui  emetta ordinanza  di archiviazione, la
Provincia dispone  sempre la  confisca dei tartufi sequestrati ai
sensi del  precedente terzo  comma con  l'ordinanza ingiuntiva di
pagamento.

5. In  caso di  pagamento  in  misura  ridotta,  la  confisca  è
disposta con apposita ordinanza.

ARTICOLO 21
(Sanzioni)

1. Per  la violazione delle disposizioni della presente legge, si
applicano le seguenti sanzioni:

a) la  sanzione da lit. 150.000 a lit. 1.500.000 per chi effettua
   la ricerca  e la raccolta del tartufo senza aver conseguito il
   tesserino di cui all'art. 11;
b) la  sanzione da  lit. 150.000  a lit.  1.500.000 per  chi, pur
   essendo munito  del tesserino,  non ha provveduto al pagamento
   della tassa annuale;
c) la  sanzione da  L. 150.000 a L. 1.500.000 per chi esercita la
   ricerca e  la raccolta  in periodo  di divieto  o in  ore  non
   consentite;
d) la  sanzione da  L. 150.000 a L. 1.500.000 per chi esercita la
   ricerca o  la raccolta  senza l'ausilio del cane appositamente
   addestrato o senza idoneo attrezzo;
e) la  sanzione da  L. 150.000 a L. 1.500.000 per chi esercita la
   raccolta o  la  ricerca  mediante  la  lavorazione  anche  del
   terreno o effettua buche in soprannumero o non riempite subito
   con il  medesimo terreno  di  scavo  per  deciara  di  terreno
   lavorato e  per ogni  cinque buche  o frazione di cinque buche
   aperte e non riempite a regola d'arte;
f) la  sanzione da  L. 150.000 a L. 1.500.000 per chi esercita la
   raccolta nelle  aree rimboschite  prima  che  siano  trascorsi
   quindici anni  dal rimboschimento;  tali  aree  devono  essere
   delimitate  da   tabelle  recanti   la   scritta:   "area   di
   rimboschimento fino  al ..."  disposte con  la tipologia  e le
   modalità di cui al quarto comma del precedente articolo 3;
g) la  sanzione da  L. 100.000  a L.  1.000.000 per chi raccoglie
   tartufi immaturi: in detto caso oltre alla sanzione precedente
   si applica  una sanzione  di L. 150.000 per ogni tartufo colto
   immaturo;
h) la  sanzione di  L. 250.000  a L.  2.500.000 per la vendita al
   mercato pubblico  di tartufi  senza l'osservanza  delle  norme
   prescritte dalla presente legge;
i) la  sanzione da  L. 600.000 a L. 6.000.000 per chi esercita il
   commercio di  tartufi freschi  fuori dal  periodo di  raccolta
   previsto dal  calendario ovvero  per chi esercita il commercio
   di tipi di tartufo non previsti dall'art. 2;
l) la  sanzione da lit. 300.000 a lit. 3.000.000 per chi mette in
   commercio tartufi  conservati senza  l'osservanza delle  norme
   prescritte dalla presente legge;
   m) la  sanzione da   L.  150.000   a   L.  1.500.000  salvo  e
   impregiudicato  ogni   altra  sanzione  per  chi  esercita  la
   raccolta dei  tartufi nei  terreni  di  "Raccolta  di  tartufo
   riservata" senza  la necessaria  autorizzazione da  parte  del
   proprietario o  conducente il  fondo o  per chi esercita senza
   averne titolo  la raccolta  nei terreni d'uso civico tabellati
   con la  scritta "raccolta  di tartufo  riservata - terre d'uso
   civico";
n) la  tabellazione illegittima delle aree rimboschite, è punita
   con una  sanzione  di  L.  25.000  per  ogni  tabella  apposta
   illegittimamente;
o) l'apposizione  o il  mantenimento di  tabelle di riserva nelle
   tartufaie non  riconosciute come  coltivate o  controllate  è
   punita con una sanzione da L. 1.500.000  a L. 15.000.000;
p) la sanzione di lit. 75.000 a lit. 750.000 per chi non esibisce
   il tesserino  di cui  all'art. 11  a  richiesta  degli  agenti
   accertatori;
q) la  sanzione da  L. 150.000  a 1.500.000  a chi  non appone la
   tabellazione in  conformità alle disposizioni di cui all'art.
   3 comma 4;
r) la sanzione da Lit. 150.000 a Lit. 1.500.000 per la violazione
   di cui all'art. 3 commi 6 e 7 della presente legge;
s) la  sanzione da Lit. 150.000 a Lit. 1.500.000 per chi viola le
   disposizioni della presente legge o del calendario di raccolta
   non espressamente richiamate dal presente articolo.

2. In  caso di  recidiva le  sanzioni di  cui al comma precedente
sono raddoppiate.

3. Qualora  sia accertata  la violazione di cui alla lett. g) del
primo comma,  l'ammontare del  pagamento  in  misura  ridotta  è
determinato, da  un minimo  ad un  massimo, con  i criteri di cui
all'art.  16  della  legge  24.11.81  n.  689  e,  per  la  parte
proporzionale, moltiplicando l'importo base indicato nella stessa
lett. g)  per il  numero  dei  tartufi  immaturi  risultante  dal
verbale di accertamento.

ARTICOLO 22
(Recidiva)

1. Ai fini della presente legge è considerato recidivo colui che
dopo aver  commesso una  delle infrazioni  di cui  al primo comma
dell'art. 21,  ne commette, nei cinque anni successivi, un'altra,
ancorchè diversa dalla precedente.

2. Le  infrazioni accertate  con provvedimento  amministrativo  o
giurisprudenziale definitivo  sono annotati,  su richiesta  della
Provincia nel cui territorio è stata commessa la violazione, nel
tesserino di  cui all'art.  11, a  cura  del  Comune  che  lo  ha
rilasciato.

3. Alla  terza violazione  contestata è  previsto il  ritiro del
tesserino per 1 anno.

ARTICOLO 23
(Tasse di concessione regionale)

1. I  provvedimenti amministrativi per l'esercizio dell'attività
regolata dalla  presente legge  sono soggetti  alla  tassa  sulle
concessioni regionali  di cui  alla tariffa annessa  al  DLgs 22-
06-1991 n.  230 e  successive modificazioni  e con  le  modalità
stabilite dalla  legge regionale  15.5.1980 n.  54  e  successive
modifiche ed integrazioni.

2. Il  raccoglitore di  tartufi, al  momento della  richiesta del
tesserino di  abilitazione, è tenuto al pagamento della tassa di
rilascio. Successivamente,  per  ogni  solare  di  validità  del
tesserino, il raccoglitore è tenuto al versamento della tassa di
concessione entro il 31 gennaio dell'anno di riferimento.

3. Il  pagamento della tassa di concessione non è dovuto in caso
di non esercizio dell'attività di ricerca e di raccolta.

ARTICOLO 24
(Norme transitorie)

1. Permangono  in vigore le attestazioni di tartufaia "coltivata"
e "controllata" rilasciate ai sensi della precedente LR 58/88.

2. L'attestato  di cui  al punto  c) del  comma 1.3  dell'art.  6
dovrà essere  esibito dopo  l'approvazione da parte della Giunta
regionale della relativa metodologia di controllo.

3. Le  associazioni dei tartufai già riconosciute, hanno un anno
di  tempo   dall'entrata  in  vigore  della  presente  legge  per
adeguarsi alla nuova normativa.

4. Permane  in vigore la validità dei tesserini rilasciati sulla
base della precedente normativa (LR 58/88).

5. Il  versamento della  tassa annuale  di rilascio e di rinnovo,
con le  modalità e nei tempi di cui all'articolo 23, ha inizio a
partire dall'anno 1996.

6. Le  associazioni dei tartufai già riconosciute ai sensi della
LR 35/86,  per poter  accedere alle  facilitazioni e agevolazioni
previste dalla  presente legge, devono, entro un anno, conformare
il loro  statuto a  quanto richiesto  dal precedente  articolo 8,
comma 3.

ARTICOLO 25
(Disposizioni finanziarie)

1. Agli oneri finanziari derivanti dall'attuazione della presente
legge, si  fronte  con  gli  stanziamenti  disposti  dalle  leggi
annuali di bilancio sui competenti capitoli di spesa.

2. I  capitoli 25110  e 25112  del bilancio 1995 cambiano la loro
denominazione in  "Interventi per la tutela, la valorizzazione in
materia di tartuficoltura - LR n. 50 del 11-4-1995.

ARTICOLO 26
(Norme finali)

1. La  legge regionale  3-8-1995, n.  58 modificata dalla LR 4-7-
1989 n. 42 è abrogata.

La presente  legge è  pubblicata sul  Bollettino Ufficiale della
Regione: è fatto obbligo a chiunque spetti di osservarla e farla
osservare come legge della Regione Toscana.

Firenze. 11 aprile 1995

CHITI

La presente  legge è  stata approvata dal Consiglio Regionale il
28-02-1995 ed è stata vistata dal Commissario del Governo il 03-
04-1995.

ALLEGATO 1
(Caratteristiche  botaniche   e   organolettiche   delle   specie
commerciali)

ALLEGATO 2
(Classifica dei tartufi conservati)

FORESTE
PRODOTTI AGRICOLI

