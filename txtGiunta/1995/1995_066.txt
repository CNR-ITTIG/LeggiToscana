Istituzione dell'Agenzia  Regionale per  la Protezione Ambientale
della Toscana.

Il Consiglio Regionale ha approvato il 7-3-1995
Il Commissario del Governo ha apposto il visto il 10-4-1995
Il Presidente  della Giunta  Regionale promulga la seguente legge
regionale:

TITOLO I
PRINCIPI GENERALI  COORDINAMENTO CON  GLI ENTI  LOCALI E  CON  IL
SERVIZIO SANITARIO

ARTICOLO 1
(Finalità)

1.  Con   la  presente  legge  la  Regione  istituisce  l'Agenzia
regionale per  la protezione ambientale della Toscana, in seguito
denominata  ARPAT,   e  ne   disciplina  l'organizzazione  ed  il
funzionamento, in  attuazione del  DL  4  dicembre 1993,  n. 496,
convertito con  modificazioni in  legge 21  gennaio 1994,  n.  61
"Disposizioni  urgenti   sulla  riorganizzazione   dei  controlli
ambientali e istituzione dell'Agenzia nazionale per la protezione
dell'ambiente.

2. Con  la presente  legge  sono  disciplinate  le  modalità  di
coordinamento dell'attività  dell'ARPAT  con  il  sistema  delle
autonomie locali  e  con  i  dipartimenti  di  prevenzione  delle
Aziende unità  sanitarie locali  di cui  all'art. 7 del  DLgs 30
dicembre 1992  n. 502,  e successive modificazioni, al fine della
massima integrazione programmatica e tecnico-operativa.

3. Al  completamento del  riassetto legislativo,  ai  fini  della
ricomposizione organica  in capo  alle Province delle funzioni in
materia ambientale  di cui all'art. 14 della legge 8 giugno 1990,
n. 142  e successive  modificazioni, ai  sensi dell'art. 02 della
legge n.  61/94, si provvede secondo i principi, le modalità e i
termini previsti  dalla legge regionale relativa al sistema delle
autonomie in Toscana.

ARTICOLO 2
(Funzioni della Regione)

1. La Regione provvede a:

a) definire  gli obiettivi generali delle attività di protezione
   e di  controllo ambientali  promuovendo il più ampio concorso
   degli enti locali alla definizione degli obiettivi medesimi ed
   alla  programmazione   delle  attività  di  protezione  e  di
   controllo ambientali;
b) emanare  le direttive  necessarie  per  lo  svolgimento  delle
   attività di protezione e dei controlli ambientali;
c) promuovere  la collaborazione  con  i  soggetti  operanti  nel
   settore della protezione e dei controlli ambientali;
d) assicurare  il  coordinamento  e  l'integrazione  dei  diversi
   livelli istituzionali  operanti nell'ambito  della prevenzione
   collettiva e della protezione e del controllo ambientali.

2. La  Regione, tramite  l'ARPAT, persegue gli obiettivi previsti
dalla programmazione  nazionale e  regionale  nel  settore  della
protezione e dei controlli ambientali e assicura ad ogni soggetto
titolare di  funzioni amministrative  in  materia  ambientale  il
supporto    tecnico-scientifico     ed    analitico    necessario
all'esercizio delle stesse.

3. La  Giunta regionale determina, ai sensi  della  LR 7 novembre
1994, n.  81, le forme organizzative più idonee ad assicurare il
coordinamento fra  i dipartimenti  del centro  direzionale e, fra
questi ultimi,  gli enti  dipendenti dalla Regione con competenza
nelle materie di cui alla presente legge.

ARTICOLO 3
(Funzioni di controllo e di tutela ambientale degli enti locali)

1. Gli enti locali:

a) concorrono,  ai sensi e con le modalità previste  dalla  LR 9
   giugno 1992,  n. 26, alla definizione degli obiettivi generali
   delle attività di protezione e di controllo ambientali;
b) esercitano  le funzioni  di  programmazione  e    le  funzioni
   amministrative di protezione e controllo loro attribuite dalle
   leggi;
c) si  avvalgono dell'ARPAT  per lo  svolgimento delle  attività
   tecnico-     scientifiche     e     analitiche     finalizzate
   all'espletamento delle funzioni di cui alla lettera b).

ARTICOLO 4
(Competenze dei  dipartimenti di prevenzione delle Aziende unità
sanitarie locali)

1. Spettano  ai dipartimenti  di prevenzione delle Aziende unità
sanitarie locali, ai sensi dell'art. 7 del  DL  30 dicembre 1992,
n. 502,  come sostituito dall'art. 8 del  DL  7 dicembre 1993, n.
517, le funzioni relative a:

a) igiene e sanità pubblica:
   a1) igiene e prevenzione per la salute pubblica;
   a2) igiene edilizia;
   a3) medicina legale;
   a4) igiene delle strutture ad uso collettivo;
   a5) coordinamento di programmi e di prevenzione secondaria;
   a6) igiene  degli alimenti, della nutrizione e delle acque per
       il consumo umano.
b) attività veterinarie:
   b1) sanità animale;
   b2) igiene degli alimenti di origine animale e loro derivati;
   b3) igiene degli allevamenti e delle produzioni zootecniche;
   b4) controllo e profilassi delle zooinfestazioni rilevanti per
       la saluta pubblica.
c) prevenzione, igiene e sicurezza nei luoghi di lavoro:
   c1) tutela della salute dei lavoratori;
   c2) controlli impiantistici.
   
2. Per  l'esercizio delle funzioni di cui alle lettere a), b), c)
del comma  1, i  dipartimenti di prevenzione svolgono le relative
attività laboratoristiche  presso l'ARPAT  con le  modalità  di
integrazione e coordinamento previste dall'art. 6.

ARTICOLO 5
(Rapporti  fra  Regione,  Enti  locali,Aziende  unità  sanitarie
locali e ARPAT)

1.  L'ARPAT,   in  modo   multireferenziale,  esercita   funzioni
tecniche, svolge  attività  scientifiche  ed  eroga  prestazioni
analitiche  di   supporto  per   l'esercizio  delle  funzioni  di
protezione e di controllo ambientale di competenza della Regione,
delle Province,  dei Comuni  e delle  Comunità montane.  L'ARPAT
eroga altresì  per i  dipartimenti di  prevenzione delle Aziende
unità  sanitarie   locali,  prestazioni  analitiche  di  rilievo
sanitario.

2. Le  prestazioni erogate  dall'ARPAT ai  sensi del comma 1 sono
disciplinate dall'accordo  di programma di cui al comma 3 e dalle
convenzioni di cui al comma 4, senza oneri aggiuntivi rispetto ai
livelli delle  prestazioni erogate  dai  servizi  multizonali  di
prevenzione e  dalle competenti  strutture  dei  Comuni  e  delle
Province nell'anno 1994.

3. Tramite accordo di programma, di norma triennale, promosso dal
Presidente della  Giunta regionale  con le Province, i Comuni, le
Aziende unità sanitarie locali e l'ARPAT, sono definite:

a) le  attività di  supporto  tecnico  agli  enti  locali  e  ai
   dipartimenti di  prevenzione delle  Aziende  unità  sanitarie
   locali per  l'espletamento delle  attività di  istituto degli
   stessi;
b) l'individuazione  dei livelli  qualitativi  e    quantitativi,
   nonché i tempi per lo svolgimento delle attività;
c) l'individuazione  dei costi delle attività medesime, anche ai
   fini della determinazione delle tariffe per il servizio idrico
   integrato e  per lo  smaltimento  dei  rifiuti  solidi  urbani
   nonché   della    determinazione   della   quota   parte   da
   corrispondere  all'ARPAT   e  delle   relative  modalità   di
   trasferimento.

4. Nel  rispetto dell'accordo  di programma previsto dal comma 3,
la Giunta regionale stipula apposite convenzioni con le Province,
nelle  quali   sono  individuati  i  criteri  di  utilizzo  delle
strutture tecniche periferiche dell'ARPAT da parte delle Province
medesime.  Le   suddette  convenzioni   regolano  la   dipendenza
funzionale delle  strutture tecniche periferiche dell'ARPAT dalle
Province per  l'assolvimento delle funzioni in materia ambientale
di cui all'art. 14 della legge 142/90.

5. Le  Aziende unità  sanitarie locali  non possono  mantenere o
istituire servizi,  uffici, unità operative e strutture tecniche
e di laboratorio con compiti uguali a quelli attribuiti all'ARPAT
ai sensi dell'art. 8.

6. L'ARPAT  e i  soggetti pubblici  interessati possono stipulare
apposite convezioni  ed accordi  per la  definizione di attività
ulteriori rispetto a quelle di cui ai commi 3 e 4, purché non in
contrasto con  tali accordi e convenzioni, anche circoscritti per
ambiti territoriali, in aree funzionali e periodi di tempo.

7. All'ARPAT  è consentito  erogare prestazioni  aggiuntive  nei
confronti di  quelle previste  ai commi  3 e  4  solo  dopo  aver
garantito l'espletamento  di quanto  previsto  dagli  accordi  di
programma.

8.  Gli  enti  locali,  per  le  attività  da  essi  non  svolte
direttamente,  si  avvalgono  dell'ARPAT  per  l'esercizio  delle
funzioni di competenza nelle materie di cui alla presente legge.

ARTICOLO 6
(Coordinamento fra  le attività  delle Aziende  unità sanitarie
locali e  quelle dell'ARPAT)

1. L'ARPAT  ed i dipartimenti di prevenzione delle Aziende unità
sanitarie locali  esercitano in  modo integrato  e coordinato  le
funzioni e  le attività di controllo ambientale e di prevenzione
collettiva che rivestono valenza sia ambientale sia sanitaria.

2. Il  riparto di  competenze di  cui agli  artt. 4 e 8 definisce
l'ente cui  spetta la  responsabilità primaria  del procedimento
che si  svolge con  il concorso esplicito dell'altro soggetto per
quanto di  propria  competenza,  secondo  quanto  previsto  dagli
accordi di programma e dalle convenzioni di cui all'art. 5.

3. Il conseguimento del livello di integrazione di cui ai commi 1
e  2  è  assicurato  attraverso  l'istituzione  all'interno  dei
dipartimenti provinciali  dell'ARPAT del modello organizzativo di
cui al Titolo III.

4. Per un esercizio coordinato ed integrato finalizzato a rendere
ottimali le  prestazioni erogate  e ad  evitare sovrapposizioni e
disfunzioni, le strutture periferiche dell'ARPAT e i dipartimenti
di   prevenzione   delle   Aziende   unità   sanitarie   locali,
istituiscono sedi,  strumenti e gruppi di lavoro permanenti sulle
principali attività di comune interesse.

TITOLO II
NATURA  GIURIDICA   DELL'ARPAT  E   NORME  SULL'ATTIVITÀ   E  DI
ORGANIZZAZIONE

ARTICOLO 7
(Natura giuridica dell'ARPAT)

1. L'ARPAT, ai sensi della legge 61/94:

a) è  ente dotato di autonomia tecnico-giuridica, amministrativa
   e contabile ed è posto sotto la vigilanza della Regione;
b) ha personalità giuridica pubblica;
c) ha sede in Firenze ed articolazioni periferiche.

2. Sono organi dell'ARPAT:

   a) il direttore generale;
   b) il collegio dei revisori dei conti.
   
ARTICOLO 8
(Attività dell'ARPAT)

1. L'ARPAT  svolge le attività di interesse regionale ricomprese
nelle declaratorie di cui all'art. 1 del  DL  4 dicembre 1993, n.
496 convertito con modificazioni in legge 21 gennaio 1994, n. 61.
In particolare, esse consistono in:

a) attività   di    accertamento    tecnico  e    di  controllo,
   campionamenti, misure,  analisi di laboratorio, elaborazioni e
   valutazioni documentazioni  tecniche, altre attività tecniche
   connesse   all'esercizio    delle   funzioni   di   protezione
   ambientale:

   a1) controlli  sulle condizioni  ambientali, sulle  fonti ed i
       fattori causali  dei fenomeni  di  inquinamento  acustico,
       dell'aria, delle  acque, del  suolo, e  del sottosuolo sui
       rischi biologici, chimici e fisici per l'ambiente;
   a2) controlli  ed  indagini  preventive  al    rilascio  delle
       autorizzazioni,  vigilanza   e  controlli   ispettivi  sul
       rispetto delle  norme vigenti  in campo ambientale e delle
       disposizioni e  prescrizioni contenute  nei  provvedimenti
       emananti dalle autorità competenti;
   a3) segnalazione  alle autorità  competenti dei casi di grave
       ed irreversibile pericolo di danno per le acque, il suolo,
       il sottosuolo,  l'aria  e  le  altre  risorse  ambientali;
       controlli ed accertamenti tecnici a supporto dei poteri di
       ordinanza di carattere contingibile ed urgente;
   a4) controlli  connessi agli  interventi  per  la  tutela,  il
       risanamento, il  recupero dell'ambiente  e la bonifica dei
       siti   inquinanti;    delle   aree    naturali   protette,
       dell'ambiente marino e costiero;
   a5) controlli  ambientali  sulle  attività  connesse  all'uso
       pacifico dell'energia nucleare ed in materia di protezione
       dell'ambiente   contro    le   radiazioni   ed   i   campi
       elettromagnetici;
   
b) attività  di verifica,  di  consulenza,  di    istruttoria  e
   assistenza tecnico-  scientifica  per  gli  enti  di  funzioni
   amministrative in  materia ambientale  e delle  Aziende unità
   sanitarie locali  per l'esercizio  dei rispettivi  compiti  di
   istituto:

   b1) verifica  della  congruità  ed  efficacia  tecnica  della
       normativa e  della regolamentazione in materia ambientale;
       pareri e  proposte concernenti:  criteri e linee-guida per
       la definizione degli standard di qualità dell'aria, delle
       risorse idriche  e del  suolo,  limiti  di  accettabilità
       delle  sostanze   inquinanti:  metodiche  di  rilevamento,
       campionamento e analisi;
   b2) supporto  tecnico progettuale  per la pianificazione degli
       interventi  ambientali   di  area   vasta  di   competenza
       regionale e  per la  predisposizione dei  piani e progetti
       ambientali di competenza degli enti locali;
   b3) supporto tecnico scientifico, finalizzato alla verifica di
       compatibilità ambientale  ed  alle  istruttorie  relative
       all'approvazione   di   progetti   ed   al   rilascio   di
       autorizzazioni  in  materia  di:  valutazione  di  impatto
       ambientale, smaltimento,  riciclo e  recupero dei rifiuti,
       trattamento  delle  acque  reflue,  scarichi  nelle  acque
       superficiali  e   sotterranee,  emissioni   in  atmosfera,
       risparmio energetico ed uso razionale dell'energia;
   b4) supporto  tecnico-scientifico agli  organi  preposti  alla
       valutazione ed  alla prevenzione  del rischio di incidenti
       rilevanti connessi  ad  attività  produttive  di  cui  al
       DPR 17 maggio 1988, n. 175 e successive modificazioni;
   b5) supporto    tecnico-scientifico  per    l'esercizio  delle
       funzioni   inerenti    la   promozione    dell'azione   di
       risarcimento del danno ambientale;
c) organizzazione  e gestione  del sistema  informativo regionale
   per l'ambiente (SIRA.):

   c1) progettazione  e gestione  reti di  monitoraggio ed  altri
       sistemi di indagine;
   c2)  raccolta   sistematica  informatizzata  dei  dati,  anche
       acquisiti dalle  Province, in coordinamento e integrazione
       del sistema  informativo territoriale  (SIT), dei  Catasti
       acque/rifiuti/MPS/aria e  dell'osservatorio regionale  per
       la produzione,  il recupero  e lo smaltimento dei rifiuti,
       pubblicazione e  divulgazione dei  dati SIRA,  cartografia
       tematica  regionale  in  materia  di  ambiente  e  risorse
       naturali;
   c3) promozione  delle attività  di educazione,  formazione  e
       aggiornamento professionale in materia ambientale;
   c4)  supporto   tecnico  per   la  relazione   sullo     stato
       dell'ambiente  da   presentare  al   Consiglio   regionale
       contestualmente al piano regionale dell'ambiente;
   
d) promozione di iniziative di ricerca di base ed applicata sulle
   forme di tutela degli ecosistemi, sui fenomeni, cause e rischi
   dell'inquinamento, sullo  sviluppo di  tecnologie pulite e dei
   prodotti e sistemi di produzione a ridotto impatto ambientale,
   sulle applicazioni  del marchio  di qualità  ecologica e  del
   sistema di ecogestione e "audit";

e) cooperazione  a livello  tecnico e  scientifico con  l'Agenzia
   nazionale per  la protezione  dell'ambiente,  con  le  sezioni
   regionali dell'albo  nazionale delle imprese esercenti servizi
   di smaltimento  dei  rifiuti  ed  altri  enti  ed  istituzioni
   operanti nel settore della prevenzione ambientale;
f) costituzione   di     sistemi di    contabilità    ambientale
   finalizzati alle  attività di  programmazione della Regione e
   degli enti locali;
g) qualsiasi  altra attività  tecnica, anche  a favore di terzi,
   connessa alle competenze amministrative in materia ambientale.

ARTICOLO 9
(Ricognizione)

1. Entro sei mesi dall'entrata in vigore della presente legge, la
Giunta  regionale,  anche  avvalendosi  dell'ARPAT,  effettua,  e
sottopone   all'approvazione    del   Consiglio   regionale,   la
ricognizione di cui all'art. 03, comma 2, della legge n. 61/94 al
fine di  definire gli  obiettivi del  controllo ambientale per il
territorio di  competenza dell'ARPAT  e di strutturare su di essi
la dotazione  organica,  strumentale,  finanziaria  dell'ARPAT  e
delle sue articolazioni.

ARTICOLO 10
(Competenze della Regione)

1. Ai  fini  dell'esercizio  dell'attività  di  vigilanza  della
Regione sull'ARPAT:

1) compete  al Consiglio  regionale l'approvazione  dei  seguenti
   atti:

   a) programma di attività triennale e annuale;
   b) bilancio di previsione triennale e annuale;
   c) conto consuntivo.
   
2) compete  alla Giunta  regionale  l'approvazione  dei  seguenti
   atti:

   a) regolamento di disciplina dell'attività;
   b) struttura operativa centrale e periferica;
   c) dotazione organica;
   d) impegni di spesa pluriennali.
   
2.  La  Giunta  regionale  emana  direttive  circa  le  attività
ispettive ed esercita funzioni di vigilanza per il buon andamento
generale dell'ARPAT.

3. Con decreto del Presidente della Giunta regionale, è istituto
un Comitato  per il controllo di qualità delle attività e delle
prestazioni dell'ARPAT  che riferisce  periodicamente alla Giunta
regionale. Il  Comitato è  composto da  tre esperti  in  materie
ambientali  e   sanitarie  di  cui  due  designati  dalla  Giunta
regionale che  individua tra  essi il  Presidente, ed  uno  dalla
sezione regionale dell'URPT. I componenti durano in carica cinque
anni, e  ad essi  spettano i  medesimi emolumenti  previsti dalla
presente legge per i revisori dei conti.

ARTICOLO 11
(Conferenza regionale9

1. La  Giunta  regionale,  al  fine  di  definire  gli  obiettivi
generali e  di predisporre  le direttive  di  cui  all'art.  2  ,
ricerca la  collaborazione delle  Province  e  degli  altri  enti
locali.

2. A  tal fine è istituita una Conferenza regionale, con compiti
generali di  consulenza e  di indirizzo,  composta dal Presidente
della Giunta  regionale e  dagli assessori  all'ambiente  e  alla
sanità e  sicurezza sociale,  dai Presidenti delle Province o da
assessori da loro delegati, da tre membri designati dalla sezione
regionale dell'ANCI,  e da  un  membro  designato  dalla  sezione
regionale dell'UNCEM.  La Conferenza è presieduta dal Presidente
della Giunta  regionale  o  da  un  assessore  regionale  da  lui
delegato. I membri designati durano in carica quattro anni.

3. La  Giunta regionale  acquisisce i  pareri della Conferenza in
ordine ai  programmi di attività annuali e triennali, ai bilanci
di previsione  annuali e  triennali e  al conto  consuntivo e  li
trasmette al  Consiglio regionale. La Giunta regionale acquisisce
altresì parere  della Conferenza  in ordine  agli  atti  di  cui
all'art. 10, comma 1, punto 2.

ARTICOLO 12
(Direttore generale)

1. Il direttore generale:

a) rappresenta  legalmente l'ARPAT  ed esercita tutti i poteri di
   gestione di ordinaria e straordinaria amministrazione;
b) predispone  ed adotta  i programmi  di attività  triennali  e
   annuali, i bilanci di previsione triennali ed annuali, i conti
   consuntivi, il  regolamento di  disciplina dell'attività,  la
   struttura operativa, la dotazione organica;
c) sovraintende  all'attuazione dei  programmi e  ne assicura  la
   gestione;
d) determina,  sulla base del programma annuale, la distribuzione
   delle risorse  ai  dipartimenti  provinciali  in  rapporto  ai
   programmi assegnati a ciascuno di essi.

2. Il  direttore generale  è nominato,  previo avviso  pubblico,
dalla Giunta  regionale, tra soggetti di età non superiore ai 65
anni, in possesso di idoneo diploma di laurea e aventi esperienza
di direzione  di sistemi organizzativi complessi da almeno cinque
anni. L'incarico può essere rinnovato una sola volta. In sede di
prima applicazione,  il  direttore  generale  è  nominato  dalla
Giunta regionale,  previo avviso  pubblico, entro  trenta  giorni
dall'entrata in vigore della presente legge.

3. Il  rapporto di  lavoro del  direttore generale è regolato da
contratto quinquennale  di  diritto  privato,  stipulato  con  il
Presidente della Giunta regionale.

4. I  contenuti del  contratto devono  fare riferimento  a quelli
stabiliti per i direttori generali delle Aziende unità sanitarie
locali della Toscana, in quanto compatibili.

5. L'incarico  di direttore  generale  comporta  un  rapporto  di
lavoro a  tempo pieno  e non  è compatibile  con altre attività
professionali  ed   incarichi  elettivi,  ed  è  subordinato  al
collocamento in  aspettativa o  fuori ruolo da parte dell'ente di
provenienza per i pubblici dipendenti.

6.  Per   la  nomina   a  direttore   generale  si  applicano  le
incompatibilità di  cui   alla   LR  8  marzo  1979,  n.  11,  e
successive modificazioni e integrazioni.

7.  L'accertamento   delle  condizioni  di  incompatibilità  del
direttore generale, al momento della nomina, spetta al Presidente
della Giunta  regionale. Il rilievo di eventuali incompatibilità
è contestato,  in qualunque momento, dal Presidente della Giunta
regionale al  direttore generale il quale, entro dieci giorni dal
ricevimento della  comunicazione, provvede a rimuoverne le cause,
dandone  notizia   al  Presidente   della  Giunta  regionale.  Il
direttore generale  è dichiarato  decaduto decorso  tale termine
senza che  le  cause  siano  state  rimosse  ovvero  siano  state
dichiarate inaccoglibili  le  eventuali  controdeduzioni  da  lui
presentate.

8. La  decadenza dalla  nomina  del  direttore  generale  avviene
altresì nei  casi in  cui ricorrano  gravi motivi,  compreso  il
verificarsi  di   grave  disavanzo   di  gestione,   o  reiterate
violazioni di  leggi  o  di  principi  di  buon  andamento  e  di
imparzialità dell'amministrazione.  Il Presidente  della  Giunta
regionale,  su  conforme  deliberazione  della  Giunta  medesima,
dichiara la decadenza e provvede alla risoluzione del contratto.

ARTICOLO 13
(Collegio dei revisori dei conti)

1. Il  Collegio dei revisori dei conti è composto da tre membri,
di cui  uno con funzione di presidente, iscritti nel registro dei
revisori previsto dall'art. 1 del DLgs 27 gennaio 1992 n. 88.

2. Il collegio dei revisori dei conti è nominato con decreto del
Presidente della Giunta regionale, su deliberazione del Consiglio
regionale, proposta  dalla Giunta  stessa, che  ne  individua  il
presidente, e  dura in  carica cinque anni. I suoi membri possono
essere rinnovati una sola volta.

3. Il  collegio dei  revisori  dei  conti  esercita  funzioni  di
controllo e  di verifica  contabile, con  i poteri  e secondo  le
modalità previste  per i revisori dei conti delle Aziende unità
sanitarie locali della Toscana.

4. Ai  membri del  collegio dei  revisori dei  conti  spetta  una
indennità annuari al 10% degli emolumenti spettanti al direttore
generale, oltre al rimborso delle spese sostenute per l'esercizio
del mandato  nei limiti massimi stabiliti dalla Giunta regionale.
Al presidente  del collegio compete una maggiorazione pari al 20%
dell'indennità fissata per gli altri membri.

ARTICOLO 14
(irettore tecnico e direttore amministrativo)

1. Il  direttore generale  nell'esercizio delle  sue funzioni  è
coadiuvato  da   un  direttore   tecnico  e   da   un   direttore
amministrativo che  sono responsabili nei confronti del medesimo.
I  direttori   tecnico  e   amministrativo  sono   nominati   con
provvedimento motivato  del direttore  generale;  essi  esprimono
parere, per quanto di competenza, sui provvedimenti del direttore
generale stesso.

2. Ai  direttori tecnico  e amministrativo si applica il rapporto
di lavoro  regolato da  contratto di  diritto privato  di  durata
quinquennale; a  tale rapporto  di lavoro si applicano, in quanto
compatibili, le  disposizioni di cui all'art. 12, commi 5, 6, 7 e
8, intendendosi  sostituito il  direttore  generale  alla  Giunta
regionale  ed  al  suo  presidente.  L'emolumento  dei  direttori
tecnico e  amministrativo non  può superare  il  70%  di  quello
stabilito per il direttore generale.

3. Il  direttore tecnico  e il  direttore  amministrativo  devono
essere in  possesso di  idoneo diploma di laurea e di qualificata
esperienza di  almeno cinque  anni in  direzione, rispettivamente
tecnica e  amministrativa, di  strutture pubbliche  o private  di
media o grande dimensione.

ARTICOLO 15
(Comitato tecnico dell'ARPAT)

1.   Il   direttore   generale,   nell'espletamento   delle   sue
responsabilità,  istituisce  e  presiede  un  comitato  tecnico,
composto dai  responsabili dei settori tecnici di cui all'art. 19
e dai  responsabili dei  dipartimenti provinciali di cui all'art.
20. Alle  riunioni partecipano di diritto il direttore tecnico ed
il direttore amministrativo.

2. Il  comitato tecnico collabora alla predisposizione degli atti
di cui  all'art. 10,  comma 1, punto 2, lettera d) e all'art. 12,
comma 1,  lettera b)  ed esprime  parere su  di essi  nelle forme
indicate dal regolamento dell'ARPAT.

3. Il comitato tecnico esprime parere in ordine alle decisioni di
cui all'art. 25, comma 4.

4. Il  regolamento dell'ARPAT  definisce le  forme di autonomia a
cui assoggettare  i finanziamenti  destinati alle  attività  dei
dipartimenti provinciali di cui all'art. 20.

ARTICOLO 16
(Partecipazione, informazione e relazioni sindacali)

1. Per  assicurare la partecipazione delle rappresentanze sociali
alla definizione  degli obiettivi  dell'attività dell'ARPAT,  in
conformità a  quanto disposto dall'art. 01, comma 3, della legge
61/94, lo  schema dei programmi triennale ed annuale, nonché gli
atti  fondamentali,   sono  sottoposti,   a  cura  del  direttore
generale, in  apposita conferenza, all'esame delle rappresentanze
delle   associazioni    imprenditoriali,   delle   organizzazioni
sindacali, delle  associazioni ambientaliste e delle associazioni
dei consumatori.

2. Oltre a quanto previsto dalle leggi vigenti, alle associazioni
e organizzazioni  di cui  al comma 1, è assicurata la diffusione
delle informazioni raccolte dal sistema informativo dell'ARPAT.

3. Le disposizioni della presente legge sono attuate nel rispetto
dei diritti  di consultazione e contrattazione sindacale previsti
dalle vigenti  norme statali  e  regionali  e  dagli  accordi  di
lavoro.

ARTICOLO 17
(Comitato provinciale)

1.  Per   l'ottimale   realizzazione   degli   obiettivi,   delle
prestazioni, delle  attività e  delle condizioni stabilite nelle
convenzioni e negli accordi di programma di cui all'art. 5, e per
garantire il  necessario coordinamento  tecnico  delle  attività
delle  strutture  periferiche  dell'ARPAT  con  i  servizi  delle
rispettive  amministrazioni   provinciali  e  comunali  e  con  i
dipartimenti  di   prevenzione  delle  Aziende  unità  sanitarie
locali, è costituito un comitato provinciale con il compito di:

a) definire  proposte relative  ai bisogni  dei rispettivi ambiti
   territoriali  che  saranno  valutate  dal  direttore  generale
   nell'elaborazione dei  programmi annuali  di  attività  delle
   strutture periferiche;
b) effettuare  periodici   controlli    sullo  svolgimento  delle
   attività programmate e sui risultati conseguiti.

2. Il  Comitato provinciale  ha sede  presso la  Provincia ed  è
presieduto dal Presidente della Provincia o dall'Assessore da lui
delegato. Il Comitato è così composto:

a) dirigente responsabile del settore ambientale della Provincia;
b) direttore della struttura periferica dell'ARPAT;
c) dirigenti  responsabili dei  dipartimenti di prevenzione delle
   Aziende unità sanitarie locali della Provincia.

3. Il comitato provinciale è convocato dal Presidente almeno tre
volte all'anno;  esso può essere convocato su motivata richiesta
di uno dei suoi componenti.

4. Il  Presidente del  comitato invita  di volta  in  volta  alle
riunioni le amministrazioni comunali interessate.

TITOLO III
ORGANIZZAZIONE DELLA  STRUTTURA CENTRALE DELL'ARPAT E ISTITUZIONE
DEI DIPARTIMENTI PROVINCIALI PER LA PROTEZIONE AMBIENTALE

ARTICOLO 18
(Struttura dell'ARPAT)

1. L'ARPAT si compone:

a) di una struttura centrale con valenza regionale;
b) di  strutture periferiche  con valenza territoriale denominate
   dipartimenti provinciali.

2. I dipartimenti provinciali operano sotto la responsabilità di
un dirigente, individuato dal direttore generale dell'ARPAT tra i
responsabili delle  strutture presenti,  che  ha  il  compito  di
garantire  la   massima  integrazione  tra  le  unità  operative
evitando qualsiasi  duplicazione di  strumentazione e assicurando
il pieno  utilizzo integrato  di tutte  le risorse  esistenti. Il
responsabile del  dipartimento provvede al controllo del corretto
svolgimento delle  attività analitiche e del funzionamento delle
strutture di  laboratorio e garantisce che le strutture operative
forniscano le  prestazioni necessarie  alle attività complessive
dei dipartimenti.

3. Il  responsabile del  dipartimento provinciale garantisce, per
quanto di  competenza dell'ARPAT, le attività in forma integrata
dei  dipartimenti   di  protezione   ambientale  e  delle  unità
operative dei  dipartimenti di  prevenzione delle  Aziende unità
sanitarie locali.

4. Il  personale individuato  dalla  Giunta  regionale  ai  sensi
dell'art.  20,   comma  2,   e   che   appartiene   alle   unità
operative/sezioni indicate  nell'allegata  tabella  "A"  è  alle
dipendenze organiche  e funzionali  dell'Azienda unità sanitaria
locale  e,   limitatamente  allo   svolgimento  dei  compiti  che
comportano integrazioni operative con il dipartimento provinciale
dell'ARPAT, alle dipendenze funzionali dell'ARPAT stessa.

ARTICOLO 19
(Organizzazione dei settori tecnici dell'ARPAT)

1. In fase di prima attuazione della presente legge, la struttura
operativa centrale  dell'ARPAT è costituita dai seguenti settori
tecnici:

a) settore  "promozione e  produzione  delle  attività    e  dei
   servizi";
b) settore "sistema informativo ambientale";
c) settore   "innovazione  tecnologica,    sviluppo  e    ricerca
   ambientale";
d) settore   "documentazione,    educazione,    informazione    e
   comunicazione".

2. I  compiti e l'organizzazione dei singoli settori tecnici sono
definiti dal regolamento di disciplina dell'attività dell'ARPAT.

ARTICOLO 20
(Istituzione  dei  dipartimenti  provinciali  per  la  protezione
ambientale)

1.  In   ciascuna  provincia   della  Toscana  sono  istituiti  i
dipartimenti provinciali dell'ARPAT.

2. La  Giunta regionale,  con proprio  atto, previa ricognizione,
con deliberazione da adottarsi entro sessanta giorni dalla nomina
del direttore  generale, provvede  a dotare i dipartimenti di cui
al comma  1, delle  risorse necessarie  per l'espletamento  delle
attività mediante  trasferimento del personale che svolge in via
esclusiva  o   prevalente  compiti  rientranti  nelle  competenze
dell'ARPAT e  all'assegnazione di quello appartenente alle unità
operative/sezioni  di   cui  all'allegata  tabella  "A",  nonché
all'attribuzione dei beni mobili e immobili, delle attrezzature e
della dotazione  finanziaria propri  dei servizi  multizonali  di
prevenzione di  cui alla  LR  7  maggio 1985,  n. 60,  alla  data
dell'1 gennaio 1994.

3. Con  lo stesso  atto di  cui al  comma 2,  la Giunta regionale
provvede al  trasferimento per  quanto concerne  il personale, le
attrezzature e  la dotazione finanziaria dei servizi delle unità
sanitarie locali adibiti alle attività di controllo ambientale.

ARTICOLO 21
(Compiti e organizzazione dei dipartimenti provinciali)

1. I  dipartimenti provinciali  per la protezione ambientale sono
articolati nelle  unità operative determinate ai sensi dell'art.
22. Le  unità operative  agiscono tramite  il  responsabile  del
dipartimento provinciale  per la  protezione ambientale  ai  fini
dell'integrazione e del coordinamento con le unità operative del
dipartimento  di   prevenzione  delle  Aziende  unità  sanitarie
locali.

2. Il  direttore generale dell'ARPAT, in fase di prima attuazione
della presente  legge, al  fine  della  migliore  gestione  delle
risorse, e  sulla base  delle apparecchiature  e delle competenze
assegnate ai singoli dipartimenti provinciali, individua forme di
specializzazione  in   capo  ai   singoli  dipartimenti  su  temi
specifici.

3. Il  direttore generale  persegue l'obiettivo di realizzare una
rete regionale   di  alta specializzazione su tutte le tematiche,
anche  complesse,   attinenti  la   protezione  ambientale:  tale
specializzazione sarà  conseguita solo  da  alcuni  presidi  con
bacino di  utenza più  ampio di quello previsto all'art. 20 che,
per alcune  specializzazioni,  può  essere  coincidente  con  il
territorio regionale.

4. L'eventuale  articolazione  dei  dipartimenti  provinciali  in
servizi sub-  provinciali o  locali  è  adottata  dal  direttore
generale dell'ARPAT  per realizzare  gli obiettivi  di protezione
ambientale definiti dal piano triennale e dai programmi annuali.

5. Il  direttore generale  dell'ARPAT ha  altresì la facoltà di
proporre  alla   Giunta  regionale  l'eventuale  accorpamento  di
determinate funzioni  in servizi  interprovinciali, qualora  ciò
sia richiesto  da particolari  esigenze derivanti dalla struttura
fisica ed  economica del territorio. La Giunta regionale verifica
l'economicità delle  soluzioni proposte  e l'intesa  su di  esse
degli enti locali interessati.

ARTICOLO 22
Struttura  operativa   del  dipartimento   provinciale   per   la
protezione ambientale)

1.   L'assetto   organizzativo   dei   dipartimenti   provinciali
dell'ARPAT, comunque strutturati in unità operative, è definito
anche sulla  base della ripartizione di specializzazioni prevista
dall'art.  21,   dal  regolamento  di  disciplina  dell'attività
dell'ARPAT; l'attivazione  delle unità  operative deve  comunque
avvenire in  maniera tale  da favorire  il lavoro  dipartimentale
privilegiando l'istituzione  di unità  operative tematiche sulle
attività  prevalenti   assegnate  ai   dipartimenti  provinciali
dell'ARPAT.(

2.  Nell'ambito   di  ciascun   dipartimento  per  la  protezione
ambientale, ai  fini di  assicurare un esercizio coordinato delle
attività di tutte le unità operative presenti, sia afferenti ai
dipartimenti di prevenzione delle Aziende unità sanitarie locali
sia ai  dipartimenti territoriali  dell'ARPAT,  è  istituito  il
comitato tecnico  provinciale, composto  da tutti  i responsabili
delle unità  operative presenti  nel dipartimento  e diretto dal
responsabile del dipartimento stesso.

3. L'attività  del dipartimento  per la protezione ambientale è
organizzata anche mediante gruppi di lavoro su specifici progetti
sulla  base   delle  decisioni   assunte  dal   responsabile   di
dipartimento; tali gruppi di lavoro possono coinvolgere operatori
di tutte le unità operative presenti nel dipartimento.

4. Il  comitato tecnico  provinciale di cui al comma 2 esprime il
proprio  parere   sui  programmi  relativi  agli  acquisti  delle
attrezzature di laboratorio.

ARTICOLO 23
(Nomina del responsabile del dipartimento provinciale dell'ARPAT)

1. Il  direttore generale  dell'ARPAT nomina  il responsabile del
dipartimento provinciale  tra gli  apicali delle unità operative
in esso  presenti. Tale  responsabile rimane  in  carica  per  un
periodo di tempo pari a quello del direttore generale.

TITOLO IV
PERSONALE,  FINANZIAMENTO,   CONTABILITÀ  PATRIMONIO  E  SISTEMA
INFORMATIVO DELL'ARPAT

ARTICOLO 24
(Dotazione organica,  stato giuridico e trattamento economico del
personale)

1. Alla dotazione organica dell'ARPAT si provvede esclusivamente,
in fase  di prima  attuazione della  presente legge,  mediante le
assegnazioni ed i trasferimenti di cui all'art. 20, commi 2 e 3.

2. Entro  un anno  dall'entrata in  vigore della  presente legge,
anche in  attuazione di  quanto previsto  all'art. 03,  comma  2,
della legge  61/94, il  direttore generale  approva la  dotazione
organica dell'ARPAT.  Sulla base di essa la Giunta regionale può
trasferire nell'organico dell'ARPAT:

a) personale del ruolo organico della Regione;
b) personale  del ruolo    nominativo    regionale  del  servizio
   sanitario;
c) personale operante presso aziende dipendenti.

3. In  attesa dell'attuazione  delle disposizioni di cui all'art.
45, comma  3,   del DLgs  3  febbraio  1993, n.  29 al  personale
dell'ARPAT è confermato il trattamento giuridico ed economico in
godimento.

4. Al personale ispettivo dell'ARPAT incaricato dell'espletamento
delle  funzioni   di  vigilanza   e  controllo  si  applicano  le
disposizioni sul  personale di  cui all'art.  2 bis  della  legge
61/94.

5. La  Giunta regionale per soddisfare individuate esigenze della
struttura operativa  dell'ARPAT, può  a richiesta  del direttore
generale, deliberare  l'assunzione di  personale con contratto di
diritto privato  a norma  di quanto  disposto dall'art.  22 della
LR 9 novembre 1994 n. 81.

6. Il  direttore generale  può, nell'ambito delle disponibilità
di bilancio  dell'Agenzia, acquisire consulenze professionali con
le modalità e i vincoli previsti dalla legislazione regionale in
materia.

7. Gli  enti locali  individuano il  personale, per  i  beni,  il
patrimonio, le  attrezzature, le  relative dotazioni  finanziarie
adibiti  al   1  gennaio  1994  all'espletamento  delle  funzioni
assegnate  all'ARPAT   della  presente  legge,  e  ne  propongono
l'assegnazione all'ARPAT.  Per il  loro definitivo  trasferimento
all'ARPAT si  provvede con  decreto del  Presidente della  Giunta
regionale,  su  conforme  deliberazione  della  Giunta  regionale
stessa, previa intesa con gli enti locali interessati.

8. Il personale dei servizi delle Aziende unità sanitarie locali
addetto in modo non esclusivo alle attività trasferite all'ARPAT
nonché il  personale  Del  CEDOC  può  esercitare  opzione  per
l'assegnazione definitiva  nei posti delle dotazioni organiche di
pari profilo  professionale, posizione  funzionale e  settore  di
attività o, ove prevista, disciplina, copribili presso l'ARPAT e
le Aziende unità sanitarie locali di appartenenza.

ARTICOLO 25
(Finanziamento dell'ARPAT)

1. Le entrate dell'ARPAT sono costituite da:

a) una quota del fondo sanitario, erogata a titolo di avviamento,
   determinata secondo  parametri fissati  dalla Giunta regionale
   in relazione al numero dei posti delle dotazioni organiche dei
   presidi multizonali  di prevenzione  e dei  servizi di  igiene
   pubblica trasferiti  all'ARPAT, alle relative spese per beni e
   servizi,  nonché   ai  livelli   delle  prestazioni  tecnico-
   laboratoristiche erogate;
b) gli  introiti derivanti  dall'effettuazione delle  prestazioni
   erogate a  favore di  terzi secondo le tariffe stabilite dalla
   Giunta regionale;
c) i finanziamenti per la realizzazione di programmi regionali ed
   eventuali altre  risorse per  contratti e convenzioni con enti
   pubblici e privati;
d) le  somme stanziate  nei bilanci di Regione, Province e Comuni
   per l'esercizio delle attività assegnate all'ARPAT;
e) finanziamenti  statali aggiuntivi  per specifiche  finalità e
   quelli per  attività di consulenza e di supporto richieste da
   enti pubblici;
f) proventi  derivanti da  informazioni specialistiche  fornite a
   terzi in forma di consulenza.

2. Le  entrate di  cui alle  lett. b)  e  d)  del  comma  1  sono
determinate  sulla  base  degli  accordi  di  programma  e  delle
convenzioni di cui all'art. 5.

3. Le  tariffe per  le prestazioni  dell'ARPAT  sono  determinate
dalla Giunta regionale sulla base delle indicazioni fornite dalle
rilevazioni effettuate ai sensi dell'art. 5 comma 4.

4. Il programma annuale definisce le quote parti di finanziamento
che  devono   essere  destinate  alle  attività  di  prevenzione
collettiva   nei    dipartimenti   provinciali   e   nelle   loro
articolazioni,  al   fine  di   garantire  livelli   adeguati  di
attività.

ARTICOLO 26
(Gestione economica-finanziaria)

1. Per  la gestione economico-finanziaria si applicano, in quanto
compatibili, le  norme in  materia di  patrimonio,  contabilità,
attività contrattuale  in vigore per le Aziende unità sanitarie
locali.

2.  Il   regolamento  di   disciplina  dell'attività  dell'ARPAT
definisce  anche  la  dotazione  strumentale  e  la  contabilità
dell'ARPAT, individuando  i centri  di costo per la tenuta di una
contabilità di tipo economico.

ARTICOLO 27
(Sistema informativo)

1.  L'ARPAT   gestisce  gli   archivi,  i  flussi,  le  procedure
informatizzate, i  sistemi  e  le  reti  costituenti  il  Sistema
informativo  regionale  ambientale  (SIRA).  La  progettazione  e
realizzazione del  sistema è  effettuata in collaborazione con i
dipartimenti regionali competenti.

2. Il  SIRA è  articolato a  livello regionale  e provinciale  e
costituisce il  riferimento  regionale  del  sistema  informativo
nazionale ambientale.  A livello regionale il SIRA si integra con
le rilevazioni,  le basi  di dati,  gli archivi territoriali e le
reti degli uffici regionali. A livello locale il SIRA si raccorda
e coopera con i sistemi informativi delle Provincie, dei Comuni e
delle Aziende unità sanitarie locali.

TITOLO V
NORME TRANSITORIE E FINALI

ARTICOLO 28
(Modifiche ed  integrazioni agli  artt. 3,  4 e  6  della  LR  17
ottobre  1983,  n.  69,  "Disposizioni  per    l'esercizio  delle
funzioni in  materia di igiene  e  sanità pubblica, veterinaria,
farmaceutica  e  di vigilanza sulle farmacie")

1. Al  comma 4  dell'art. 3   della  LR  69/83,  dopo  la  parola
"locali" è  inserita una  virgola e  sono aggiunte  le  seguenti
parole: "sulla  base degli  obiettivi indicati  dalla  conferenza
regionale dell'ARPAT  e sentito  il responsabile del dipartimento
provinciale competente".

2. Al  comma 5  dell'art. 3  della L.R/  69/83,  dopo  la  parola
"lavoro", è  inserita una  virgola e  sono aggiunte  le seguenti
parole: "coordinata,  per quanto  necessario, con  i programmi  e
l'attività dei  competenti settori  tecnici e  dei  dipartimenti
provinciali dell'ARPAT".

3. Al comma 2 dell'art. 4  della  LR 69/83, l'ultimo capoverso è
sostituito dal seguente:

   "-Il  Sindaco  può  altresì  richiedere  ed  acquisire,  dal
   responsabile del  dipartimento provinciale  per la  protezione
   ambientale  competente,   proposte,  consulenze   e  tutte  le
   attività di  supporto al  migliore esercizio delle competenze
   di cui  al presente  articolo. Tali  funzioni  sono  espletate
   coordinandone con le attività dei dipartimenti di prevenzione
   delle Aziende unità sanitarie locali."
   
4. Al  comma 5  dell'art. 4   della  LR  69/83,  dopo  le  parole
"luoghi di  lavoro" sono  aggiunte le  seguenti  parole:  "e  dei
competenti dipartimenti provinciali dell'ARPAT."

5. Al  comma 6  dell'art. 4  della LR 69/83,  dopo la  parola "Il
Sindaco" sono aggiunte le seguenti parole: "e con il responsabile
del  competente   dipartimento  provinciale   per  la  protezione
ambientale".

6. Al  comma  1  dell'art. 6  della  LR  69/83,  dopo  le  parole
"sanitarie  locali"  sono  aggiunte  le  seguenti  parole:  "e  i
dipartimenti provinciali dell'ARPAT".

7. Al  comma  2  dell'art. 6  della  LR  69/83,  dopo  le  parole
"unità sanitarie  locali" sono  aggiunte le seguenti parole: "e,
ove necessario, dei dipartimenti provinciali dell'ARPAT".

8. Al  comma  3  dell'art. 7  della  LR  69/83, sono soppresse le
lettere a),  b), c)  e d)  del punto  3, nonché  il punto 8 e il
punto 10 dello stesso comma 3.

ARTICOLO 29
(Prima costituzione del settore tecnico "documentazione")

1. In  fase di  prima attuazione  della presente legge il settore
tecnico documentazione,  educazione, informazione e comunicazione
di cui  alla lettera  d) dell'art. 19, comma 1, è costituito dal
CEDOC - Centro regionale di documentazione - organizzato ai sensi
della  LR  7  maggio  1985, n.  60. Il  personale e  le dotazioni
mobiliari e  finanziarie del CEDOC sono attribuite alla struttura
centrale  dell'ARPAT,   con  la   stessa  delibera  della  Giunta
regionale di cui all'art. 20, comma 2.

2. Il  regolamento di  cui all'art.  11 disciplina  le  modalità
dell'erogazione  delle  prestazioni,  comprese  quelle  a  titolo
gratuito, nei  confronti del  servizio sanitario  e della Regione
Toscana.

3. I  dipartimenti di  prevenzione delle Aziende unità sanitarie
locali si  avvalgono, sulla base degli accordi e dei programmi di
cui al  comma 2,  della collaborazione  del CEDOC  e  concorrono,
secondo modalità  da  definire  nel  regolamento  di  disciplina
dell'attività  dell'ARPAT,  alla  programmazione  annuale  delle
attività stesse.

ARTICOLO 30
(Prima costituzione del collegio dei revisori)

1.  Fino   alla  pubblicazione  dell'elenco  di  cui  al  decreto
legislativo 27  gennaio 1992  n. 88  il collegio dei revisori dei
conti  è   nominato  tra   esperti   di   comprovata   capacità
professionale nei  settori finanziario,  economico,  contabile  e
amministrativo.

ARTICOLO 31
(Contributo regionale)

1. Per  l'esercizio 1995 la Regione eroga all'ARPAT un contributo
ordinario a copertura delle spese di gestione di L. 400.000.000.=

2. A tal fine, è disposta la seguente variazione di bilancio per
competenza e cassa:

In diminuzione

Cap. 12522
   Spese per interventi previsti dall'art. 2 lett.
   n) della  LR  12.1.95  n. 4,  nonché  per  gli
   interventi previsti dall'art. 3 della LR ...    L. 400.000.000

Di nuova istituzione

Cap. 2310
   Contributo ordinario  per le  spese di gestione
   dell'ARPAT (art. 30 LR ...)                     L. 400.000.000

Per gli  esercizi successivi  si provvede con la legge annuale di
bilancio.

3. In  fase di prima attuazione le quote di cui alla lett. a) del
comma  primo   dell'art.  25  sono  calcolate  sulla  base  della
ripartizione  alla   data  del   31.12.1994.  Tali   quote   sono
considerate a copertura dei costi sostenuti per le prestazioni di
cui al  comma terzo  dell'art. 6,  erogate dall'ARPAT  in  favore
delle Aziende unità sanitarie locali.

ARTICOLO 32
(Abrogazione di norme)

1. Sono  abrogate tutte  le norme della  LR  7 maggio 1985, n. 60
in contrasto con la presente legge.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 18 aprile 1995

CHITI

La presente legge è stata approvata dal Consiglio regionale il 7
marzo 1995  ed è stata vistata dal Commissario del Governo il 10
aprile 1995.

Allegato
Tabella "A" ex artt. 18 e 20:

UNITÀ OPERATIVE/SEZIONI

- Ingegneria impiantistica
- Ingegneria mineraria
- Zoologia
- Tossicologia industriale
- Igiene industriale
- Biotossicologia, in quota parte: 50%

ORGANIZZAZIONI PUBBLICHE
TUTELA AMBIENTALE
ORDINAMENTO

