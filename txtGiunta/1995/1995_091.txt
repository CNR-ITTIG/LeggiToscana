Modifica della  composizione delle  Commissioni  Provinciali  per
l'Artigianato e  nuove norme  per l'elezione  dei  rappresentanti
degli artigiani nelle Commissioni Provinciali per l'Artigianato.

Il Consiglio Regionale ha approvato il 25-7-1995
Il Commissario del Governo ha apposto il visto il 23-8-1995
Il Presidente  della Giunta  Regionale promulga la seguente legge
regionale:

ARTICOLO 1
(Composizione delle Commissioni Provinciali per l'Artigianato)

1. Il  comma 1  dell'art. 5 della legge regionale 23 aprile 1988,
n. 29 viene modificato come segue:

   "1. Le Commissioni Provinciali per l'Artigianato sono composte
   di diciotto membri, così ripartiti:
   
   a) dodici    titolari  di  imprese  artigiane  operanti  nella
      Provincia da  almeno 3  anni, eletti con il procedimento di
      cui alla presente legge;
   b) un   rappresentante   delle   organizzazioni sindacali più
      rappresentative dei  lavoratori dipendenti,  designato  dai
      livelli  provinciali   delle  Organizzazioni  Sindacali  di
      categoria;
   c) un rappresentante designato dall'INPS;
   d) un   rappresentante   dell'Ufficio  Provinciale del Lavoro,
      designato  dal  responsabile  dell'Ufficio  competente  per
      territorio;
   e) due   esperti   designati   dalla   Giunta    Regionale  su
      indicazione delle organizzazioni artigiane di categoria;
   f) un   rappresentante   designato  dalle Camere di Commercio,
      Industria,  Artigianato   e  Agricoltura   competenti   per
      territorio."
   
ARTICOLO 2
(Indizione delle elezioni)

1. Le  elezioni dei  titolari di imprese artigiane che compongono
le Commissioni  Provinciali per  l'Artigianato di  cui alla legge
regionale 23  aprile 1988,  n. 29  ed all'art.  1 della  presente
legge, sono  indette con  decreto  del  Presidente  della  Giunta
Regionale.

2. Il  decreto di  cui al  comma precedente  è  adottato  almeno
novanta giorni  prima della scadenza del quinquennio di durata in
carica delle Commissioni Provinciali per l'Artigianato.

3. Le  elezioni  si  svolgono  contemporaneamente  nelle  singole
Province  della   Toscana  che  costituiscono  altrettanti  seggi
elettorali.

ARTICOLO 3
(Sistema elettorale)

1. Gli  imprenditori  artigiani  che  compongono  le  Commissioni
Provinciali per  l'Artigianato sono  eletti  dai  titolari  delle
aziende iscritte  negli Albi  provinciali delle imprese artigiane
con  voto  diretto,  libero  e  segreto  attribuito  a  liste  di
candidati concorrenti.

2. Ai fini della determinazione dei candidati risultati eletti in
ciascuna  Commissione   Provinciale  per   l'Artigianato,   viene
applicato il  sistema a  scrutinio di  lista  con  rappresentanza
proporzionale secondo  il  procedimento  indicato  al  successivo
articolo 10 della presente legge.

ARTICOLO 4
(Elettorato attivo e passivo)

1.  Sono   elettori  i  titolari  di  imprese  artigiane  che  al
sessantesimo giorno antecedente la data delle votazioni:

a) risultino   iscritti   agli  Albi  provinciali  delle  imprese
   artigiane;
b) in  ordine ai  quali, comunque, sia stata assunta decisione di
   iscrizione da  parte delle  competenti Commissioni Provinciali
   per l'Artigianato;
c) che  abbiano presentato  ricorso contro  un  provvedimento  di
   cancellazione degli Albi.

2. Ferma  restando la  disciplina di  cui al comma precedente, le
imprese in  forma societaria  hanno diritto  ad un voto che viene
espresso dal socio designato.

3. Sono  eleggibili i titolari di aziende artigiane iscritte agli
Albi provinciali  da almeno  tre anni  e che  risultino  inseriti
nelle liste elettorali di un Comune della Regione.

4. Il  possesso dei  requisiti di  cui al precedente comma 3 deve
sussistere  alla  data  stabilita  quale  termine  utile  per  la
presentazione delle liste dei candidati.

ARTICOLO 5
(Uffici elettorali provinciali)

1. Presso  ciascuna Commissione  Provinciale per l'Artigianato è
istituito l'ufficio  elettorale provinciale che raggruppa tutti i
Comuni della  Provincia, qualunque  sia il numero dei titolari di
imprese artigiane aventi diritto al voto.

2. L'ufficio  elettorale provinciale  è composto  dal Presidente
della Camera  di Commercio  o suo delegato che lo presiede, da un
funzionario della  Regione Toscana  appositamente designato dalla
Giunta Regionale  e da  un Segretario,  nominato  dal  Presidente
della Camera di Commercio entro i quindici giorni successivi alla
data di emanazione del decreto di indizione delle elezioni di cui
all'articolo 2 della presente legge.

ARTICOLO 6
(Operazioni preliminari e pubblicizzazione delle elezioni)

1. Le  Camere di  Commercio, Industria, Artigianato e Agricoltura
curano la  predisposizione e  la stampa  delle schede elettorali,
dei  manifesti   di  indizione   delle  elezioni,  dei  manifesti
contenenti le  liste dei  candidati, di  cui all'art. 8, comma X,
della presente legge, la predisposizione e la stampa dei verbali,
nonchè la  predisposizione e la trasmissione ai Presidenti degli
uffici elettorali provinciali degli elenchi degli elettori di cui
al successivo articolo 7 della presente legge.

2. Le  Camere di  Commercio, Industria, Artigianato e Agricoltura
curano  la  pubblicizzazione  delle  elezioni  mediante  appositi
manifesti da affiggere per quindici giorni consecutivi negli Albi
dei Comuni, delle Province e delle stesse Camere di Commercio.
Le operazioni  di cui al presente comma sono effettuate a partire
dal decimo  giorno successivo alla data di emanazione del decreto
di indizione  delle elezioni di cui all'articolo 2 della presente
legge.

3. Il  manifesto di  indizione delle  elezioni deve  contenere le
seguenti indicazioni:

a) l'annuncio  che sono  indette  le  elezioni  dei  titolari  di
   imprese artigiane  che compongono  le Commissioni  Provinciali
   per l'Artigianato;
b) l'avviso  della possibilità  di presentazione delle liste dei
   candidati con  l'indicazione  del  termine  e  delle  relative
   modalità;
c) l'indicazione   delle   date,  degli orari  e  dei  luoghi  di
   svolgimento delle operazioni di voto;
d) ogni  altra indicazione operativa eventualmente stabilita, nel
   decreto di  indizione delle  elezioni di  cui  all'articolo  2
   della presente legge.

ARTICOLO 7
(Elenco degli elettori)

1. Le  Camere di  Commercio, Industria, Artigianato e Agricoltura
predispongono, entro  il sessantesimo  giorno antecedente la data
delle votazioni l'elenco dei titolari di imprese artigiane aventi
diritto al voto ai sensi dell'articolo 4 della presente legge.

2. L'elenco  di cui  al comma  1 deve  contenere l'esatta ragione
sociale dell'impresa  artigiana e l'indicazione del Comune in cui
è ubicata la sede legale dell'impresa.

3. Le  Camere di  Commercio, Industria, Artigianato e Agricoltura
provvedono altresì  a ripartire l'elenco di cui al comma 1 per i
Comuni che  compongono  il  territorio  provinciale,  secondo  il
criterio della  sede legale dell'impresa. Le Camere di Commercio,
Industria,  Artigianato   e  Agricoltura  provvedono  altresì  a
ripartire l'elenco  di cui  al comma  1 sulla  base dei  consigli
circoscrizionali nei  casi previsti dal manifesto di cui all'art.
6, comma III, lettera c), della presente legge.

4. Le  Camere di  Commercio, Industria, Artigianato e Agricoltura
provvedono infine  a trasmettere  gli elenchi  di  cui  ai  commi
precedenti ai  Presidenti degli  uffici elettorali provinciali di
cui all'art. 5, comma II, della presente legge.

5. Entro  il diciottesimo giorno antecedente a quello fissato per
le elezioni  i Presidenti  degli  uffici  elettorali  provinciali
provvedono a  trasmettere ai Sindaci della Provincia l'elenco dei
titolari di  imprese artigiane aventi diritto al voto nell'ambito
dei  rispettivi   Comuni,  unitamente   alle  schede   elettorali
necessarie per lo svolgimento delle operazioni di voto.

6. Gli  elenchi di  cui ai  commi III  e V  del presente articolo
devono  contenere   uno  spazio,   a   margine   del   nominativo
dell'elettore, in  cui  l'elettore  medesimo  dovrà  apporre  la
propria firma  quale certificazione  dell'avvenuto esercizio  del
diritto di voto.

7. I  Presidenti delle Commissioni Provinciali per l'Artigianato,
nei casi  previsti all'articolo  4, comma  I,  lettera  c)  della
presente legge  provvedono a comunicare direttamente ai Comuni le
decisioni di mancato accoglimento dei ricorsi presentati contro i
provvedimenti di cancellazione dagli Albi pervenute entro la data
di inizio  delle  operazioni  di  voto  ai  fini  dell'esclusione
dall'elenco degli elettori.

ARTICOLO 8
(Liste dei candidati)

1. Le candidature, raggruppate in liste comprendenti un numero di
candidati pari  al doppio  dei rappresentanti da eleggere, devono
essere presentate per ciascuna Provincia da un numero di elettori
non inferiore al 4% del numero complessivo delle aziende iscritte
nell'Albo provinciale delle imprese artigiane.
A tal  fine il  numero degli iscritti è determinato in base alle
risultanze degli Albi al 31 dicembre dell'anno 1994. Le firme dei
presentatori, con l'indicazione del luogo e della data di nascita
devono essere  autenticate  nei  modi  previsti  dalla  legge  n.
15/1968 e successive modifiche ed integrazioni.

2.  Ciascun   elettore  non   può  sottoscrivere   più  di  una
dichiarazione di presentazione di lista. In caso contrario non si
tiene conto delle firme duplicate.

3. Le liste dei candidati sono contrassegnate da un motto e da un
simbolo. Di  ogni candidato  debbono essere  dichiarati, oltre al
nome e  al cognome,  anche il  luogo e  la data  di nascita ed il
luogo di residenza.

4. Unitamente alla lista deve essere presentata una dichiarazione
di accettazione  di ogni candidato con firma autenticata nei modi
previsti  dalla  legge  n.  15/1968  e  successive  modifiche  ed
integrazioni,  ed   il  certificato  di  iscrizione  nelle  liste
elettorali di un Comune della Regione di data non anteriore a tre
mesi.

5. Le  liste dei  candidati devono  essere presentate agli uffici
elettorali provinciali di cui all'articolo 5 della presente legge
entro e non oltre le ore 12,00 del trentesimo giorno successivo a
quello del decreto che indice le elezioni.

6. Ad  ogni lista  è attribuito  un numero  progressivo in  base
all'ordine di  presentazione, i segretari dell'ufficio elettorale
provinciale  appongono   su  ogni   lista  la  data  e  l'ora  di
presentazione e  rilasciano ricevuta  degli atti  e dei documenti
presentati, indicando su di essa la data e l'ora di presentazione
nonchè il numero assegnato alla lista.

7. Decorso  il termine  di cui  al precedente  comma V  l'ufficio
elettorale provinciale provvede alla convalida delle liste previa
verifica della loro regolarità.

8. Le  liste convalidate,  con le  eventuali motivate esclusioni,
sono affisse  presso le  sedi delle  Commissioni Provinciali  per
l'Artigianato entro dieci giorni dal termine di cui al precedente
comma V.

9. Le  contestazioni relative  alla  convalida  delle  liste  dei
candidati  devono   essere  presentate   all'ufficio   elettorale
provinciale entro  due giorni  dall'affissione di  cui  al  comma
precedente e decise nei successivi tre giorni.

10.  Le  liste  convalidate,  esaurite  le  contesta-zioni,  sono
pubblicate  in   appositi  manifesti  da  affiggersi  per  almeno
quindici giorni  negli Albi  dei Comuni,  della Provincia e delle
Camere di  Commercio, Industria,  Artigianato  e  Agricoltura.  I
manifesti, oltre  all'elenco delle  liste dei  candidati ammessi,
devono indicare  le date,  gli orari  ed i  luoghi di svolgimento
delle operazioni di voto.

ARTICOLO 9
(Operazioni di voto)

1. Le  operazioni di  voto si  svolgono presso le sedi dei Comuni
e/o le  sedi dei  Consigli circoscrizionali nei casi previsti dal
manifesto di cui all'art. 6, comma III, lettera c) della presente
legge. Le operazioni di voto si svolgono durante l'arco temporale
di una  settimana, dal lunedì al sabato, nell'ambito dell'orario
di lavoro  dei Comuni  e/o dei  Consigli circoscrizionali e nella
giornata di domenica dalle ore 8,00 alle ore 20,00.

2.  L'elettore  riceve  la  scheda  di  votazione  dal  personale
appositamente incaricato dal Sindaco, presentando un documento di
riconoscimento in  corso di  validità,  i  cui  estremi  vengono
riportati nell'elenco  degli elettori  e provvede  ad apporre  la
propria firma  quale certificazione  dell'avvenuto esercizio  del
diritto di voto.

3. I  Comuni  provvedono  a  predisporre  le  urne  destinate  ad
accogliere le schede votate in appositi spazi atti a garantire la
segretezza del voto.

4. Il  voto deve essere espresso a favore di una sola delle liste
di candidati  ammesse alla  votazione. Può  essere  espresso  un
massimo di  tre voti  di preferenza  fra i  candidati della lista
votata.  I  voti  di  preferenza  si  esprimono  scrivendo  nelle
apposite righe  tracciate a  fianco del  contrassegno della lista
votata i  nomi ed  i cognomi  o  i  soli  cognomi  dei  candidati
compresi nella lista medesima, ovvero i numeri con i quali questi
sono contrassegnati nelle liste.

5.  Il   voto  di  lista  si  esprime  tracciando  un  segno  sul
contrassegno corrispondente alla lista prescelta.

6. Il  Comune garantisce  la conservazione  di  tutte  le  schede
votate entro la data e l'ora di chiusura delle operazioni di voto
in modo da evitare manomissioni delle stesse.

7. Il  Comune, entro  le 12,00 della giornata successiva a quella
di chiusura  delle operazioni  di voto, provvede a trasmettere le
schede votate  e l'elenco  dei  votanti  agli  uffici  elettorali
provinciali di  cui  all'art.  5  della  presente  legge  per  le
operazioni di scrutinio.

8. Le elezioni sono valide qualunque sia il numero dei votanti.

ARTICOLO 10
(Scrutinio)

1. Le  operazioni di  scrutinio hanno inizio il giorno successivo
alla  data   di  ricevimento  da  parte  dell'ufficio  elettorale
provinciale  delle   schede  votate  e  dell'elenco  dei  votanti
trasmesse dai Comuni.

2. Terminato  lo scrutinio  il Presidente dell'ufficio elettorale
provinciale certifica il risultato finale nel verbale, riportando
i voti  conseguiti da ciascuna lista, le preferenze attribuite ai
candidati, il  numero delle  schede bianche e delle schede nulle.
Nel verbale  viene fatta  inoltre menzione  dei voti contestati e
provvisoriamente attribuiti o non attribuiti, dei reclami e delle
decisioni  adottate   dal  Presidente   dell'ufficio   elettorale
provinciale.

3. Ai fini della determinazione dei candidati risultati eletti in
ciascuna  Commissione   Provinciale  per   l'Artigianato,   viene
applicato il  sistema a  scrutinio di  lista  con  rappresentanza
proporzionale secondo il seguente procedimento:

a) si  determina il numero di voti necessari per l'elezione di un
   singolo candidato,  dividendo il  numero dei  voti validamente
   espressi a favore di tutte le liste dei candidati ammesse alla
   votazione per il numero dei componenti da eleggere;
b) si  attribuisce a  ciascuna lista  un numero di eletti pari al
   quoziente fra  i voti  complessivamente ottenuti  dalla  lista
   medesima ed  il numero  dei voti calcolato con le modalità di
   cui alla  lettera a),  ed i  posti che rimangono eventualmente
   non attribuiti  sono assegnati,  nell'ordine, alle  liste  che
   abbiano riportato i più alti resti;
c) vengono  eletti per  ciascuna lista  i candidati  che  abbiano
   ottenuto, nell'ordine,  il maggior  numero di  preferenze e, a
   parità di preferenze, prevale il più anziano di età.

Sono ammesse  alla ripartizione  dei seggi  le  liste  che  hanno
ottenuto almeno il 5% dei voti validamente espressi.

4. Il  verbale di  cui al precedente comma II, redatto in duplice
copia, deve  essere firmato  in  ciascun  foglio  e  sottoscritto
seduta stante  da  tutti  i  componenti  dell'ufficio  elettorale
provinciale.

5.  Il   Presidente  dell'ufficio   elettorale  provinciale   dà
immediata comunicazione  dell'esito delle  elezioni al Presidente
della Giunta  Regionale, ai fini della proclamazione degli eletti
e  della   costituzione   delle   Commissioni   Provinciali   per
l'Artigianato.

ARTICOLO 11
(Ricorsi in materia elettorale)

1. In merito alle controversie comunque concernenti le operazioni
elettorali, gli  interessati possono proporre opposizione scritta
al Presidente della Commissione Regionale per l'Artigianato entro
il quinto  giorno successivo  all'evento che  ha  determinato  la
controversia.

2. La decisione della Commissione Regionale per l'Artigianato, è
assunta entro  venti giorni dalla presentazione dell'opposizione,
decorsi i  quali, l'opposizione  si intende  accolta.  Contro  la
decisione della  Commissione  Regionale  per  l'Artigianato  agli
interessati è  data facoltà  di  ricorso  al  Presidente  della
Giunta Regionale.
Tale ricorso  può essere  inoltrato nei  dieci giorni successivi
alla comunicazione  della decisione  della Commissione  Regionale
per l'Artigianato.

ARTICOLO 12
(Costituzione ed  insediamento delle  Commissioni Provinciali per
l'Artigianato)

1. Per  quanto riguarda  la costituzione  e l'insediamento  delle
Commissioni  Provinciali  per  l'Artigianato  si  fa  riferimento
all'art. 8 della legge regionale 23 aprile 1988, n. 29.

ARTICOLO 13
(Dichiarazione di Ineleggibilità)

1.  Nella   sua  prima  seduta  la  Commissione  Provinciale  per
l'Artigianato, costituita con decreto del Presidente della Giunta
Regionale, prima  di deliberare su ogni altro oggetto, esamina la
condizione degli eletti e dichiara la loro ineleggibilità quando
sussista una delle cause previste ai sensi di legge.

2. In  presenza di  un componente  dichiarato  ineleggibile  essa
provvede a  comunicare il  nominativo al  Presidente della Giunta
Regionale per  la sua  sostituzione ai  sensi dell'art.  9  della
legge regionale 23-4-1988, n. 29.

ARTICOLO 14
(Compensi e spese)

1.  I  compensi  ai  presidenti  e  ai  componenti  degli  uffici
elettorali provinciali  sono determinati  nella  misura  prevista
dalla vigente  normativa nazionale per le elezioni amministrative
e politiche.

2. Le  spese per  la preparazione e lo svolgimento delle elezioni
sono a  carico del  bilancio regionale.  Esse riguardano, oltre i
compensi di  cui al  comma precedente,  le spese  per le funzioni
attribuite alle  Camere di  Commercio, Industria,  Artigianato  e
Agricoltura,  ai  Comuni  ed  alle  Commissioni  provinciali  per
l'Artigianato ai sensi della presente legge.
Al fine di assicurare lo svolgimento delle funzioni relative alla
preparazione ed  allo svolgimento  delle elezioni attribuite alle
Camere  di   Commercio  ed   alle  Commissioni   Provinciali  per
l'Artigianato  si   provvede  alla   stipula  di   una   apposita
convenzione fra  la Regione  Toscana e  l'Unione Regionale fra le
Camere di Commercio della Toscana,

ARTICOLO 15
(Norma finanziaria)

1. Agli  oneri derivanti  dall'attuazione  della  presente  legge
quantizzabili in L. 505.570.000 si provvede nel modo seguente:

- per  l'importo di L. 50.000.000 con lo stanziamento iscritto al
  Cap. 13362  del Bilancio  regionale per l'esercizio finanziario
  1995;
- per l'importo di L. 455.570.000, decorrenti dall'anno 1996, con
  la legge  di bilancio  di tale  anno  utilizzando  allo  scopo,
  differendola all'anno  1996, parte  del fondo  globale iscritto
  con legge  di assestamento del bilancio 1995 sul cap. 50060 per
  interventi nel settore dell'Artigianato.

ARTICOLO 16
(Abrogazione)

1. è  abrogata la  legge regionale 16 Marzo 1989, n. 18, recante
"Norme per  l'elezione dei  rappresentanti degli  Artigiani nelle
Commissioni Provinciali per l'Artigianato".

2. è abrogato il titolo III recante "Elezione dei rappresentanti
delle  imprese   artigiane  nelle   Commissioni  Provinciali  per
l'Artigianato" della legge regionale 23 aprile 1988, n. 29.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

La presente  Legge dichiarata urgente ai sensi dell'art. 28 dello
Statuto e  dell'art. 127  della Costituzione  entra in  vigore il
giorno stesso della sua pubblicazione.

Firenze, 29 agosto 1995

MARCUCCI
(Incaricata con DPGR 15-6-1995 n. 221)

La presente  legge è  stata approvata dal Consiglio regionale il
25-7-1995 ed  è stata vistata dal Commissario del Governo il 23-
8-1995



ARTIGIANATO
ORGANI

