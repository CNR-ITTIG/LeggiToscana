Modifica della  Legge regionale  5 maggio 1994, n. 33. "Norme per
la tutela della qualità dell'aria".

Il Consiglio Regionale ha approvato il 28-12-1994
Il Commissario del Governo ha apposto il visto il 26-1-1995
Il Presidente  della Giunta  Regionale promulga la seguente legge
regionale:

ARTICOLO 1
(Modifica dell'art. 7 della LR 5 maggio 1994, n. 33)

1. La  lettera d) del comma 1 dell'art. 7 della LR 5 maggio 1994,
n. 33 è sostituita dalla seguente:

  "d) da  7  esperti  in  almeno  una   delle  seguenti  materie:
      chimica,   igiene   e   sanità   pubblica,   impiantistica
      industriale, meteorologia, economia e politica industriale,
      biologia. Tali  esperti sono  eletti con  voto limitato dal
      Consiglio regionale  nell'ambito dei soggetti designati, in
      numero  pari  a  7,  da  parte  di  ciascuno  dei  seguenti
      organismi: Università di Pisa, di Siena e di Firenze tra i
      propri docenti;  organizzazioni sindacali  regionali  degli
      industriali e  dei lavoratori  dipendenti e associazioni di
      protezione ambientale  di cui  all'art. 13  della  legge  8
      luglio 1986  n.  349;  fra  esperti  appartenenti  ad  enti
      pubblici o privati di ricerca".
   
ARTICOLO 2
(Modifica dell'art. 11 della LR 5 maggio 1994, n. 33)

1. La  rubrica dell'art.  11 della  LR 25  maggio 1994,  n. 33 è
sostituita dalla seguente:

   "Nuovi impianti: autorizzazioni regionali"
   
2. Il  comma 1  dell'art. 11  della LR  25 maggio  1994, n. 33 è
sostituito dal seguente:

   "1. Le  funzioni amministrative  relative alle  autorizzazioni
   alle emissioni in atmosfera di nuovi impianti industriali e di
   pubblica  utilità  e  alle  modifiche  e/o  trasferimenti  di
   impianti ricadenti  nelle categorie  di cui all'allegato 1 del
   DPCM 21  luglio 1989,  escluse quelle  relative ai punti 3.5 e
   5.2,  sono   esercitate  dalla   Giunta  Regionale,  che  può
   avvalersi del CRIA."
   
ARTICOLO 3
(Modifica dell'art. 12 della LR 5 maggio 1994 , n. 33)

1. La  rubrica dell'art.  12 della  LR 5  maggio 1994,  n. 33  è
sostituita dalla seguente:

   "Nuovi impianti: delega di funzioni"
   
2. Il  primo comma  dell'art. 12  della LR 5 maggio 1994 n. 33 è
modificato come segue:

   "1. Le  funzioni amministrative  relative alle  autorizzazioni
       alle emissioni  in atmosfera di nuovi impianti industriali
       o di pubblica utilità ed alle modifiche e/o trasferimenti
       di impianti  ricadenti nelle categorie di cui ai punti 3.5
       e 5.2  dell'allegato 1  del  DPCM  21.7.1989,  nonché  di
       quelli  non  ricadenti  nello  stesso  allegato  del  DPCM
       succitato, sono  delegate alle  Province a decorrere dal 1
       gennaio 1995.
   
3. Il  secondo comma dell'art. 12 della LR 5 maggio 1994 n. 33 è
abrogato.

4. Dopo  il terzo comma dell'art. 12 della LR 5 maggio 1994 n. 33
è inserito il seguente comma:

   "Le domande di autorizzazione relative agli impianti di cui al
   comma  1   del  presente   articolo,  presentate  alla  Giunta
   Regionale anteriormente  alla data  del 1  gennaio  1995  sono
   trasferite alle Province"
   
ARTICOLO 4
(Modifica dell'art. 13 della LR 5 maggio 1994, n. 33)

1. Il  terzo comma, dell'art. 13, della LR 5 maggio 1994 n. 33 è
sostituito come segue:

   "3.  Entro  il  30  maggio  1995  i  titolari  degli  impianti
   esistenti le  cui emissioni, alla scadenza del termine fissato
   dalla normativa  nazionale vigente  per la  presentazione  del
   progetto di adeguamento delle emissioni di cui all'art. 12 del
   DPR 24  maggio 1988  n. 203,  erano già conformi ai valori di
   emissione previsti dalla deliberazione del Consiglio regionale
   del 19  febbraio 1991  n. 33,  emanata ai sensi della lett. d)
   del primo  comma dell'art.  1 del  DPR 24  maggio 1988 n. 203,
   devono  inviare   alla  Provincia   competente   al   rilascio
   dell'autorizzazione una  dichiarazione attestante  il rispetto
   dei valori  suddetti ai fini dell'accertamento per il rilascio
   dell'autorizzazione definitiva".
   
2. Il quarto comma dell'art. 13, della LR 5 maggio 1994, n. 33 è
sostituito come segue:

   "4. I  titolari degli  impianti esistenti che hanno presentato
   il  progetto   di  adeguamento   delle  emissioni  di  cui  al
   precedente comma  devono, entro  sei mesi  dal termine in esso
   previsto, ovvero, qualora tale termine fosse scaduto, entro il
   30 giugno  1995, inviare alla Provincia competente al rilascio
   dell'autorizzazione  una  dichiarazione  dalla  quale  risulti
   l'avvenuta realizzazione  del  progetto  ed  il  rispetto  dei
   valori di emissione fissati dal Consiglio regionale.
   
ARTICOLO 5
(Modifica dell'art. 16 della LR 5 maggio 1994, n. 33)

La lettera c) del primo comma dell'art. 16 della LR 5 maggio 1994
n. 33 è sostituita come segue:

   "c) da  quattro tecnici  delle  Unità  Operative  di  Chimica
   Ambientale, di  Fisica Ambientale,  Ingegneria Impiantistica e
   di   Biotossicologia    Direzione   Biologica   del   Servizio
   Multizonale di Prevenzione Ambientale."

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

La presente legge dichiarata urgente ai sensi  dell'art. 28 dello
Statuto e  dell'art. 127  della Costituzione  entra in  vigore il
giorno stesso della sua pubblicazione.

Firenze, 3 Febbraio 1995

CHITI

La presente  legge è  stata approvata dal Consiglio Regionale il
28-12-1994 ed è stata vistata dal Commissario del Governo il 26-
1-1995.



TUTELA AMBIENTALE
ATTRIBUZIONI DELEGHE
ENTI TERRITORIALI

