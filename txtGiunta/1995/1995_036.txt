Interventi finanziari  a  favore  dell'artigianato  e  disciplina
dell'associazionismo artigiano di garanzia.

Il Consiglio Regionale ha approvato il 8-3-1995
Il Commissario del Governo ha apposto il visto il 28-3-1995
Il Presidente  della Giunta  Regionale promulga la seguente legge
regionale:

Titolo I
NORME GENERALI

ARTICOLO 1
(Finalità)

1. La  presente legge ha lo scopo di favorire il consolidamento e
lo sviluppo  dell'artigianato e dell'associazionismo artigiano di
garanzia in attuazione della legge 8 agosto 1985, n. 443, recante
le norme  quadro per l'artigianato, nell'ambito delle norme della
LR 9 giugno 1992, n. 26 sulle procedure della programmazione.

2. La  Regione  Toscana  a  tal  fine  individua  come  strumento
funzionale  di   intervento  il   Consorzio  Regionale   fra   le
Cooperative Artigiane  di Garanzia,  che assume  la denominazione
"Artigiancredito Toscano", e riconosce il carattere di mutualità
delle Cooperative  Artigiane di Garanzia e dei Consorzi Artigiani
Fidi, iscritti  nella apposita  sezione dell'Albo  delle  Imprese
Artigiane, che  negli articoli  successivi della  presente  legge
sono rispettivamente denominati "Cooperative" e "Consorzi".

ARTICOLO 2
(Artigiancredito Toscano)

1. L'Artigiancredito  Toscano, costituito dalle Cooperative e dai
Consorzi,  nonchè  da  altri  soggetti  di  diritto  pubblico  o
privato, ha  finalità  di  garanzia,  informazione,  consulenza,
assistenza e  fornitura di  servizi  finanziari  a  favore  delle
Cooperative e Consorzi nonchè dei soci delle medesime.

2. La  Giunta regionale  si avvale  dell'Artigiancredito  Toscano
quale  strumento   funzionale  e   di   supporto   dell'attività
amministrativa  connessa  alla  incentivazione  dell'artigianato,
attraverso la  stipula di  convenzioni che definiscono l'ambito e
le procedure di svolgimento dei compiti tecnici ed istruttori.

3.  L'Artigiancredito   Toscano  e   la   Fidi    Toscana    SpA,
nell'ambito  delle   reciproche   autonomie,   coordinano   anche
attraverso rapporti  convenzionali, la  rispettiva attività  per
ottimizzare    l'intervento     a    favore    dell'economia    e
dell'artigianato toscano.

Titolo II
INTERVENTI AGEVOLATIVI

ARTICOLO 3
(Natura degli interventi)

1. La Regione concede contributi all'Artigiancredito Toscano:

a) per  la    copertura  delle  perdite  subite  a  fronte  delle
   operazioni di  credito attivate  tramite le  Cooperative ed  i
   Consorzi;
b) per   la  costituzione  o  dotazione  di  fondi  diretti  alla
   concessione di  garanzie sussidiarie a fronte delle operazioni
   di credito attivate tramite le Cooperative ed i Consorzi;
c) per   i   programmi    di  attività  diretti  all'assistenza,
   all'informazione  tecnico-finanziaria,  all'aggiornamento  dei
   soci delle  Cooperative e  Consorzi nonchè  all'attività  di
   qualificazione professionale e aggiornamento dei loro addetti;
d) per   l'erogazione  dei  contributi  in  conto  interesse,  da
   liquidarsi in  forma attualizzata,  a favore  dei  soci  delle
   Cooperative e  dei Consorzi  sulla base di specifici programmi
   di sviluppo  articolati territorialmente e settorialmente, con
   particolare riferimento  alla promozione  dell'associazionismo
   economico, all'esportazione  e all'innovazione anche nel campo
   della tutela  ambientale e  sicurezza nei  luoghi  di  lavoro,
   nonchè contributi  in conto  interesse a favore delle imprese
   artigiane  in  base  a  specifici  interventi  settoriali  e/o
   territoriali della Regione Toscana relativi al credito.

2. La Regione inoltre concede, nel triennio 1995-1997, contributi
diretti:

a) all'Artigiancredito  Toscano per garantirne la dotazione di un
   adeguato patrimonio;
b) alle  Cooperative e  ai Consorzi  per agevolare fusione tra le
   stesse Cooperative  e tra  i Consorzi  e le  Cooperative.  Per
   l'ottenimento   dei    contributi,   l'organismo   associativo
   risultante dalla  fusione deve  corrispondere, per  numero  di
   associati, per  consistenza del  patrimonio  e  per  strutture
   tecniche,  alle   caratteristiche  che   la  Giunta  regionale
   determina con  apposito  atto  da  emanarsi  entro  90  giorni
   dall'entrata in  vigore  della  presente  legge,  in  modo  da
   perseguire  l'ottimizzazione  delle  forme  associative  anche
   rispetto alla loro distribuzione territoriale.

3. Ulteriori risorse finanziarie sono erogate all'associazionismo
artigiano di  garanzie e/o  direttamente a  favore delle  imprese
artigiane da parte del sistema camerale della Toscana, sulla base
di intese  tra  Regione  ed  Unione  regionale  delle  Camere  di
Commercio della Toscana.

ARTICOLO 4
(Determinazione  dei   contributi,  modalità   di  erogazione  e
procedimento)

1.  Nell'ambito   del  Programma   Regionale  di  Sviluppo  e  in
particolare del  programma obiettivo politica dell'impresa, degli
stanziamenti del  bilancio annuale  di previsione  e di eventuali
direttive  del   Consiglio   regionale,   la   Giunta   regionale
stabilisce, con  proprio atto, entro il mese di aprile di ciascun
anno:

a) l'importo,  per singole  annualità, del  contributo  previsto
   dalla lett. a) del precedente art. 3, comma 1, tenendo conto:
   1) dei  volumi di  credito che  si  intende  attivare  con  il
      contributo regionale;
   2) della     percentuale      degli        esborsi      subiti
      dall'Artigiancredito  Toscano   nell'anno  precedente   per
      insolvenze dei soci delle Cooperative e Consorzi associati;
   3) delle  variazioni per  eccesso o  per difetto delle perdite
      effettivamente subite dall'Artigiancredito Toscano rispetto
      al   contributo   erogato   ai   fini   della   conseguente
      compensazione;
   4) degli   importi  comunque  introitati  dall'Artigiancredito
      Toscano a  seguito di  azioni di  recupero,  sia  in  linea
      capitale che  in conto  interessi, relative  ad insolvenze,
      nonchè   da   disponibilità   derivanti   da   estinzioni
      anticipate di prestiti o per qualsiasi altra causa;
   
b) l'importo    del  contributo   previsto  dalla  lett.  b)  del
   precedente art. 3, comma 1, tenendo conto:
   1) che  l'intervento regionale sui fondi non superi il 50% del
      Fondo,  dovendo   l'altro  50%   essere  assicurato   dalle
      Cooperative e Consorzi;
   2) che  la   natura    dell'intervento  di  concessione  delle
      garanzie sia sussidiaria;
   3) di ogni altro elemento utile ad una gestione ottimale anche
      in relazione  ai contenuti  delle convenzioni  previsti dal
      successivo articolo 5;
   
c) l'importo  del   contributo    previsto  dalla  lett.  c)  del
   precedente art. 3, comma 1, tenendo conto:
   1) dei    programmi  di  attività  diretti  alla  assistenza,
      all'informazione tecnico-finanziaria, all'aggiornamento dei
      soci delle Cooperative e Consorzi nonchè alla attività di
      qualificazione  professionale   e  aggiornamento  dei  loro
      addetti che  l'Artigiancredito Toscano presenta entro il 31
      marzo di ogni anno alla Giunta regionale;
   2) delle   attività    tecniche,    e/o      istruttorie  che
      l'Artigiancredito Toscano è chiamato a svolgere sulla base
      delle convenzioni  indicate dal comma 2 del precedente art.
      2;
d) l'importo  dei contributi  di cui alla lett. d) del precedente
   art. 3,  comma 1, adottando contestualmente appositi specifici
   programmi anche su proposta dell'Artigiancredito Toscano;
e) per  gli anni  1995, 1996  e 1997, l'importo del contributo di
   cui alla  lett. a)  del comma  2 del precedente art. 3 che non
   può  superare  l'ammontare  corrispondente  a  tre  volte  il
   capitale sociale  sottoscritto dalle  Cooperative  e  Consorzi
   aderenti;
f) per  gli anni  1995, 1996  e 1997, l'importo dei contributi di
   cui  alla   lett.  b)  del  comma  2  del  precedente  art.  3
   finalizzati alla  copertura, anche  parziale, delle  spese  di
   fusione e delle spese di gestione del primo anno di attività,
   nonchè l'importo dei contributi finalizzati al consolidamento
   del patrimonio  risultante dalla  fusione qualora quest'ultimo
   costituisca  l'unico   elemento   insufficiente   fra   quelli
   determinati dalla  Giunta regionale in attuazione dell'atto di
   cui alla  lettera b), del comma 2 dell'art. 3. La liquidazione
   dei contributi avviene a seguito di presentazione dell'atto di
   fusione. Per  la definizione del contributo, l'Artigiancredito
   Toscano presenta,  entro il  31 marzo  di ogni  anno, apposita
   relazione sul  numero e  tipologia delle  fusioni realizzabili
   nell'anno.

2. La  Giunta regionale,  con l'atto  di cui al comma precedente,
stabilisce il procedimento di presentazione delle domande e della
relativa documentazione, il procedimento di impegno, liquidazione
ed erogazione  dei contributi.  La  Giunta  regionale  stabilisce
inoltre   gli    obblighi   di    periodica    comunicazione    e
rendicontazione:

a) dello stato di utilizzo dei contributi;
b) delle  convenzioni stipulate  con gli  Istituti di  credito da
   parte  dell'Artigiancredito  Toscano  conformemente  a  quanto
   previsto dal successivo art. 6;
c) del corretto adempimento da parte dell'Artigiancredito Toscano
   e delle Cooperative e Consorzi associati di tutti gli obblighi
   di legge previsti per le forme associative e per le specifiche
   funzioni svolte in ambito creditizio.

3. La Giunta regionale, entro il 30 giugno di ogni anno, presenta
al  Consiglio   regionale  una   relazione  contenente   i   dati
informativi,  contabili   e  statistici   sull'attività   svolta
nell'anno precedente dall'Artigiancredito Toscano.

ARTICOLO 5
(Convenzioni)

1. I  contributi di  cui alle lett. a) e b) del comma 1 dell'art.
3,  sono  utilizzati  dall'Artigiancredito  Toscano  nelle  forme
stabilite da convenzioni stipulate fra l'Artigiancredito stesso e
gli Enti  creditizi, sulla base di appositi schemi di convenzioni
approvati dalla Giunta regionale.

2. Le  convenzioni intese  ad utilizzare  i  fondi  previsti  dal
precedente art.  3, comma  1, lett.  a), finalizzate  a  favorire
l'accesso  al   credito  delle  imprese  associate  alle  singole
Cooperative e Consorzi, prevedono che:

a) siano prestate garanzie primarie nella misura non superiore al
   50% sulle operazioni di credito assistite dall'Artigiancredito
   Toscano;
b) l'importo di ciascuna operazione garantita non sia superiore a
   quello stabilito  anno per  anno dalla  delibera della  Giunta
   regionale  di   cui  al  precedente  art.  4  e  sia  comunque
   rapportato alle  quote sociali  effettivamente sottoscritte  e
   versate dal socio della Cooperativa e Consorzio;
c) la relativa durata non ecceda i 60 mesi;
d) la   ripartizione      dell'intervento    a    garanzia    tra
   l'Artigiancredito  Toscano   e  la   Cooperativa  o  Consorzio
   interessato avvenga  nella misura  percentuale rispettivamente
   del 60% e del 40%.
e) alla  copertura della  suddetta percentuale  del 40%  a carico
   delle  singole  Cooperative  o  Consorzi  sia  provveduto  con
   versamenti  all'Artigiancredito   Toscano   antecedenti   alla
   concessione delle garanzie a favore dei soci;
f) l'Artigiancredito    Toscano  si  impegni  a  comunicare  agli
   Istituti  di   Credito  convenzionati  il  volume  di  credito
   attivabile da  parte di  ogni singola  Cooperativa o Consorzio
   nonchè le relative variazioni;
g) la regolamentazione dell'erogazione degli eventuali contributi
   in conto interesse.

3. Le  convenzioni intese  ad utilizzare  i  fondi  previsti  dal
precedente art.  3, comma  1, lett.  b), finalizzate  a  favorire
l'accesso  al   credito  delle  imprese  associate  alle  singole
Cooperative e Consorzi, prevedono che:

a) siano prestate garanzie sussidiarie nella misura non superiore
   al    50%    sulle    operazioni    di    credito    assistite
   dall'Artigiancredito Toscano;
b) l'importo di ciascuna operazione garantita non sia superiore a
   quello stabilito  anno per  anno dalla  delibera della  Giunta
   regionale di  cui  al  precedente  art.  4  e  sia,  comunque,
   rapportato alle  quote sociali  effettivamente sottoscritte  e
   versate dal socio della Cooperativa e Consorzio;
c) la relativa durata non ecceda i 120 mesi;
d) la   ripartizione    dell'intervento    a    garanzia      tra
   l'Artigiancredito  Toscano   e  la   Cooperativa  o  Consorzio
   interessato avvenga  nella misura  percentuale rispettivamente
   del 50%;
e) alla  copertura della  suddetta percentuale  del 50%  a carico
   delle  singole  Cooperative  o  Consorzi  sia  provveduto  con
   versamenti, anche  per  tranche,  all'Artigiancredito  Toscano
   antecedenti alla concessione delle garanzie a favore dei soci;
f) l'Artigiancredito  Toscano si  impegni a  comunicare agli Enti
   creditizi convenzionati  il volume  di credito  attivabile  da
   parte di  ogni singola  Cooperativa o  Consorzio e le relative
   variazioni;
g) la regolamentazione dell'erogazione degli eventuali contributi
   in conto interesse.

Titolo III
STATUTI DELLE FORME ASSOCIATIVE DI GARANZIA

ARTICOLO 6
(Statuto dell'Artigiancredito Toscano)

1. Ai  fini dell'accesso  ai benefici della presente legge, entro
sei mesi  dalla sua  entrata in  vigore l'Artigiancredito Toscano
provvede ad  adeguare, in caso di difformità, il proprio Statuto
ai seguenti principi:

a) fini di mutualità e scopo non di lucro;
b) diritto  di voto  negli  organi  sociali  da  parte  dei  soci
   riferito alle entità della loro base associativa,
c) compiti    di  rappresentanza  delle  Cooperative  e  Consorzi
   associati  nei  confronti  della  Regione  Toscana,  oltre  ai
   compiti  di  sviluppo,  coordinamento,  assistenza  tecnica  e
   amministrativa;
d) presenza  nel Consiglio  di Amministrazione  di due  membri in
   rappresentanza  della  Regione  Toscana  e  di  un  membro  in
   rappresentanza dell'Unione regionale delle Camere di Commercio
   della Toscana;
e) presenza  nel Consiglio  di Amministrazione di due membri, uno
   per  ciascuna   Associazione   dell'Artigianato   maggiormente
   rappresentative,  nominati  dalla  Commissione  Regionale  per
   l'Artigianato;
f) istituzione di un Collegio dei Probiviri;
g) designazione da parte della Regione Toscana dei tre componenti
   effettivi del  Collegio Sindacale  scelti tra gli iscritti nel
   registro previsto dall'art. 1 del DLgs 27.1.1992, n. 88.

2. In  ogni caso,  ad esclusione  del Collegio  Sindacale  e  del
Collegio dei  Probiviri,  la  maggioranza  dei  componenti  degli
organi sociali  è nominata  dalle  Cooperative  e  Consorzi  per
almeno i due terzi.

3. La  Giunta regionale designa i membri di cui al comma 1, lett.
d), tra  i funzionari  regionali con  particolare  esperienza  in
materia d  artigianato  e  di  credito.  Il  Consiglio  regionale
designa i membri di cui al comma 1, lett. g), con voto limitato a
due.

ARTICOLO 7
(Statuto delle Cooperative e dei Consorzi)

1. Ai  fini dell'accesso  ai benefici  della presente  legge,  le
Cooperative ed  i Consorzi  provvedono, entro  un anno  dalla sua
entrata in  vigore, ad  adeguare,  in  caso  di  difformità,  il
proprio Statuto ai seguenti principi:

a) fini di mutualità e scopi non di lucro;
b) presenza  di imprese non artigiane nei limiti massimi previsti
   dall'art. 6  della legge  8.8.1985, n.  443 "Legge  quadro per
   l'artigianato";
c) diritto di voto negli organi sociali riferito alla persona dei
   soci e  non alla  relativa quota di partecipazione al capitale
   sociale;
d) designazione  di un  membro del Consiglio di Amministrazione o
   del Comitato  Tecnico  da  parte  della  Camera  di  Commercio
   Industria   Artigianato    e   Agricoltura    territorialmente
   competente;
e) istituzione di un Collegio dei Probiviri;
f) designazione  del Presidente  del Collegio  Sindacale da parte
   della Provincia nel cui territorio ha sede la Cooperativa o il
   Consorzio, scelto  fra  gli  iscritti  nel  registro  previsto
   dall'art. 1 del DLgs 27.1.1992, n. 88.
g) osservanza dello Statuto e degli eventuali regolamenti interni
   all'Artigiancredito  Toscano  da  parte  della  Cooperativa  o
   Consorzio associato,  e rispetto,  entro le  linee di sviluppo
   approvate     annualmente      dall'Assemblea     dei     soci
   dell'Artigiancredito Toscano,  delle procedure  stabilite  dal
   Consiglio  di  Amministrazione  dello  stesso  Artigiancredito
   Toscano per la gestione dei fondi regionali.

Titolo IV
NORME FINALI, TRANSITORIE E FINANZIARIE

ARTICOLO 8
(Norme transitorie e finali)

1. Sino  alla stipula  delle  convenzioni  previste  dall'art.  5
restano valide  le  convenzioni  attualmente  in  essere  tra  il
Consorzio regionale  fra le  Cooperative Artigiane  di Garanzia e
gli Enti creditizi.

2. è  abrogata  la  legge  regionale  16.2.1987,  n.  12,  fermo
restando le obbligazioni e gli impegni in corso.

ARTICOLO 9
(Norme finanziarie)

1. Agli  oneri della  presente legge decorrenti dall'anno 1995 si
fa fronte  per tale  anno con  gli stanziamenti iscritti nei cap.
13348,  13350   e  13351  del  Bilancio  1995  e,  per  gli  anni
successivi, con leggi di bilancio.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 4 Aprile 1995

CHITI

La presente legge è stata approvata dal Consiglio Regionale il 8
Marzo 1995  ed è stata vistata dal Commissario del Governo il 28
Marzo 1995.



ARTIGIANATO
CREDITO

