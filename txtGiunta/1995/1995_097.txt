Disciplina delle  forme collaborative  speciali  per  l'esercizio
delle funzioni  dei componenti  gli organi  di direzione politica
della Regione Toscana.

Il Consiglio Regionale ha approvato il 17-10-1995
Il Commissario del Governo ha apposto il visto il 30-10-1995
Il Presidente  della Giunta  Regionale promulga la seguente legge
regionale:

ARTICOLO 1
(Finalità e oggetto)

1.  Al   fine  di  dare  ulteriore  attuazione  al  principio  di
separazione tra  politica ed  amministrazione di  cui al  decreto
legislativo  3  febbraio  1993,  n.  29  recepito  con  la  legge
regionale 7 novembre 1994, n. 81, la presente legge disciplina le
forme collaborative  speciali per  l'esercizio delle funzioni dei
componenti  gli   organi  di  direzione  politica  della  Regione
Toscana.

2. Le  strutture  speciali  di  cui  alla  presente  legge  hanno
funzione di  diretto supporto  agli organi di direzione politica,
fermo  restando   che  la   direzione  finanziaria,   tecnica  ed
amministrativa  della   Regione  spetta   alla  dirigenza   della
struttura operativa.

ARTICOLO 2
(Strutture speciali)

1. Il  Presidente della  Giunta regionale  dispone di  un proprio
ufficio di  gabinetto, e  ciascun  componente  la  Giunta  di  un
proprio ufficio  di segreteria, per l'esercizio delle funzioni di
cui all'art. 10, comma 3, della LR 7 novembre 1994, n. 81.

2. A  ciascuno degli  uffici di  gabinetto  e  di  segreteria  è
preposto un  responsabile il  cui incarico  è  deliberato  dalla
Giunta  regionale   su  proposta  nominativa  dell'amministratore
interessato, con  contratto di  diritto  privato  di  durata  non
superiore a  tre anni,  rinnovabile e  revocabile con  le  stesse
forme, che  comunque si  risolve di  diritto  con  la  cessazione
dell'incarico dell'amministratore proponente.

3. I soggetti preposti agli uffici predetti possono essere scelti
tra i  dirigenti nonché tra i funzionari direttivi regionali. La
nomina determina  il collocamento  fuori ruolo  senza assegni; il
periodo  fuori   ruolo  è   utile  esclusivamente  ai  fini  del
trattamento di  quiescenza, di  previdenza e  dell'anzianità  di
servizio alla  qualifica di  appartenenza. Possono  essere scelti
anche tra  i dirigenti e funzionari direttivi di enti locali o di
altre amministrazioni  pubbliche; in  questa ipotesi la nomina è
subordinata alla collocazione in aspettativa fuori ruolo da parte
dell'ente di  appartenenza,  secondo  i  rispettivi  ordinamenti.
Possono altresì provenire dal settore privato; in tal caso essi,
oltre ad essere in possesso di comprovati requisiti professionali
adeguati alle  mansioni da  svolgere, devono  avere maturato  una
esperienza almeno  triennale in  qualifica dirigenziale  o almeno
quinquennale in  qualifica di quadro, ovvero avere esercitato per
almeno un  quinquennio una professione per la quale è prescritta
l'iscrizione ad un albo.

4. Nella dotazione organica complessiva delle strutture regionali
è mantenuto  indisponibile un  numero di posti pari a quello dei
dipendenti di  ruolo preposti alle strutture speciali di cui alla
presente  legge.   Alla  cessazione   dell'incarico  i   suddetti
dipendenti di  ruolo sono  nuovamente  assegnati  alla  struttura
operativa della  Regione di  cui alla  legge regionale 7 novembre
1994 n.  81, con la qualifica posseduta all'atto del conferimento
dell'incarico.

5. Gli  incarichi attribuiti  ai sensi  della presente  legge non
costituiscono titolo valutabile ai sensi dell'art. 28 della legge
regionale 21  agosto 1989,  n. 51,  nei  concorsi  banditi  dalla
Regione Toscana.

6. I  soggetti preposti  alle  strutture  speciali  di  cui  alla
presente legge,  per tutta  la durata  dell'incarico, e per i due
anni  successivi,   non  possono  essere  titolari  di  nomine  o
designazioni della Regione.

7. Il  trattamento economico dei predetti soggetti è determinato
dalla Giunta regionale, in modo uniforme, in misura non superiore
a quello  spettante ai  dirigenti regionali  titolari  di  unità
operativa  complessa   per  i   responsabili  degli   uffici   di
segreteria, ed a quello spettante ai dirigenti titolari di area o
di servizio  per il  responsabile dell'ufficio  di gabinetto  del
Presidente della Giunta.

8. L'assegnazione  dei dipendenti  di cui  al terzo  comma,  alle
rispettive  strutture   speciali  è   deliberata  dalla   Giunta
regionale    su    richiesta    nominativa    dell'amministratore
interessato, ed  è revocata  con le  stesse forme.  Essa  cessa,
comunque,   il    diritto   con   la   cessazione   dell'incarico
dell'amministratore proponente.

ARTICOLO 3
(Prestazioni esterne)

1. La Giunta regionale, nell'ambito della somma annuale stanziata
nel competente  capitolo del  bilancio di previsione, finalizzata
al   finanziamento    di   consulenze    o   prestazioni   libero
professionali,  delibera   i  relativi   incarichi,  su  proposta
nominativa degli  amministratori interessati,  in relazione  alle
funzioni ad essi attribuiti.

2. La  Giunta disciplina  altresì, con  propria deliberazione, i
criteri generali  ed i requisiti per il conferimento dei suddetti
incarichi e per la determinazione dei compensi.

ARTICOLO 4
(Disposizione di bilancio)

1. Le  spese relative alle posizioni di cui all'art. 2 comma 2 ed
alle prestazioni  esterne di  cui all'art.  3  sono  iscritte  in
appositi capitoli del bilancio regionale.

ARTICOLO 5
(Abrogazione)

1. Sono  abrogati i  commi quinto  e settimo  dell'art. 10  della
Legge regionale 7 novembre 1994, n. 81.

2. È,  altresì, abrogato  il primo  comma  dell'articolo  unico
della Legge regionale 7 novembre 1994, n. 82.

ARTICOLO 6
(Disposizioni finanziarie)

1. Agli  oneri derivanti dall'attuazione della presente legge per
l'anno 1995  si fa fronte con la seguente variazione di bilancio,
disposta per  analogo importo  agli  stati  di  previsione  della
competenza e della cassa.

Parte "spesa"

In diminuzione

Cap. 00220
   "Spese personale  addetto ai  servizi  regione,
   stipendi,  altri  assegni  fissi  e  contributi
   diversi a  carico ente  (LL.RR. 21-8-89 n. 51 e
   9-4-90 n. 41)"                                  L. 600.000.000
                                                   --------------
Totale in diminuzione                              L. 600.000.000
                                                   ==============
Di nuova istituzione

Cap. 00171
   "Oneri  per   il  trattamento   economico   dei
   soggetti preposti  alle strutture  speciali  di
   cui all'art. 2 della LR 3-11-1995, n. 97"       L. 350.000.000

Cap. 00172
   "Oneri  per   le  prestazioni  esterne  di  cui
   all'art. 3 della LR 3-11-1995, n. 97"           L. 250.000.000
                                                   --------------
Totale di nuova istituzione                        L. 600.000.000
                                                   ==============

2. Agli  oneri  derivanti  della  presente  legge  per  gli  anni
successivi al 1995 si fa fronte con la legge di bilancio.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 3 novembre 1995

CHITI

La presente  legge è  stata approvata dal Consiglio Regionale il
17-10-1995 ed è stata vistata dal Commissario del Governo il 30-
10-1995.



ENTE REGIONE
ORDINAMENTO
ORGANI

