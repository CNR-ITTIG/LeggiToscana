Disciplina  sull'organizzazione   e  funzionamento  delle  Unità
Sanitarie Locali  e delle Aziende Ospedaliere ai sensi degli art.
3 e 4 del DL 30.12.1992, n. 502 e successive modificazioni.

Il Consiglio Regionale ha approvato il 29-11-1994
Il Presidente  della Giunta  Regionale promulga la seguente legge
regionale:

ARTICOLO 1
(Oggetto)

1. In attuazione del decreto legislativo 30 dicembre 1992, n. 502
"Riordino  della   disciplina  in   materia  sanitaria,  a  norma
dell'articolo 1  della legge  27  ottobre  1992,  n.  421",  come
modificato dal  decreto legislativo  7 dicembre  1993, n. 517, di
seguito denominato decreto delegato, la presente legge:

a) determina   i  principi  generali  dell'organizzazione  e  del
   funzionamento  delle   unità   sanitarie   locali,   di   cui
   all'articolo 2  della legge  regionale 29 giugno 1994, n. 49 e
   delle  aziende   ospedaliere,  di  cui  all'articolo  4  della
   medesima legge, di seguito denominate, congiuntamente, aziende
   sanitarie;
b) stabilisce  le procedure generali per la formazione degli atti
   della programmazione  sanitaria regionale e disciplina, in via
   transitoria, l'attività di controllo;
c) individua  le   modalità  di    finanziamento  delle  aziende
   sanitarie;
d) detta norme finali e di prima applicazione per la costituzione
   delle aziende sanitarie.

Titolo I
LE LINEE  DELL'ORGANIZZAZIONE E  DEL FUNZIONAMENTO  DELLE AZIENDE
SANITARIE

Capo I
PRINCIPI ORGANIZZATIVI

ARTICOLO 2
(Generalità e principi organizzativi)

1. Le aziende sanitarie, nel rispetto delle norme contenute nella
presente legge,  provvedono alla  determinazione della  specifica
organizzazione mediante il regolamento generale.

2. In  applicazione dei  principi di cui al decreto legislativo 3
febbraio 1993, n. 29 "Razionalizzazione dell'organizzazione delle
amministrazioni pubbliche e revisione della disciplina in materia
di pubblico  impiego, a  norma dell'articolo  2  della  legge  23
ottobre 1992, n. 421" e successive modificazioni ed integrazioni,
ed in particolare dell'articolo 5, comma 1, lettera a) del citato
decreto,  le   attività  di   produzione  ed   erogazione  delle
prestazioni, di  cui all'articolo  4, comma 1, sono articolate in
strutture organizzative,  secondo criteri  di  omogeneità  e  di
funzionalità; ad  ogni struttura  organizzativa è  preposto  un
responsabile.

3. L'organizzazione specifica delle aziende sanitarie deve essere
attuata in coerenza ai seguenti criteri:

a) l'integrazione  delle  attività  al  fine  di  conseguire  il
   migliore  livello   qualitativo  delle   prestazioni   ed   il
   conseguimento degli  obiettivi definiti  dalla  programmazione
   regionale e locale;
b) l'utilizzo  responsabile  e    controllato    delle    risorse
   disponibili;
c) l'integrazione fra attività della direzione aziendale, di cui
   all'articolo 19 della legge regionale 29 giugno 1994, n. 49, e
   attività di erogazione delle prestazioni, nonchè il raccordo
   tra la direzione aziendale stessa e le strutture organizzative
   definite dalle  aziende sanitarie  in base  alle  disposizioni
   della presente legge.

4. Il  funzionamento delle  aziende  ospedaliere,  come  definite
dall'articolo 3,  comma 2, lettera b) della presente legge, tiene
conto, ai  sensi dell'articolo 10 della legge regionale 29 giugno
1994, n.  49, della  presenza delle attività assistenziali delle
facoltà di medicina.

ARTICOLO 3
(Centro direzionale e livelli gestionali)

1. Il  centro direzionale delle aziende sanitarie è la struttura
organizzativa di  cui si  avvale la  direzione aziendale  per  lo
svolgimento delle proprie funzioni.

2. Oltre  che a  livello  del  centro  direzionale,  le  funzioni
aziendali sono svolte ai seguenti livelli:

a) per  le unità  sanitarie locali,  a livello delle zone di cui
   all'articolo 3 della legge regionale 29 giugno 1994, n. 49;
b) per  le  aziende  ospedaliere  di  cui  all'articolo  4  della
   medesima legge  regionale, che si caratterizzano oltre che per
   il loro  rilievo nazionale e l'alta specializzazione anche per
   la partecipazione  alle  stesse  dell'università,  e  che  di
   seguito sono  denominate aziende  ospedaliere, a  livello  dei
   loro presidi ospedalieri.

3. Presso  il centro direzionale il direttore generale si avvale,
anche in  forma collegiale,  del contributo  dei responsabili dei
comitati dei  dipartimenti di  cui agli articoli 13 e 14, nonchè
degli staff  e delle aree funzionali amministrative e tecniche di
cui all'articolo  8, comma 7 e del coordinatore infermieristico e
del coordinatore  tecnico sanitario  di cui all'articolo 8, comma
8.

ARTICOLO 4
(Funzioni operative)

1. Le  aziende sanitarie  assicurano le  prestazioni necessarie a
raggiungere i  livelli di assistenza previsti dal piano sanitario
regionale.  Il   complesso  di   attività  fra   loro  omogenee,
finalizzato alla  produzione ed  erogazione delle prestazioni, è
definito funzione  operativa; le funzioni operative delle aziende
sono quelle  indicate dal  piano sanitario  regionale, secondo le
procedure previste  dall'articolo  5  della  legge  regionale  29
giugno 1994,  n. 49,  nel  quale  tali  funzioni  operative  sono
elencate in apposito repertorio.

2. Il  repertorio  di  cui  al  comma  1  raggruppa  le  funzioni
operative  in   relazione  ai   livelli  gestionali   individuati
dall'articolo 3, comma 2.

3. Le  funzioni operative  sono esercitate  attraverso  strutture
organizzative definite professionali e funzionali.

Capo II
LE STRUTTURE ORGANIZZATIVE PROFESSIONALI

ARTICOLO 5
(Strutture organizzative  professionali delle aziende sanitarie e
loro compiti)

1. è  definita struttura  organizzativa professionale  l'insieme
del personale  in possesso  degli  specifici  requisiti  tecnico-
professionale necessari allo svolgimento delle funzioni operative
indicate nel  repertorio di  cui  all'articolo  4,  comma  1.  Le
strutture organizzative  professionali  dipendono  funzionalmente
dalla struttura  funzionale in  cui sono  collocate,  in  base  a
quanto previsto nel capo III del presente titolo.

2.  Sono   strutture  organizzative   professionali   le   unità
operative, le sezioni e gli uffici.

3. Si  definisce  unità  operativa  la  struttura  organizzativa
direttamente titolare  di una funzione operativa, dotata di piena
autonomia tecnico- professionale.

4. Si  definiscono sezione  ed ufficio  le strutture che non sono
direttamente titolari di funzioni operative e la cui autonomia è
esercitata nell'ambito delle direttive impartite dal responsabile
della unità  operativa di  riferimento, titolare  della funzione
operativa.  La  sezione  è  costituita  per  lo  svolgimento  di
attività sanitarie, gli uffici per le altre attività.

5.  Si   definisce   proiezione   l'articolazione   organizzativa
costituita  da  una  o  più  unità  di  personale  inserita  in
un'unità operativa,  diversa da  quella dalla  quale  deriva  la
propria funzione  operativa. La  proiezione  risponde,  sotto  il
profilo  professionale,   alle  direttive  impartite  dall'unità
operativa di  riferimento e, sotto il profilo organizzativo, alle
direttive   impartite    dal   responsabile    della    struttura
organizzativa in cui è inserita.

6. Le strutture organizzative professionali svolgono, nell'ambito
della  struttura  organizzativa  funzionale  di  appartenenza,  i
seguenti compiti:

a) attuano  i  programmi  loro  attribuiti  dalla  pianificazione
   aziendale  provvedendo   all'utilizzo  finale   delle  risorse
   assegnate;
b) concorrono  alla formazione  dei piani  aziendali  e,  per  le
   materie di  loro competenza,  alla formazione  delle direttive
   per la realizzazione dei medesimi;
c) partecipano alle procedure informative, a quelle contabili, di
   verifica di  gestione e di verifica e revisione della qualità
   delle prestazioni, istituite dall'azienda;
d) partecipano alle procedure aziendali di formazione permanente,
   di  miglioramento   dei  livelli   qualitativi,  nonchè  alle
   iniziative di  educazione  sanitaria,  di  informazione  e  di
   miglioramento dei rapporti nei confronti dell'utenza;
e) partecipano,  nell'ambito  della    struttura    organizzativa
   funzionale nella  quale  sono  inserite  ed  in  relazione  ai
   risultati  conseguiti   rispetto  ai   compiti  assegnati,  ai
   programmi aziendali  di incentivazione  degli operatori  e  di
   sviluppo  del   livello   delle   dotazioni   tecnologiche   e
   strumentali.

ARTICOLO 6
(Criteri  per   la  costituzione  delle  strutture  organizzative
professionali)

1.  Le   aziende   sanitarie   assicurano   ad   ogni   struttura
organizzativa  le   condizioni  per  il  massimo  sviluppo  della
qualificazione professionale,  nonchè  l'utilizzazione  ottimale
delle  risorse   disponibili,  tenuto   conto  per   le  funzioni
ospedaliere  dei   ruoli  reciproci   dei  presidi  delle  unità
sanitarie locali  e  di  quelli  delle  aziende  ospedaliere  che
insistono sul  medesimo  territorio.  Le  unità  operative  sono
costituite in  corrispondenza di  adeguati livelli  di attività,
valutati dalle  aziende sanitarie  nel rispetto delle indicazioni
di cui  al comma  2 al  fine di  assicurare  il  miglior  livello
qualitativo alle  prestazioni erogate  ed alla  attività svolta,
migliorando gli standard di accreditamento:

a) consentendo  alla struttura  di affrontare,  con  continuità,
   tutte le problematiche operative e professionali tipiche delle
   funzioni svolte;
b) permettendo  un costante  aggiornamento  professionale  ed  un
   progressivo miglioramento  della capacità  operativa  in  una
   struttura di dimensioni congrue;
c) garantendo  l'adeguamento   del    livello  delle    dotazioni
   strumentali alla  evoluzione delle  tecnologie di settore, con
   la concentrazione  dei necessari  investimenti in strutture ad
   elevato potenziale di utilizzo.

2.  Il   piano  sanitario   regionale  individua   i  livelli  di
operatività relativi  alle funzioni  di cui all'articolo 4 della
presente legge,  corrispondenti a  bacini di utenza o a volumi di
attività,  al   di  sotto   dei  quali   non  è  consentita  la
costituzione di unità operativa.
Tali livelli sono denominati soglie operative. Il piano sanitario
individua altresì  i margini  di flessibilità  nell'utilizzo di
tali soglie  in relazione  a particolari condizioni territoriali,
epidemiologiche  e   demografiche,  nonchè   i  criteri  per  la
costituzione di unità operative aggiuntive.

3. Per  le aziende  ospedaliere, nell'ambito  dei  protocolli  di
intesa per  le attività assistenziali stipulati tra la regione e
le università  toscane secondo quanto previsto dall'articolo 10,
comma 2,  comma 5,  lett. a)  e comma 6, della legge regionale 29
giugno 1994, n. 49, sono determinati:

a) i  criteri generali  di riferimento  per la individuazione del
   numero  delle   unità  operative   ed  in   particolare   per
   l'applicazione delle soglie operative di cui alla lettera b);
b) le  soglie operative, rappresentate dal numero minimo dei casi
   necessari  a   garantire   l'adeguata   qualificazione   delle
   strutture organizzative professionali;
c) i  criteri di  applicazione delle  funzioni operative previste
   dal repertorio  di cui  all'articolo 4,  comma 1, alle aziende
   ospedaliere.

4. Le  aziende ospedaliere,  sulla base  delle disposizioni della
presente legge e delle indicazioni del piano sanitario regionale,
determinano  le  proprie  strutture  organizzative  professionali
anche nell'ambito degli accordi convenzionali di cui all'articolo
10, comma  3, della  legge regionale  29 giugno  1994, n.  49. Le
aziende  ospedaliere  possono  costituire  in  via  sperimentale,
previa   autorizzazione   della   giunta   regionale,   strutture
organizzative per  funzioni operative non previste nel repertorio
di cui  all'articolo 4,  comma 1.  Tali strutture  possono essere
mantenute e  finanziate in via definitiva dalle aziende medesime,
a seguito  di  verifica  positiva  dell'attività  svolta  e  dei
risultati economici  conseguiti nell'arco  di un triennio, previo
inserimento della  relativa funzione operativa nel repertorio con
le procedure  previste per  l'aggiornamento del  piano  sanitario
regionale.

5.  Le   aziende  sanitarie   valutano,   in   riferimento   alla
complessità ed  alla rilevanza  delle attività da svolgere, ove
non costituita  l'unità operativa,  l'opportunità di costituire
sezioni o  uffici. Le  aziende sanitarie  valutano, altresì,  la
necessità di  articolare in sezioni o uffici le unità operative
costituite.

ARTICOLO 7
(Responsabilità delle strutture organizzative professionali)

1. La  responsabilità dell'unità  operativa è  attribuita  dal
direttore generale  quale incarico ad un dirigente, che assume la
denominazione di  direttore. Tali incarichi sono conferiti tenuto
conto di quanto di seguito specificato:

a) per  il personale di cui all'articolo 15 del decreto delegato,
   fatto   salvo    quanto   previsto   alla   lettera   b),   la
   responsabilità  può  essere  attribuita  solo  come  secondo
   livello   dirigenziale    ed   è    richiesto   il   possesso
   dell'idoneità  nazionale   all'esercizio  delle  funzioni  di
   direzione di  cui all'articolo  17 del  decreto delegato, o di
   titolo equipollente ai sensi della legislazione vigente;
b) per   le    unità  operative    relative  alle    professioni
   infermieristiche, tecnico-sanitarie,  di riabilitazione  e  di
   vigilanza ed ispezione, la responsabilità è attribuita ad un
   dirigente della relativa professione.
c) per  gli incarichi  relativi  ai dirigenti di cui all'articolo
   26 del decreto legislativo 3 febbraio 1993, n. 29 e successive
   variazioni  ed   integrazioni,  si   applicano  le  norme  ivi
   contenute;
d) per  le strutture  organizzative  professionali  universitarie
   delle aziende  ospedaliere, gli  incarichi sono  conferiti dal
   direttore generale su designazione del rettore.

2. Per gli incarichi relativi alle unità operative di assistenza
sociale la  responsabilità è  attribuita, quale  incarico,  dal
direttore  generale secondo quanto previsto dalla legge regionale
30 aprile  1992, n.  16 come  modificata dalla  legge regionale 2
settembre 1992, n. 42.

3. La responsabilità delle sezioni o degli uffici è attribuita,
quale incarico  del direttore generale, su proposta del direttore
dell'unità operativa  di riferimento  ad un  dirigente. Per  gli
incarichi  relativi   alla  sezione  di  assistenza  sociale,  la
responsabilità  è   attribuita   ad   un   assistente   sociale
coordinatore.

Capo III
LE STRUTTURE ORGANIZZATIVE FUNZIONALI

ARTICOLO 8
(Organizzazione dipartimentale delle aziende sanitarie)

1. Al  fine di  conseguire un  livello direzionale adeguato e una
forte integrazione  delle varie  modalità operative,  le aziende
sanitarie  sono   organizzate  e   dirette  attraverso  strutture
funzionali.

2. Le  strutture organizzative delle unità sanitarie locali sono
i dipartimenti territoriali e le relative aree funzionali di zona
ed il  dipartimento ospedaliero  e le relative aree funzionali di
professionalità omogenea.

3. Le strutture funzionali delle aziende ospedaliere sono le aree
funzionali di professionalità omogenea.

4. Nelle  forme indicate dal successivo articolo 14, ogni azienda
sanitaria  costituisce   o  partecipa   alla   costituzione   del
dipartimento di emergenza e urgenza.

5. Ove  non siano  costituite strutture  funzionali, le attività
che richiedono la partecipazione di più strutture organizzative,
professionali  o   funzionali,  sono   svolte  d'intesa   tra   i
responsabili delle  strutture interessate  sulla base di appositi
protocolli. In  ogni caso,  il direttore  generale  determina  le
forme  nelle  quali  è  organizzato  il  coordinamento  di  tali
attività, anche  attraverso la  costituzione, in  relazione alla
rilevanza delle  attività stesse  e ove  non siano    costituite
strutture organizzative funzionali, di appositi gruppi di lavoro.

6. Le  aziende sanitarie,  per soddisfare le esigenze di omogenea
realizzazione dei  piani aziendali  o in  relazione  ai  progetti
obiettivo ed alle azioni programmate previste dal piano sanitario
regionale,  possono  altresì  costituire  appositi  dipartimenti
tecnico scientifici. A tal fine il direttore generale determina:

a) i  protocolli che  devono essere  elaborati per  consentire lo
   svolgimento delle attività programmate;
b) le  strutture organizzative   impegnate  nelle attività   del
   dipartimento.

Per l'elaborazione,  l'aggiornamento e la verifica dei protocolli
di cui  alla lettera  a), viene individuato un coordinatore tra i
responsabili   delle    strutture    organizzative    interessate
all'attività   tecnico-scientifiche    del   dipartimento.   Per
l'esercizio delle  competenze, il  coordinatore può avvalersi di
un gruppo   di lavoro appositamente costituito. Le determinazioni
elaborate dal  coordinatore sono adottate, ai fini della concreta
attuazione dei protocolli, dalla direzione aziendale.

7. Presso  il centro  tecnico direzionale delle aziende sanitarie
le  strutture  organizzative  professionali  corrispondenti  alle
funzioni amministrative,  tecniche e  di supporto  alla direzione
aziendale, indicate  dal repertorio  di cui all'articolo 4, comma
1, sono organizzate  nelle seguenti aree funzionali:

a) area funzionale amministrativa;
b) area funzionale tecnica;
c) staff della direzione aziendale;
d) staff della direzione sanitaria.

8. Per  le finalità  di  cui  al  comma  1,  in  relazione  alle
attività di  assistenza  infermieristica  ed  a  quelle  tecnico
sanitarie, le  funzioni di  coordinamento di cui all'articolo 27,
comma 3,  lettere e)  ed f) della legge regionale 29 giugno 1994,
n.  49,  sono  svolte  dal  coordinatore  infermieristico  e  dal
coordinatore  tecnico sanitario. I coordinatori sono nominati dal
direttore generale,  su proposta  del direttore  sanitario, tra i
direttori delle unità operative interessate.

ARTICOLO 9
(I dipartimenti territoriali delle unità sanitarie locali)

1. Sono dipartimenti territoriali delle unità sanitarie locali:

a) il dipartimento della prevenzione;
b) il dipartimento delle attività sanitarie di comunità;
c) il dipartimento di assistenza sociale;
d) il dipartimento della salute mentale;
e) il dipartimento delle dipendenze.

Per il  dipartimento di  cui  alla precedente lettera e) il piano
sanitario regionale  determina i criteri per la sua costituzione.
Il  piano   sanitario  individua   altresì  ulteriori  eventuali
dipartimenti, determinando i relativi criteri di costituzione.

2. I  dipartimenti territoriali coadiuvano la direzione aziendale
nelle attività  di pianificazione  e svolgono  in particolare  i
seguenti compiti:

a) coordinando  le aree  funzionali di cui al successivo comma 3,
   assicurando che  ogni struttura  operi attraverso programmi di
   lavoro, protocolli  e procedure  omogenee sul territorio della
   unità sanitaria locale, nonchè attuando verifiche periodiche
   della attività svolta, in coerenza con i sistemi di controllo
   gestionale e di qualità delle  prestazioni aziendali;
b) contribuiscono alla allocazione delle risorse sulla base delle
   indicazione del piano sanitario regionale;
c) garantiscono,  attraverso  la  predisposizione  dei  programmi
   dipartimentali, che  le risorse siano attribuite al territorio
   secondo le  indicazioni del  piano  attuativo  locale  di  cui
   all'articolo 6, comma 3, della legge regionale 29 giugno 1994,
   n. 49;
d) concorrono  alla definizione  dei programmi di formazione e di
   aggiornamento professionale degli operatori.

3. I  dipartimenti di  cui al  comma 1  si articolano, al livello
della  zona,   in  aree  funzionali,  che  raggruppano  le  varie
strutture   organizzative   professionali   di   competenza   del
dipartimento.
Sono compiti delle aree funzionali:

a) assicurare  il    necessario  grado  di  integrazione  tra  le
   attività che  risultano strettamente  complementari  ai  fini
   della  erogazione   delle  prestazioni,   ferma  restando   la
   responsabilità  professionale   delle  unità   operative  di
   riferimento;
b) gestire  le risorse  attribuite all'area funzionale garantendo
   l'uso  integrato   delle  stesse   per  migliorare  i  livelli
   qualitativi, quantitativi ed economici del sistema, garantendo
   altresì la gestione unitaria delle aree operative degli spazi
   e delle attrezzature comuni;
c) applicare metodologie e protocolli comuni per la realizzazione
   dei compiti affidati;
d) garantire  lo svolgimento  integrato dei  compiti delle unità
   operative ed  in particolare  di quelli  di cui  al  comma  6,
   lettera e) dell'articolo 5.

ARTICOLO 10
(Il dipartimento ospedaliero delle unità sanitarie locali)

1. Il  dipartimento ospedaliero  delle  unità  sanitarie  locali
coadiuva  la   direzione  aziendale  in  particolare  per  quanto
attiene:

a) alla definizione delle linee della programmazione ospedaliera,
   anche in  relazione  ai  necessari  rapporti  con  le  aziende
   ospedaliere,   soprattutto   quando   queste   insistono   sul
   territorio della unità sanitaria locale;
b) alla organizzazione della rete ospedaliera;
c) alla  ripartizione delle  risorse ed  alla distribuzione delle
   attività tra  i vari  presidi ospedalieri,  sulla base  delle
   valutazioni dei  bisogni sanitari  della popolazione  e  della
   stima dei fabbisogni di prestazioni.

2.  Per   ogni  unità  sanitaria  locale  sono  costituite  aree
funzionali ospedaliere che raggruppano le strutture organizzative
professionali presenti nelle zone nei seguenti settori omogenei:

a) medico;
b) chirurgo;
c) delle terapie intensive;
d) materno infantile;
e) delle attività di laboratorio;
f) della diagnostica per immagini.

3. Le  aree funzionali  ospedaliere svolgono  gli stessi  compiti
previsti all'articolo 9, comma 3.

ARTICOLO 11
(Integrazione tra  i dipartimenti  territoriali e  i dipartimenti
ospedalieri)

1. Al comitato direttivo del dipartimento ospedaliero partecipano
i  responsabili   dei   comitati   direttivi   dei   dipartimenti
territoriali.

2. Ai  comitati direttivi dei dipartimenti territoriali partecipa
un  rappresentante   del  comitato   direttivo  del  dipartimento
ospedaliero.

ARTICOLO 12
(Le aree funzionali delle aziende ospedaliere)

1.  Ogni   azienda  ospedaliera  definisce  con  il  regolamento,
l'articolazione    delle    proprie    strutture    organizzative
professionali in  aree funzionali  di  professionalità  omogenea
tenuto conto  di quelle  di  cui  all'articolo  10  comma  2.  Il
presidio ospedaliero delle aziende ospedaliere è di norma unico.
Ove l'azienda sia costituita su più presidi, può individuare le
aree funzionali presenti nei diversi presidi.

2. Le  aree funzionali  di cui al comma 1 coadiuvano la direzione
aziendale nella  pianificazione delle  attività con  particolare
riferimento ai seguenti compiti:

a) assicurano  che le  strutture organizzative  professionali  di
   competenza operino  attraverso programmi integrati di lavoro e
   attuino  verifiche   periodiche  dell'attività   svolta,   in
   coerenza con  i sistemi  di controllo gestionale e di qualità
   delle prestazioni aziendali;
b) contribuiscono   alla  definizione delle risorse da attribuire
   alle strutture organizzative professionali di competenza;
c) concorrono  alla definizione  di programmi  di formazione e di
   aggiornamento professionale degli operatori;
d) garantiscono lo svolgimento integrato dei compiti delle unità
   operative ed  in particolare  di quelli  di cui  al  comma  6,
   lettera e) dell'articolo 5.

ARTICOLO 13
(Organismi dipartimentali e relativa costituzione)

1. Per ciascuno dei dipartimenti previsti dagli articoli 9, comma
1 e 10, comma 1, è costituito un comitato direttivo.

2. Per  ciascuna delle  aree funzionali  di cui  all'articolo  9,
comma 3,  ed all'articolo  10, comma  2,   viene  individuato  un
responsabile, tra  i direttori  delle unità  operative afferenti
all'area, che è nominato dal direttore generale, su proposta del
direttore sanitario   o  del coordinatore  dei servizi sociali in
relazione alle rispettive competenze.

3. I responsabili  delle aree funzionali fanno parte dei comitati
direttivi per  ognuno dei  dipartimenti di  cui al  comma 1. Allo
scopo di  garantire la  presenza nel  comitato delle varie figure
professionali, il  direttore generale nomina ulteriori componenti
tra  i  direttori  delle  strutture  organizzative  professionali
presenti nelle  aree funzionali, designati, secondo le rispettive
competenze,  dal  direttore  sanitario  e  dal  coordinatore  dei
servizi sociali.

4. Per  ciascun comitato  di dipartimento  delle unità sanitarie
locali, il direttore generale nomina un responsabile, individuato
tra  i  responsabili  delle  aree  funzionali,  su  proposta  del
direttore  sanitario  e,  per  il  dipartimento  territoriale  di
assistenza sociale,  su proposta  del  coordinatore  dei  servizi
sociali.

5. Nelle  unità sanitarie  locali costituite in una sola zona, i
responsabili  delle   aree  funzionali   assistono  il  direttore
sanitario  e   il  coordinatore   dei  servizi  sociali,  per  le
rispettive competenze, nell'esercizio delle loro funzioni.

6. Nelle aziende ospedaliere i responsabili delle aree funzionali
ospedaliere vengono  individuati con le modalità di cui al comma
2 e  assistono il  direttore sanitario  dell'azienda medesima. La
responsabilità generale  delle strutture funzionali del presidio
ospedaliero è  competenza del  direttore sanitario  dell'azienda
ospedaliera, il  quale può  avvalersi di specifici referenti nel
caso di articolazione in più presidi.

ARTICOLO 14
(Il Dipartimento dell'emergenza-urgenza)

1.  In   ogni  unità  sanitaria  locale  è  costituito,  previa
identificazione  del  presidio  ospedaliero  di  riferimento,  il
dipartimento dell'emergenza-urgenza.
Tale dipartimento, per il raggiungimento delle proprie finalità,
organizza le  necessarie funzioni,  attività e  presidi presenti
sul territorio  dell'unità sanitaria  locale. Al dipartimento è
preposto un  comitato  direttivo  costituito,  presso  il  centro
direzionale, dai  responsabili delle  aree funzionali ospedaliere
delle  terapie  intensive  nonchè  da  un  direttore  di  unità
operativa per  ciascuna  delle  funzioni  operative  proprie  del
dipartimento. Il  responsabile del  dipartimento è  nominato dal
direttore generale,  su proposta  del direttore  sanitario, tra i
membri  del  comitato.  Presso  il  dipartimento  dell'emergenza-
urgenza  è  costituito  il  centro  operativo  del  dipartimento
stesso. Le  attività  del  dipartimento  sono  disciplinate  con
apposito regolamento adottato dall'unità sanitaria locale.

2. Nelle  unità sanitarie  locali sul cui territorio insiste una
azienda  ospedaliera,   al  dipartimento   dell'emergenza-urgenza
partecipa obbligatoriamente  l'azienda ospedaliera,  che di norma
rappresenta il  presidio ospedaliero di riferimento. La specifica
disciplina dei  relativi rapporti,  ivi comprese  le modalità di
istituzione e  funzionamento del  comitato direttivo  unificato e
l'attribuzione  della   responsabilità  del   dipartimento,   è
determinata da  apposita convenzione  tra le aziende interessate.
Tale  convenzione   stabilisce,  in   relazione  alle   strutture
organizzative dell'azienda ospedaliera:

a) la consistenza dell'area funzionale delle terapie intensive;
b) la  consistenza organizzativa che assumono le funzioni mediche
   e chirurgiche che partecipano in modo stabile al dipartimento,
   per le attività ospedaliere di pronto soccorso;
c) le  modalità e  le dotazioni con le quali funzioni operative,
   collocate nelle  aree  funzionali  ospedaliere,  ivi  comprese
   quelle  relative   alle  attività   di  laboratorio  e  della
   diagnostica  per  immagini,  partecipano  alle  attività  del
   dipartimento assicurando  continuativamente le  prestazioni di
   propria competenza.

3. Le caratteristiche ed i requisiti operativi dei presidi, ed in
particolare dei centri per l'emergenza territoriale, di quelli di
primo soccorso  e del  pronto soccorso  ospedaliero,  nonchè  le
modalità di  partecipazione al sistema regionale dell'emergenza-
urgenza dei dipartimenti di cui al presente articolo, sono quelli
stabiliti con  deliberazione del  consiglio regionale 19 febbraio
1992, n. 106, Con apposita azione programmata del piano sanitario
regionale  sono  definiti  i  principi  per  la  riorganizzazione
complessiva del sistema regionale dell'emergenza-urgenza.

ARTICOLO 15
(Zone e distretti delle unità sanitarie locali)

1. Per  le aree  funzionali relative al dipartimento ospedaliero,
il direttore  generale nomina,  per ciascuna  zona, un  dirigente
medico, in  possesso dell'idoneità  di cui  all'articolo 17  del
decreto delegato  e, fino  all'espletamento degli esami di cui al
comma 6  del citato articolo, in possesso dei requisiti di cui al
comma 11  del medesimo  articolo. In  via subordinata può essere
nominato un  dirigente con  esperienza di coordinamento sanitario
svolta ai  sensi della  legge  regionale  38/90.  Tale  dirigente
svolge funzioni  di coordinamento  delle aree  funzionali nonchè
quelle di  direttore sanitario del presidio ospedaliero, ai sensi
dell'articolo 4,  comma 9  del  decreto  delegato.  Il  dirigente
medico del  presidio ospedaliero per l'espletamento delle proprie
funzioni si  avvale anche  di apposite professionalità esistenti
nel settore dell'igiene e dell'organizzazione ospedaliera.

2. Nella  zona fiorentina  nord-ovest, l'unità sanitaria locale,
in relazione  al disposto  di cui  all'articolo 6,  comma 1 della
legge regionale  2 settembre  1992, n. 42, individua due distinte
articolazioni funzionali  dei dipartimenti  territoriali  di  cui
all'articolo 9.  Una di  tali  articolazioni  ha  competenza  sul
territorio del comune di Firenze.

3. In  ciascuna zona  le  strutture  organizzative  professionali
corrispondenti alle funzioni operative che non vengono esercitate
in forma esclusiva in singoli  dipartimenti, operano in relazione
al responsabile  di zona di cui al comma 5 il quale si avvale per
l'esercizio  delle   funzioni  di   coordinamento  amministrativo
zonale, ivi  comprese quelle  di cui  all'articolo 4, comma 9 del
decreto delegato,  del responsabile della struttura organizzativa
amministrativa individuata  dal repertorio di cui all'articolo 4,
comma 1.

4.  Le  aree  funzionali  di  cui  all'articolo  9,  comma  3  si
articolano funzionalmente  anche a livello distrettuale. L'unità
sanitaria locale  individua le modalità organizzative dei propri
distretti in  relazione alle  previsioni di  cui  all'articolo  3
della legge  regionale 29 giugno 1994, n. 49, avuto riguardo alla
dimensione del bacino distrettuale, alla rilevanza e complessità
delle prestazioni  assicurabili, nonchè  alle modalità  con  le
quali sono  assicurati i livelli di assistenza previsti dal piano
sanitario regionale. In ogni distretto è costituito l'ufficio di
coordinamento distrettuale  composto da  un dirigente sanitario e
da un  coordinatore sociale,  nominati dal  direttore generale su
proposta rispettivamente  del direttore  del  dipartimento  delle
attività  sanitarie   di  comunità   e  del   coordinatore  del
dipartimento di  assistenza sociale.  Fra i compiti del distretto
vi sono quelli di:

a) realizzare  l'integrazione  tra  le  attività  svolte  ed  in
   particolare tra  le attività sanitarie e quelle di assistenza
   sociale;
b) promuovere l'effettiva partecipazione dei medici convenzionati
   nell'erogazione delle prestazioni, anche attraverso iniziative
   a carattere  sperimentale,  in modo da consentire una risposta
   coordinata  e   continuativa   ai   bisogni   sanitari   della
   popolazione.  Il   regolamento  dell'unità  sanitaria  locale
   dovrà   prevedere    modalità   di   partecipazione   e   di
   responsabilizzazione,  nell'uso   delle  risorse,  dei  medici
   convenzionati;
c) sviluppare  iniziative  di    educazione    sanitaria  e    di
   informazione  agli  utenti  sulle  attività  complessivamente
   assicurate dal  servizio sanitario  regionale,  garantendo  la
   fruizione dei  servizi assicurabili dai presidi distrettuali e
   l'accesso programmato a quelli forniti dagli altri  presidi.

5. Nelle unità sanitarie locali il cui territorio sia articolato
in più  zone, a  ciascuna di  essa è  preposto un  responsabile
incaricato   dal direttore  generale. L'incarico viene attribuito
ad un  direttore di  struttura organizzativa od a un responsabile
di struttura  funzionale dell'unità sanitaria locale e può, con
provvedimento motivato,  essere revocato in qualsiasi momento. Il
responsabile di  zona esercita,  sulla base  e nei  limiti  delle
deleghe attribuite dal direttore generale, le seguenti funzioni:
a) assicura  il coordinamento tra le aree funzionali territoriali
   ed il presidio ospedaliero anche attraverso momenti collegiali
   cui  partecipano   i  responsabili   delle   aree   funzionali
   territoriali,   il   coordinatore   sanitario   del   presidio
   ospedaliero e  il responsabile  della struttura amministrativa
   di cui al comma 3;
b) assicura  rapporti permanenti di informazione e collaborazione
   con l'articolazione zonale della conferenza dei sindaci;
c) svolge   le  attività  previste  dal  regolamento  aziendale,
   avvalendosi della struttura amministrativa di cui al comma 3.

6. Nel  caso l'incarico  di cui  al comma 5 sia affidato in forma
esclusiva, viene  mantenuto il trattamento economico in godimento
al momento del conferimento dell'incarico.

Capo IV
IL REGOLAMENTO AZIENDALE

ARTICOLO 16
(Il regolamento generale delle aziende sanitarie)

1. Il  direttore generale  è il  responsabile del buon andamento
dell'azione  amministrativa.  Entro  180  giorni  dalla  data  di
immissione nelle  funzioni, adotta  il regolamento generale della
azienda sanitaria  nel quale  è contenuta  la disciplina  per la
definizione complessiva dell'organizzazione aziendale.
In particolare il regolamento:

a) individua la sede legale dell'azienda;
b) individua   le  strutture  organizzative,  determina  le  loro
   competenze e le dotazioni organiche per funzione operativa;
c) determina  le  competenze  dei  responsabili  delle  strutture
   individuate ed i rapporti fra le strutture stesse;
d) determina  le procedure  per la  sostituzione del    direttore
   amministrativo e  sanitario e  del   coordinatore dei  servizi
   sociali della  unità sanitaria  locale, in  caso di assenza o
   impedimento, anche  al fine   dell'espressione  dei pareri  di
   loro competenza;
e) disciplina  le modalità  per il conferimento delle deleghe di
   cui all'articolo  16 della legge regionale 29 giugno 1994,  n.
   49, fatto salvo quanto previsto al comma 2;
f) stabilisce,  per le  unità  sanitarie  locali,  le  modalità
   mediante le quali i responsabili di zona ed i responsabili dei
   comitati di  dipartimento partecipano  ai processi decisionali
   della direzione aziendale;
g) determina,  per le  unità sanitarie  locali, gli  atti  e  le
   attività alla  cui adozione o svolgimento sono competenti, in
   via ordinaria,  il responsabile di zona ed il dirigente di cui
   all'articolo 15, comma 1;
h) disciplina  le modalità  di partecipazione ai comitati di cui
   agli articoli  13 e 14 dei medici convenzionati, anche al fine
   di  consentire  lo  sviluppo  dell'accesso  ai  presidi  delle
   aziende sanitarie  dei medici di fiducia, nell'interesse della
   continuità assistenziale nei confronti degli utenti;
i) garantisce   la  partecipazione    degli    utenti    prevista
   dall'articolo 14 del decreto delegato.

2. Il  regolamento, ai  fini della  delega, disciplina  forme  di
pubblicità dei  provvedimenti con  cui la  stessa è conferita e
revocata, nonchè l'esercizio dei poteri sostitutivi da parte del
direttore generale,  in caso  di inerzia  o di  adozione di  atti
ritenuti illegittimi  o inopportuni. In caso di delega di atti al
responsabile di zona ed ai dirigenti di cui all'articolo 9, commi
1 e  2,  il  regolamento  dell'unità  sanitaria  locale  prevede
altresì le  modalità di  vigilanza e  controllo della direzione
aziendale sugli atti delegati.

3. Il  regolamento generale  delle  aziende  ospedaliere  di  cui
all'articolo 3,  comma 2,  lettera b), tiene conto della presenza
delle attività assistenziali della facoltà di medicina ai sensi
dell'articolo 2, comma 4 della presente legge.

Titolo II
IL CONSIGLIO DEI SANITARI

ARTICOLO 17
(Il consiglio dei sanitari delle unità sanitarie locali)

1. Sono membri di diritto del consiglio dei sanitari, in aggiunta
al direttore sanitario:

a) i  responsabili dei comitati direttivi dei dipartimenti di cui
   all'articolo 13, comma 4;
b) il responsabile del dipartimento di emergenza-urgenza;
c) i dirigenti di cui all'articolo 15,comma 1;
d) il  coordinatore  delle  attività  infermieristiche    ed  il
   coordinatore  delle   attività  tecnico   sanitarie  di   cui
   all'articolo 8, comma 8.

2.  Al   fine  di  assicurare  la  piena  rappresentatività  nel
consiglio sanitario  delle componenti  professionali relative  al
personale sanitario laureato, il direttore generale designa, fino
ad un  massimo di  cinque, membri  di diritto  individuati tra  i
dirigenti di  tali professionalità, tenendo conto dei livelli di
responsabilità nell'organizzazione aziendale.

3. Ai  fini della  formazione della  componente elettiva  di  cui
all'articolo 21,  comma 1, della legge regionale 29  giugno 1994,
n. 49,  le modalità   per  lo svolgimento delle elezioni sono le
seguenti:

a) partecipano  all'elezione della  rappresentanza medica  di cui
   all'articolo 21,  comma  1,  lettera  a)  della  citata  legge
   regionale,  tutti   i   medici   dipendenti   ospedalieri   ed
   extraospedalieri, ivi compresi i medici veterinari;
b) partecipano  all'elezione  della  rappresentanza  degli  altri
   laureati del  ruolo sanitario di cui all'articolo 21, comma 1,
   lettera b),  della citata  legge regionale,  tutti  gli  altri
   laureati del  ruolo sanitario dipendenti dell'unità sanitaria
   locale;
c) partecipa all'elezione della rappresentanza infermieristica di
   cui all'articolo  21, comma  1, lettera c), della citata legge
   regionale, tutto  il personale  di assistenza  infermieristica
   della unità sanitaria locale;
d) partecipa  all'elezione  della  rappresentanza  del  personale
   tecnico sanitario di cui all'articolo 21, comma 1, lettera d),
   della citata  legge  regionale,  tutto  il  personale  tecnico
   sanitario, di riabilitazione e di vigilanza ed ispezione della
   unità sanitaria locale. Per quanto concerne la rappresentanza
   dei medici  convenzionati di  cui all'articolo  21,  comma  1,
   lettera a),  della legge  regionale 29  giugno  1994,  n.  49,
   provvede la federazione regionale dell'ordine dei medici.

4. L'elezione  avviene  a  scrutinio  segreto.  Ciascun  elettore
partecipa  con  voto  limitato  all'ambito  della  componente  di
appartenenza, indicando  un numero  di nominativi non superiore a
quello  dei  rappresentanti  alla  cui  elezione  è  chiamato  a
concorrere. Risultano  eletti  coloro  che  abbiano  ottenuto  il
maggior  numero  di  voti  validamente  espressi,  nel  rispetto,
comunque, del  principio di  rappresentatività  delle  attività
ospedaliere ed  extraospedaliere di cui all'articolo 21, comma 1,
lettere b) e c), della legge regionale 29 giugno 1994, n. 49.

5. In  caso   di dimissioni  o di  cessazione dalla  carica di un
membro elettivo  e qualora  ad un membro elettivo venga conferito
un  incarico   che,  ai  sensi  della  presente  legge,  comporti
l'acquisizione dello  status di  membro di  diritto, si  provvede
alla  sostituzione   secondo  l'ordine  che  è  risultato  dalla
votazione.

ARTICOLO 18
(Il consiglio dei sanitari delle aziende ospedaliere)

1. Sono membri di diritto del consiglio dei sanitari dell'azienda
ospedaliera,  in   aggiunta  al   direttore   sanitario   ed   ai
responsabili  delle   aree  funzionali,   il  coordinatore  delle
attività infermieristiche  ed il  coordinatore  delle  attività
tecnico sanitarie.

2.  Al   fine  di  assicurare  la  piena  rappresentatività  nel
consiglio sanitario  delle componenti  professionali relative  al
personale sanitario laureato, il direttore generale designa, fino
ad un  massimo di  cinque, membri  di diritto  individuati tra  i
dirigenti di  tali professionalità, tenendo conto dei livelli di
responsabilità nell'organizzazione aziendale.

3. Ai  fini della  formazione della  componente elettiva  di  cui
all'articolo 22,  comma 3,  della legge regionale 29 giugno 1994,
n. 49,  le modalità  per lo  svolgimento delle  elezioni sono le
seguenti:

a) partecipano  all'elezione della  rappresentanza medica  di cui
   all'articolo 22,  comma 3,  lettera  a),  della  citata  legge
   regionale,  tutti  i  medici  ospedalieri  e  tutti  i  medici
   universitari;
b) partecipano  all'elezione  della  rappresentanza  degli  altri
   laureati di  cui all'articolo  22, comma  3, lettera c), della
   citata legge regionale, gli altri laureati del ruolo sanitario
   dell'azienda ospedaliera  e gli  operatori  sanitari  laureati
   universitari;
c) partecipa all'elezione della rappresentanza infermieristica di
   cui all'articolo  22, comma  3, lettera d), della citata legge
   regionale, tutto  il personale  di assistenza  infermieristica
   della azienda ospedaliera;
d) partecipa  all'elezione  della  rappresentanza  del  personale
   tecnico sanitario di cui all'articolo 22, comma 3, lettera e),
   della citata  legge  regionale,  tutto  il  personale  tecnico
   sanitario e di riabilitazione della azienda ospedaliera.

Per quanto concerne la rappresentanza dei medici convenzionati di
cui all'articolo  22, comma  3, lettera b), della legge regionale
29  giugno   1994,  n.  49,  provvede  la  federazione  regionale
dell'ordine dei medici.

4. L'elezione  avviene  a  scrutinio  segreto.  Ciascun  elettore
partecipa  con  voto  limitato  all'ambito  della  componente  di
appartenenza, indicando  un numero  di nominativi non superiore a
quello  dei  rappresentanti  alla  cui  elezione  è  chiamato  a
concorrere. Risultano  eletti coloro   che  abbiano  ottenuto  il
maggior numero  di  voti  validamente  espressi.  Contestualmente
all'indizione delle  elezioni, il  direttore generale,  vista  la
composizione della  componente medica  di diritto  e nel rispetto
del principio  del  perfetto  equilibrio  tra  componente  medica
universitaria   e   componente   medica   ospedaliera,   di   cui
all'articolo 22,  comma 2,  della legge regionale 29 giugno 1994,
n. 49,  ripartisce i  dodici seggi  spettanti ai  medici  tra  la
componente  ospedaliera   e  la   componente  universitaria.   La
componente  medica   universitaria   e   la   componente   medica
ospedaliera  costituiscono   raggruppamenti   diversi   ai   fini
dell'elezione  della  rappresentanza  medica  nel  consiglio  dei
sanitari.

5. In  caso di  dimissioni o  di cessazione  dalla carica  di  un
membro elettivo  si provvede  alla sostituzione  secondo l'ordine
che è risultato dalla votazione.

6. Qualora,  a seguito  di cambiamenti  nella composizione  della
rappresentanza medica, si verifichi uno squilibrio tra componente
ospedaliera  e  componente  universitaria,  in  ottemperanza  del
principio     della  pariteticità   delle  componenti,   di  cui
all'articolo 22,  comma 2,  della legge regionale 29 giugno 1994,
n. 49,  il membro  elettivo della  componente in  eccesso che  ha
conseguito il  minor numero  di voti  al momento dell'elezione è
sostituito dal  primo dei non eletti della componente in difetto.
Il direttore generale procede alla sostituzione.

ARTICOLO 19
(Il funzionamento  del  consiglio  dei  sanitari  delle    unità
sanitarie locali e delle aziende ospedaliere)

1. Il consiglio dei sanitari dura in carica tre anni. Le elezioni
del nuovo consiglio hanno luogo entro 30 giorni dalla  cessazione
del precedente  e sono  indette dal  direttore  generale  nei  60
giorni antecedenti la scadenza.

2. In  sede di  prima costituzione, il direttore generale indice,
comunque, le  elezioni entro  il 31  maggio 1995  e le operazioni
elettorali  si concludono entro i successivi 45 giorni.

3.  Il   regolamento  generale   individua,  nel  rispetto  delle
disposizioni  di   cui  all'articolo   3,comma  12,  del  decreto
delegato, gli  atti da  sottoporre al  parere del  consiglio  dei
sanitari.

4. Il consiglio dei sanitari è convocato dal direttore sanitario
che lo  presiede. Nella  prima seduta  il  consiglio  elegge    a
maggioranza assoluta dei partecipanti al voto un vicepresidente.

5.  Le   sedute  del  consiglio  sono  valide  solo  in  caso  di
partecipazione, in  prima convocazione,  di almeno  la metà  dei
componenti. Le  determinazioni sono  prese a maggioranza assoluta
dei partecipanti  al voto.  In caso di parità di voto prevale il
voto del Presidente.

Titolo III
I PRESIDI E LE PRESTAZIONI

Capo I
I PRESIDI

ARTICOLO 20
(Generalità)

1. Per  l'esercizio delle  proprie funzioni  le aziende sanitarie
regionali utilizzano  i propri  presidi. Nella presente legge per
presidio  si   indica  l'insieme   organizzato  delle   dotazioni
strutturali  e  strumentali  necessario  per  lo  svolgimento  di
attività omogenee e per l'erogazione delle relative prestazioni.
Un presidio può  articolarsi in più edifici o stabilimenti; uno
stesso  edificio  o  stabilimento  può  peraltro  ospitare  più
presidi.

2. Per  l'organizzazione dei  propri presidi  le unità sanitarie
locali utilizzano  le sedi  fisiche e le dotazioni strumentali ad
esse attribuite  ai sensi  dell'articolo 5,  comma 1  del decreto
delegato.  Utilizzano   inoltre  le   altre  strutture   comunque
acquisite al  proprio  patrimonio.  Funzionalmente  sono  inoltre
presidi dell'unita  sanitaria locale  le  sedi  fisiche  messe  a
disposizione dagli  enti  locali,  in  caso  di  deleghe  per  la
gestione  delle  funzioni  di  cui  all'articolo  5  della  legge
regionale 2 settembre 1992, n. 42.

3. Le  prestazioni delle  unità sanitarie locali, di norma, sono
erogate nei  presidi delle  medesime.  Tali  prestazioni  possono
essere inoltre  erogate, in  conformità alle  norme vigenti o in
esecuzione di specifici accordi con gli organismi interessati, in
sedi  diverse,   quali  scuole   ed  altre   strutture  educative
pubbliche,  istituti   giudiziari   di   prevenzione,   custodia,
detenzione, pena, rieducazione e recupero, residenze collettive e
comunitarie, recapiti  domiciliari, veicoli attrezzati per i vari
tipi di  trasporto sanitario,  luoghi di lavoro ed altri spazi di
relazione tra  operatori ed  utenti. Gli  accordi  di  cui  sopra
dovranno disciplinare  tra l'altro la titolarità e le competenze
relativamente agli  interventi  di  adeguamento  delle  strutture
utilizzate.

4.  L'azienda   ospedaliera  utilizza,   per  l'erogazione  delle
prestazioni di  competenza, il  complesso  dei  presidi  ad  essa
attribuiti  all'atto   della   costituzione   o   successivamente
assegnati o  acquisiti, le  strutture per  la formazione con sede
nei presidi medesimi.

5. La  disciplina dei presidi, nel rispetto dei principi generali
di cui alla presente legge nonchè della legislazione di settore,
è dettata  dal piano  sanitario regionale  e dal piano regionale
dell'assistenza sociale.

6. I  requisiti strutturali,  tecnologici  ed  organizzativi  dei
presidi delle  aziende  sanitarie  sono  stabiliti  dalla  giunta
regionale  sulla   base  di   quelli  minimi  definiti  ai  sensi
dell'articolo  8,  comma  4,  del  decreto  delegato.  La  giunta
regionale  determina   altresì  i  criteri  e  le  procedure  di
accreditamento,  anche  avvalendosi  degli  ordini  professionali
competenti.

7.  Sono   presidi  del   servizio  sanitario   regionale  quelli
accreditati delle  altre istituzioni  sanitarie pubbliche nonchè
quelli degli  istituti di ricovero e cura a carattere scientifico
riconosciuti ai  sensi della  legislazione vigente,  presenti sul
territorio regionale.

8. I rapporti tra le aziende sanitarie, per l'utilizzo di presidi
diversi da  quelli propri,  sono regolati  da  specifici  accordi
stipulati in conformità alle vigenti disposizioni. Sono altresì
attivati  specifici   accordi,  in   conformità   alle   vigenti
disposizioni, per  l'utilizzazione, da  parte delle  aziende,  di
presidi di  altri soggetti  pubblici, ovvero  per  l'utilizzo  da
parte di  questi ultimi  soggetti di presidi propri delle aziende
medesime.

9. La  disciplina dei  requisiti minimi  dei presidi  delle altre
istituzioni sanitarie  pubbliche e di quelle private ed i criteri
e le procedure di accreditamento sono quelli previsti al comma 6.

ARTICOLO 21
(Organizzazione  e   funzionamento  dei   presidi  delle  aziende
sanitarie)

1.  L'organizzazione  interna  ed  il  funzionamento  di  ciascun
presidio sono  determinati da  apposito regolamento, adottato dal
direttore  generale  dell'azienda,  su  proposta  del  competente
dipartimento.  In  ogni  presidio  è  affisso  per  estratto  il
regolamento di  funzionamento al  fine di facilitare la fruizione
delle prestazioni da parte dell'utenza.

2. Il regolamento generale dell'unità sanitaria locale determina
l'attribuzione della  responsabilità dei presidi alla competenza
delle singole  aree funzionali  dipartimentali di zona sulla base
della attività  prevalente in  essi effettuata.  Il responsabile
dell'area funzionale  può individuare  per ciascun  presidio  di
propria  competenza  un  responsabile  scelto  tra  il  personale
dirigente  che   opera  nel   presidio  stesso.  Il  responsabile
garantisce l'operatività,  l'idoneità e l'agibilità funzionale
di ciascun presidio della unità sanitaria locale.

3. Il responsabile del presidio ospedaliero dell'unità sanitaria
locale è  il dirigente  di cui  all'articolo 15,  comma 1.  Esso
cura,  altresì,  l'elaborazione  del  regolamento  del  presidio
ospedaliero e  la sua  attuazione, avvalendosi  dei  responsabili
delle aree funzionali ospedaliere. Ove il presidio ospedaliero si
articoli su  più stabilimenti  il responsabile  di presidio può
avvalersi, in relazione alla dimensione degli stessi ed alla loro
dislocazione   territoriale,    di   specifici    referenti    di
stabilimento.

4.  Per   l'azienda  ospedaliera  il  responsabile  del  presidio
ospedaliero è  il direttore  sanitario dell'azienda medesima, il
quale  può   avvalersi  di   specifici  referenti  nel  caso  di
articolazione in più presidi.

Capo II
L'EROGAZIONE DELLE PRESTAZIONI

ARTICOLO 22
(Le prestazioni)

1. L'unità  sanitaria locale assicura ai cittadini residenti sul
proprio territorio  l'erogazione delle  prestazioni previste  dai
livelli di  assistenza del piano sanitario regionale, secondo gli
atti  della   programmazione  regionale   e  locale;   per   tali
prestazioni l'unità  sanitaria locale  si fa  carico degli oneri
relativi, al  netto delle  quote  di  partecipazione  alla  spesa
sanitaria determinate  dalla legislazione  nazionale e regionale.
Nelle  stesse   forme  l'unità   sanitaria  locale  assicura  le
prestazioni ai  soggetti assimilabili ai residenti ai sensi della
vigente normativa.  Le aziende  sanitarie, ai sensi dell'articolo
14, comma 6 del decreto delegato, adottano opportune modalità di
accesso alle  informazioni relative  ai flussi  delle prestazioni
specialistiche, ambulatoriali  e diagnostiche,  nonchè dei posti
letto  ospedalieri.   Il  responsabile   sanitario  di   ciascuna
struttura  specialistica   od  ospedaliera  si  fa  carico  della
funzionalità di tale  sistema di diffusione delle informazioni e
ne risponde il direttore sanitario dell'azienda stessa.

2. Per  le  prestazioni  di  cui  al  comma  precedente  l'unità
sanitaria locale  si avvale  delle proprie  strutture; si  avvale
altresì, nelle  forme previste  dalla legislazione  nazionale  e
regionale vigente  e  nell'ambito degli atti della programmazione
regionale e  locale ed  in relazione  all'esercizio della  libera
scelta dell'utente,  delle strutture  di altre aziende sanitarie,
di quelle  di altre  istituzioni sanitarie  pubbliche  e  private
nonchè dei professionisti di cui all'articolo 23, comma 4.

3.  Nelle   forme  previste  dalla  presente  legge,  le  aziende
sanitarie devono  comunque assicurare con le proprie strutture le
prestazioni di  competenza agli utenti che ne facciano richiesta.
Gli oneri  relativi,  al  netto  delle  quote  di  partecipazione
previste, fanno  carico, per  i cittadini  assistiti dalle  altre
unità sanitarie  locali della  regione,   a queste ultime, e per
gli altri  utenti, agli  appositi fondi  di compensazione  per la
mobilità interregionale o internazionale, secondo le procedure e
le modalità previste dalla legislazione vigente.

4. Le  aziende sanitarie  regionali, nell'ambito  dei propri fini
istituzionali  e   nell'interesse  pubblico,   possono   svolgere
attività a  pagamento nei  riguardi di  istituzioni pubbliche  o
private o  di privati  cittadini, sulla  base delle  disposizioni
delle normative regionali e statali vigenti.

ARTICOLO 23
(L'accesso alle prestazioni)

1. L'accesso  alla prestazioni  erogate nei  presidi del servizio
sanitario regionale, è subordinato, di norma, alla prescrizione,
proposta  o   richiesta  compilata  sul  modulario  del  servizio
sanitario nazionale dal medico di fiducia dell'interessato, fatte
salve  le  prestazioni  connesse  alle  attività  di  emergenza-
urgenza, quelle  relative ai  trattamenti  sanitari  obbligatori,
quelle di  prevenzione nonchè  quelle previste  dalla  normativa
statale e regionale vigente.

2. Ove  costituiti centri  ambulatoriali per  il  trattamento  di
specifiche patologie di rilevanza sociale all'interno dei presidi
delle aziende  sanitarie, queste  ultime ne  regolano le funzioni
sulla base dei seguenti indirizzi:

a) le  attività svolte  debbono avere  carattere specialistico e
   non ripetitivo  di prestazioni  già assicurate  dal medico di
   fiducia dell'interessato  o da  altro specialista del servizio
   sanitario regionale;
b) l'accesso  alle prestazioni  ed ai  cicli di attività di tali
   centri è  subordinato all'apposita  prescrizione, proposta  o
   richiesta  compilata  sul  modulario  del  servizio  sanitario
   nazionale dal medico di fiducia dell'interessato.

3. Per  le prestazioni  previste da  specifiche disposizioni  dei
piani  regionali   o  dei  progetti  obiettivo,  l'accesso  viene
disciplinato, nell'ambito  delle norme  della presente legge, dai
medesimi piani regionali e progetti obiettivo.

4. L'accesso  all'assistenza farmaceutica  è disciplinato  dalle
convenzioni di  cui all'articolo 8, comma 2 del decreto delegato.
Le  modalità  di  fruizione  delle  prestazioni  dei  medici  di
medicina  generale   e  dei   pediatri  di   libera  scelta  sono
disciplinate dalle convenzioni di cui all'articolo 8, comma 1 del
decreto  delegato.   L'accesso  alle   prestazioni  erogate   dai
professionisti  di  cui  all'articolo  8,  comma  5  del  decreto
delegato, disciplinato  sulla base  degli appositi  rapporti  ivi
previsti, è  subordinato all'apposita  prescrizione, proposta  o
richiesta  compilata   sul  modulario   del  servizio   sanitario
nazionale dal medico di fiducia dell'interessato.

5.  Le   modalità  dell'accesso  dell'utente  ai  presidi  delle
istituzioni  sanitarie  private  sono  disciplinate,  nell'ambito
delle disposizioni  della presente legge, dall'atto convenzionale
che  regola   i  rapporti   tra  l'unità   sanitaria  locale   e
l'istituzione. L'accesso  diretto dell'utente  per le prestazioni
specialistiche, ivi comprese quelle riabilitative, di diagnostica
strumentale e  di  laboratorio  ed  ospedaliere,  è  subordinato
all'apposita prescrizione,  proposta o  richiesta  compilata  sul
modulario del servizio sanitario nazionale dal medico di  fiducia
dell'interessato.  L'unità   sanitaria   locale   garantisce   e
controlla, in forma da convenire con i medici di fiducia, che gli
accessi siano coerenti con l'atto convenzionale.

ARTICOLO 24
(Il settore privato: la forma diretta)

1. Il  piano sanitario regionale determina criteri sulla base dei
quali le  unità  sanitarie  locali  individuano  le  istituzioni
sanitarie private  che esercitano  ruoli  di  integrazione  delle
strutture pubbliche per l'erogazione delle prestazioni necessarie
al  conseguimento   dei  livelli  di  assistenza  definiti  dalla
programmazione regionale,  fatte salve  le normative  vigenti  in
relazione agli  organismi di  volontariato e  di privato sociale.
Tali criteri tengono conto, in particolare:

a) del grado di copertura del fabbisogno;
b) degli  esiti  delle  procedure  di  accreditamento    e  delle
   verifiche della qualità delle prestazioni;
c) dell'esistenza  di particolari condizioni di disagio operativo
   o di condizioni di critica accessibilità.

2. L'unità  sanitaria locale, tenuto conto dei criteri di cui al
comma 1,  procede alla definizione degli appositi rapporti di cui
all'articolo 8, comma 5 del decreto delegato. La giunta regionale
determina   tariffe    massime   per    ogni   prestazione;    al
perfezionamento  del   rapporto  si   provvede   a   seguito   di
negoziazione effettuata,  sulla  base  di  volumi  prefissati  di
prestazioni, in riferimento alle tariffe determinate dalla giunta
regionale e  tenuto conto  della complessità organizzativa della
struttura in relazione ai criteri di cui al comma 1, lettera b).

3. La  giunta regionale, nell'ambito delle disposizioni del piano
sanitario regionale  di cui  al comma  1, determina  le modalità
operative per  l'omogenea realizzazione  sul territorio regionale
dei rapporti di cui al comma 2.

4. Al  fine di  una corretta informazione dei cittadini, l'unità
sanitaria locale  cura la  tenuta di  elenchi delle strutture che
erogano prestazioni  in forma  diretta, con  l'indicazione  delle
prestazioni fruibili;  l'unità sanitaria  locale ha l'obbligo di
assicurare  la massima diffusione di tali elenchi.

5. L'istituzione  privata è  tenuta  ad  informare  i  cittadini
dell'esistenza dei  rapporti di  cui  al  comma  2  indicando  in
apposito elenco le prestazioni fruibili in forma diretta.

ARTICOLO 25
(Il settore privato: la forma indiretta)

1. Il  piano sanitario  regionale determina prestazioni, comprese
nei livelli  di assistenza,  per  le  quali  è    consentito  il
ricorso, in  forma indiretta, anche a soggetti privati diversi da
quelli  di   cui  al  precedente  articolo.  Determina  altresì,
eventuali prestazioni,  non comprese  nei livelli  di assistenza,
per le  quali è  consentito l'accesso  in forma  indiretta anche
presso le strutture pubbliche. Il rimborso del servizio sanitario
regionale, entro  il massimo  dell'80% della  spesa sostenuta  al
netto  dell'eventuale  quota  di  partecipazione  alla  quale  il
cittadino sarebbe  tenuto per  le medesime prestazioni erogate in
forma diretta,  è determinato  al piano  sanitario regionale  in
riferimento a  fasce di  reddito dell'utenza, e non può comunque
superare la somma di cui al comma 2.

2. Il massimo rimborso ammissibile non può superare, per ciascun
prestazione, la  misura del  50% delle  tariffe determinate dalla
giunta regionale.  Per le prestazioni previste dal piano e per le
quali non siano state definite le relative tariffe, ai fini della
determinazione del  riferimento tariffario,  la giunta  regionale
procede sulla base delle tariffe vigenti per prestazioni analoghe
o affini ovvero degli effettivi costi di produzione. I cittadini,
esentati per motivi di reddito dalla compartecipazione alla spesa
sanitaria  ai   sensi  della   vigente  normativa,   possono,  se
l'istituzione privata  ne dichiara  l'accettazione,  delegare  la
stessa a riscuotere il rimborso spettante.

3. Alla  data di  pubblicazione del piano sanitario regionale, di
cui agli articoli 26 e 27, sono abrogati gli articoli 1, 2, 4, 5,
6, 7  ed 8 della legge regionale 6 aprile 1993, n. 23 "Assistenza
specialistica in forma indiretta".

Titolo IV
LA PROGRAMMAZIONE SANITARIA

ARTICOLO 26
(Il piano sanitario regionale)

1. Il piano sanitario regionale è lo strumento di programmazione
complessiva di settore con il quale la regione, in adeguamento al
piano sanitario  nazionale e  nell'ambito del programma regionale
di sviluppo  e delle  relative politiche  generali  di  bilancio,
definisce gli  obiettivi e  le  linee  di  governo  del  servizio
sanitario  regionale.

2. Il  piano  sanitario  regionale  ha  durata  triennale  ed  è
adottato con  deliberazione dal  consiglio regionale, su proposta
della giunta  regionale, entro il 31 luglio dell'anno antecedente
al triennio  al quale  si riferisce   la  programmazione,  ed  è
comunque adeguato  alla legislazione vigente. In prima attuazione
si applicano le scadenze di cui all'articolo 38, comma 2.

3. All'aggiornamento  del piano  si provvede nelle forme e con le
cadenze  indicate   all'articolo  27.   Il  piano   ed   i   suoi
aggiornamenti sono  pubblicati  sul  Bollettino  Ufficiale  della
Regione Toscana;  a decorrere  dalla  data  di  pubblicazione  si
applicano le disposizioni in esso contenute.

ARTICOLO 27
(I contenuti del piano  sanitario regionale)

1. Il  piano sanitario  regionale definisce  per il  triennio  di
riferimento:

a) i  livelli di assistenza, da assicurare in condizioni uniformi
   sul territorio  regionale, definiti  sulla base  di indicatori
   epidemiologici, clinici  e strutturali,  con la specificazione
   delle prestazioni da garantire a tutti i soggetti assistibili,
   tenuto conto delle prevedibili disponibilità;
b) le  risorse finanziarie,  necessarie ad assicurare per ciascun
   anno del triennio i livelli di assistenza;
c) i  criteri di  riparto delle  risorse finanziarie  alle unità
   sanitarie  locali   e  le  modalità  di  compensazione  della
   mobilità sanitaria infraregionale;
d) le  quote di  anticipazione alle  aziende ospedaliere  di  cui
   all'articolo 4,  comma 7,  lettera  a)  del  decreto  delegato
   nonchè eventuali  vincoli di  utilizzo delle  risorse per  le
   aziende sanitarie;
e) le    priorità  di    intervento  ai  fini  del  riequilibrio
   territoriale  delle   dotazioni  di   servizi  sanitari,   del
   miglioramento delle  condizioni  di  fruizione  da  parte  dei
   cittadini e  dei livelli  qualitativi e  di  efficienza  delle
   prestazioni nonchè  per il superamento di condizioni critiche
   evidenziate anche dagli indicatori epidemiologici e clinici;
f) gli  indicatori di verifica per la qualità delle prestazioni,
   per l'efficienza  dei servizi  e per i carichi di lavoro delle
   aziende sanitarie;
g) i  criteri sulla  base dei  quali le  unità sanitarie  locali
   individuano le  istituzioni sanitarie  private che  esercitano
   funzioni integrative di quelle pubbliche;
h) i  progetti obiettivo  da  realizzare  tramite  l'integrazione
   funzionale ed  operativa dei  servizi sanitari  e di quelli di
   assistenza sociale di competenza degli enti locali;
i) le azioni programmate di rilievo regionale di cui al comma 3.

2. Il piano sanitario regionale provvede inoltre agli adempimenti
ad esso  riservati  dalla  presente  legge.  Il  piano  sanitario
determina altresì,  congiuntamente per  il livello delle aziende
sanitarie e  per  quello  regionale,  gli  assetti  organizzativi
concernenti  le   attività  che  interessano  il  settore  della
epidemiologia e  della prevenzione con particolare riferimento al
problema della nutrizione.

3.  Nell'ambito  del  piano  sanitario  regionale  sono  adottate
specifiche azioni  programmate, finanziate  con apposite  risorse
vincolate. Tali  azioni sono  realizzate dalle  aziende sanitarie
nell'ambito dei  piani attuativi  aziendali;  delle  risorse  non
utilizzate entro  i termini  indicati dalle  medesime azioni,  si
tiene  conto   in  sede   di  adozione  delle  successive  azioni
programmate.

4. Il    piano  sanitario  regionale  individua  apposita  azione
programmata per il recepimento delle tematiche bioetiche connesse
al trattamento  sanitario, di  cui alla legge regionale 13 agosto
1992, n. 37.

5. Le  disposizioni di cui al comma 1, lettere a), b), c), d), f)
e g), e quelle di cui al comma 2, assumono la forma e gli effetti
di piano  di indirizzo  ai  sensi  dell'articolo  7  della  legge
regionale 9  giugno 1992,  n. 26  "Prima attuazione  dell'art. 48
dello Statuto".  Tali disposizioni  costituiscono vincolo per gli
atti amministrativi di competenza delle aziende sanitarie.

6. Le  disposizioni di  cui al  comma 1,  lettere b),  c), ed i),
assumono la   forma  e gli  effetti di  piani programma  ai sensi
dell'articolo 9 della legge regionale 9 giugno 1992, n. 26.

7. I contenuti di cui al comma 1, lettere h) ed i), sono di norma
aggiornati annualmente. All'aggiornamento dei rimanenti contenuti
del piano sanitario  regionale si provvede, di norma, con cadenza
triennale.

8.  La   regione  ai   fini  dell'elaborazione   degli  atti   di
programmazione  regionale   ricerca   la   collaborazione   delle
università toscane.

ARTICOLO 28
(L'attuazione del  piano sanitario regionale)

1. Il  piano  sanitario  regionale  si  realizza  sul  territorio
regionale attraverso  i piani  attuativi delle  aziende sanitarie
regionali, di  cui all'articolo 5, comma 1, della legge regionale
29 giugno 1994, n. 49.

2. La  giunta regionale  cura l'attuazione  del  piano  sanitario
regionale e, a tal fine:

a) indirizza  la formazione dei piani attuativi e delle relazioni
   sanitarie, anche  attraverso l'emanazione  di  linee  guida  a
   carattere tecnico  operativo e di schemi tipo per la redazione
   degli elaborati;
b) controlla la conformità dei piani attuativi alle disposizioni
   del piano  sanitario regionale emanando eventuali prescrizioni
   di adeguamento.

3.  Nell'attuazione  del  piano  sanitario  regionale  la  giunta
regionale si  avvale, secondo  le  rispettive  competenze,  anche
degli organismi consultivi regionali di cui all'articolo 5, comma
5, della legge regionale 29 giugno 1994, n. 49.

ARTICOLO 29
(I piani attuativi e le relazioni sanitarie aziendali)

1.  Le   aziende  sanitarie   regionali  adottano   metodiche  di
funzionamento basate  sulla pianificazione delle attività, sulla
verifica e  revisione  continua  della  qualità  e  su  costanti
controlli interni di gestione, al fine di assicurare attività di
livello qualitativo conforme alla domanda espressa dall'utenza ed
alla  qualificazione   degli  operatori,  di  favorire  l'impiego
razionale e  controllato delle  risorse disponibili con dotazioni
strumentali e  tecnologiche adeguate  e con la massima efficienza
gestionale.

2. Il  piano attuativo  è lo strumento di pianificazione tramite
il quale  l'azienda sanitaria regola le proprie attività su base
triennale e  determina analiticamente  la programmazione  per  il
primo anno  di riferimento del triennio. Il piano attuativo viene
adottato annualmente,  secondo  il  principio  dello  scorrimento
triennale  dal  direttore  generale,  sentito  il  consiglio  dei
sanitari.

3.  Il   piano  attuativo,   in   esecuzione   delle   linee   di
pianificazione regionale  e sulla  base degli  indirizzi ricevuti
dalla conferenza dei sindaci tramite il suo esecutivo:

a) definisce  gli  obiettivi    e  i  risultati  di  gestione  da
   raggiungere;
b) individua   gli  strumenti  ed  i  sistemi  per  il  controllo
   qualitativo e gestionale dei risultati;
c) definisce,  in  rapporto  agli  obiettivi  determinati  ed  ai
   livelli di assistenza da raggiungere, le attività da svolgere
   attribuendole,  anche   in   relazione   alle   modalità   di
   svolgimento, alle proprie strutture;
d) definisce  le necessità di risorse materiali e di personale e
   le loro modalità di reperimento, nonchè i programmi generali
   di utilizzo  degli strumenti  contrattuali e di incentivazione
   della produttività del personale;
e) attribuisce le risorse alle proprie strutture organizzative ed
   individua le  quote di  attività integrativa  per le quali è
   previsto il ricorso ad altri soggetti pubblici e privati;
f) definisce  i piani  di investimento  per  il  potenziamento  e
   l'ammodernamento   strutturale   e   per   l'acquisizione   di
   tecnologie sanitarie  sulla base  delle risorse assegnate e di
   quelle comunque disponibili a questo fine.

4. La  relazione  sanitaria  e  lo  strumento  tramite  il  quale
l'azienda sanitaria  fornisce alla  regione ed  agli enti  locali
interessati notizie  circa l'andamento  degli indicatori previsti
dalla pianificazione  locale  e  regionale,  espone  i  risultati
conseguiti in  termini  di  miglioramento  della  qualità  delle
attività  e  dei  servizi,  di  efficacia  ed  efficienza  degli
interventi,  di   consolidamento  degli  esiti  gestionali  e  di
prospettive  di   sviluppo  del   conseguimento  degli  obiettivi
determinati a livello locale e regionale. è adottata annualmente
dal  direttore  generale,  sviluppando  la  partecipazione  delle
strutture  organizzative  e  dei  relativi  responsabili,  ed  è
sottoposta al parere del consiglio dei sanitari.

5. Entro  il 30  settembre la  conferenza dei  sindaci approva il
piano attuativo  locale di cui all'articolo 6 comma 3 della legge
regionale 29  giugno 1994, n. 49, esamina il bilancio pluriennale
di previsione  ed il bilancio di esercizio e rimette al direttore
generale ed alla giunta regionale le relative osservazioni.

6.  Entro   il  30  giugno  il  direttore  generale  dell'azienda
ospedaliera trasmette  il piano  attuativo aziendale  alla giunta
regionale, che  lo approva,  acquisito il parere della conferenza
sanitaria regionale  di cui  all'art.  5,  comma  6  della  legge
regionale 29  giugno 1994,  n. 49.  Ai fini dell'acquisizione del
parere il  presidente della conferenza provvede alla convocazione
della medesima  entro cinque giorni dal ricevimento del piano; la
conferenza si esprime comunque entro i successivi 20 giorni.

7. Il  direttore generale della unità sanitaria locale è tenuto
ad adottare il piano attuativo entro il 30 giugno.

8. Il  mancato rispetto  da parte  dei direttori  generali  delle
aziende sanitarie  dei termini  di cui ai commi 6 e 7, nonchè di
quelli previsti  dalle disposizioni  vigenti per l'adozione degli
atti  di   bilancio,  comporta   comunque  l'applicazione   delle
disposizioni  di   cui  all'articolo  18,  comma  6  della  legge
regionale 29 giugno 1994, n. 49.

Titolo V
DISCIPLINA DEI CONTROLLI

ARTICOLO 30
(Approvazione degli atti fondamentali delle aziende sanitarie)

1. Sono  soggetti al controllo della giunta regionale gli atti di
cui all'articolo 5, comma 3 della legge regionale 29 giugno 1994,
n. 49.  Tali atti  acquistano efficacia dopo l'approvazione della
giunta regionale.

2. Entro  40 giorni dal ricevimento degli atti di cui al comma 1,
la giunta  regionale delibera l'approvazione dei medesimi oppure,
previa convocazione  del  direttore  generale,  la  richiesta  di
modifiche. Nel caso di richiesta di modifiche la giunta regionale
assegna un  termine per gli adempimenti; decorso infruttuosamente
tale termine l'atto si intende decaduto.

3. Sugli  atti adottati  dalle aziende  sanitarie  a  seguito  di
richiesta  di   modifiche,  la   giunta  regionale  si  pronuncia
definitivamente entro 30 giorni dal ricevimento degli stessi.

Titolo VI
PRINCIPI PER IL FINANZIAMENTO DELLE AZIENDE SANITARIE REGIONALI

ARTICOLO 31
(La determinazione del fabbisogno)

1. Annualmente  la giunta  regionale procede  alla determinazione
del fabbisogno  delle  aziende  sanitarie  ed  alla  stima  delle
risorse   disponibili    per   l'esercizio    successivo,    alla
individuazione di  eventuali  manovre  da  porre  in  essere  per
assicurare l'equilibrio tra fabbisogno e risorse, ivi compresa la
proposta di  eventuali apporti  aggiuntivi a  carico del bilancio
regionale.

2. La  determinazione di  cui al  comma 1 è condotta altresì in
riferimento al  fabbisogno complessivo per gli investimenti sulla
base delle  effettive necessità  di mantenimento  e sviluppo del
patrimonio strumentale  e strutturale, tenuto conto delle risorse
in conto  capitale  disponibili  a  carico  del  fondo  sanitario
nazionale o  di quelle  comunque attribuite  dallo stato, nonchè
delle possibili  evoluzioni dell'autofinanziamento  aziendale  da
autorizzare,  nell'ambito   dei   piani   attuativi,   ai   sensi
dell'articolo 3,  comma 5,  lettera  f),  punto  2)  del  decreto
delegato, fermo restando l'obiettivo che le risorse da assicurare
per gli investimenti non possono essere comunque complessivamente
inferiori al  5% della  spesa di  parte  corrente  dell'esercizio
precedente, al netto di quella farmaceutica.

3. Sulla  base degli  indirizzi impartiti dal consiglio regionale
per la  formazione del  piano  la  giunta  regionale  elabora  la
proposta di  direttive per  la formazione dei bilanci, nonchè il
progetto di  riparto delle  risorse.  Il  direttore  generale  è
comunque tenuto  ad adeguarsi  alla normativa  contabile ed  alle
disposizioni del piano sanitario regionale.

ARTICOLO 32
(Il finanziamento delle unità sanitarie locali)

1. Annualmente  la giunta  regionale provvede,  sulla base  delle
disposizioni del piano sanitario regionale, all'assegnazione alle
unità sanitarie  locali delle  risorse finanziarie  di cui  agli
articoli 11 e 12 del decreto delegato attribuite o assegnate alla
regione e  degli eventuali  apporti  aggiuntivi  determinati  con
legge di bilancio.

2. L'assegnazione è disposta per quota capitaria, corretta sulla
base dei bisogni sanitari espressi dal territorio e degli effetti
indotti dalla mobilità rilevata.

3. L'assegnazione  delle risorse  alle  unità  sanitarie  locali
avviene sulla base di quelle complessive indicate al comma 1, con
detrazione delle seguenti quote:

a) le  somme  anticipate  alle    aziende  ospedaliere  ai  sensi
   dell'articolo 33;
b) le  somme necessarie  per il  finanziamento degli  istituti di
   ricovero e cura a carattere scientifico;
c) una quota da destinare al fondo di riserva.

ARTICOLO 33
(Il finanziamento delle aziende ospedaliere)

1. La  quota di  cui all'articolo  32, comma  3  lettera  a),  è
costituita:

a) dall'anticipazione  di cui all'articolo 4, comma 7, lettera a)
   del decreto delegato, nella misura fissata dal piano sanitario
   regionale;
b) da  una quota  pari  ai  costi  programmati  per  le  funzioni
   obbligatorie non  valutabili  a  prestazione,  previste  dalla
   presente legge  e per  quelle ulteriori  individuate dal piano
   sanitario regionale.

2. Fatta salva la determinazione del corrispettivo attribuito per
le funzioni  di cui  al comma  1, lettera  b), per tutte le altre
prestazioni sono  corrisposte, per  le  attività  effettivamente
svolte, somme  determinate sulla base delle tariffe fissate dalla
giunta regionale.
Le somme di cui al presente comma sono poste a carico delle varie
unità sanitarie  locali in  relazione  all'ambito  di  residenza
degli utenti.

3. L'azienda  ospedaliera determina  le tariffe  per le attività
relative ai  servizi integrativi forniti a pagamento, nonchè per
quelle  connesse   all'esercizio  della  libera  professione  dei
dipendenti. Le  attività  connesse  all'esercizio  della  libera
professione non possono eccedere, per l'attività di ricovero, il
10% delle  attività complessivamente programmate e, comunque, di
quelle   effettivamente    svolte   dalla    relativa   struttura
organizzativa aziendale.

4. L'ammontare complessivo delle somme trasferite per l'attività
di  ricovero  ai  sensi  del  comma  2,  ivi  comprese  le  somme
anticipate per  il medesimo  titolo ai  sensi del  comma 1,  e di
quelle  corrisposte   dalle  unità   sanitarie  locali,  per  le
attività specialistiche  a favore  di pazienti  non in regime di
ricovero,  non   può  comunque   eccedere  il  valore  economico
determinato sulla  base delle  tariffe e  relativo alle attività
programmate complessivamente  per i  medesimi titoli  nell'ambito
del piano attuativo.

5. Al  superamento del  vincolo di  cui al  comma  4,  la  giunta
regionale adotta  una valutazione  differenziata delle tariffe in
relazione al  variare della incidenza dei vari fattori produttivi
in relazione  ai carichi  di lavoro,  allo scopo  di contenere le
prestazioni eccedenti,  con particolare  riferimento a  quelle di
minore contenuto tecnologico e innovativo.

Titolo VII
DISPOSIZIONI TRANSITORIE

ARTICOLO 34
(Norme in materia di personale)

1. In  sede di  prima assegnazione, il personale dipendente delle
unità sanitarie  locali estinte  è confermato  nella posizione,
nel profilo  e nella disciplina, ove prevista, occupati alla data
di entrata  in vigore  della presente  legge; ogni  dipendente è
confermato  nella   sede  di  servizio  occupata,  mantenendo  la
posizione funzionale  ed organizzativa  già attribuita alla data
del 31 dicembre 1994.

2. Alla  data del  1 gennaio  1995  i  direttori  generali  delle
aziende ospedaliere, nonchè quelli delle unità sanitarie locali
interessate dalle  operazioni di scorporo di cui all'articolo 23,
comma 8  della legge  regionale 29 giugno 1994, n. 49, provvedono
alla assegnazione  del personale secondo le disposizioni ed entro
i termini stabiliti dai piani approvati dalla giunta regionale ai
sensi del  citato articolo 23, commi 8 e 9, della legge regionale
29 giugno 1994, n. 49.

3. Per  le modificazioni  organizzative di  cui all'articolo  38,
comma 4  il direttore  generale delle aziende sanitarie può, nel
rispetto delle  disposizioni emanate  dalla giunta  regionale  in
materia  di  mobilità,  disporre  l'assegnazione  d'ufficio  del
personale, attribuito  in sede di prima assegnazione ai sensi dei
commi 1 e 2.

4. Per le medesime finalità di cui al comma 3 e fino ai sei mesi
successivi  all'approvazione   del  regolamento,   il   direttore
generale provvede  alle assegnazioni,  verificata l'esistenza dei
requisiti corrispondenti a quelli necessari per la partecipazione
ad un concorso relativo al posto attribuito.

5. Entro trenta giorni dall'approvazione del regolamento generale
con la  procedura di  cui all'articolo  38, comma  5, le  aziende
sanitarie   provvedono    alla   costituzione   delle   strutture
organizzative professionali  previste con  il regolamento.  A tal
fine il direttore generale procede ai seguenti adempimenti:

a) conferisce    gli  incarichi    di    responsabilità  di  cui
   all'articolo 7,  tenuto conto  delle opzioni esercitate, entro
   la data  di approvazione del regolamento, dal personale di cui
   all'articolo 15, comma 4 del decreto delegato;
b) procede  all'attribuzione del  personale alle  nuove strutture
   organizzative  entro   le  disponibilità   risultanti   dalle
   dotazioni organiche definite dal medesimo regolamento.

In prima  applicazione gli incarichi di cui all'articolo 7, comma
3,  possono  essere  attribuiti  al  personale  in  soprannumero,
inquadrato    nella     posizione    funzionale    corrispondente
all'undicesimo  livello,   anche  per   il   personale   di   cui
all'articolo 15 del decreto delegato.

6. La giunta regionale, sentite le aziende sanitarie interessate,
può disporre  trasferimenti di personale sulla base di mobilità
volontaria, in  presenza di  situazioni  di  particolare  rilievo
familiare o personale.

ARTICOLO 35
(Graduatorie, concorsi e comandi)

1. Le  autorizzazioni alla  copertura dei posti concesse entro il
31 dicembre  1994, sono  utilizzate fino  alla conclusione  delle
procedure di  mobilità o  di  quelle  concorsuali.  Le  relative
graduatorie vengono approvate dal direttore generale dell'azienda
sanitaria  interessata   il  quale   provvede  ad   assegnare  il
personale.  Qualora   la  graduatoria   interessi  più   aziende
sanitarie, l'assegnazione  del personale  avverrà d'intesa fra i
direttori generali.

2. Le  graduatorie dei  concorsi, ancora  esistenti e valide alla
data del  31  dicembre  1994,  sono  utilizzate  fino  alla  loro
scadenza anche per l'attribuzione di incarichi e supplenze.

3. Le  assunzioni conseguenti  alle disposizioni  di cui ai commi
precedenti, avvengono nel rispetto delle norme vigenti al momento
nel quale vengono disposte.

4. Il  personale che  alla data  del  1  gennaio  1995  operi  in
posizione di  comando presso  le unità sanitarie locali estinte,
è inquadrato  nell'azienda sanitaria  ove presta servizio, salvo
rinuncia al comando da formulare entro il 28 febbraio 1995.

ARTICOLO 36
(Criteri per la definizione dei rapporti attivi e passivi facenti
capo alle preesistenti unità sanitarie locali)

1. Entro  il 30  aprile 1995  i direttori  generali delle  unità
sanitarie locali,  nominati ai sensi dell'articolo 17 della legge
regionale 29  giugno 1994,  n. 49,  provvedono  alla  rilevazione
delle attività  relative alle  unità sanitarie locali confluite
nella azienda  in ordine  alle quali  è maturato  il titolo alla
riscossione,   nonchè    delle   passività   costituite   dalle
obbligazioni giuridicamente e contabilmente assunte.

2. Il  risultato finanziario  accertato alla data del 31 dicembre
1994, è  certificato dal  collegio dei  revisori  e  costituisce
titolo  per   le  procedure   di  liquidazione   delle   relative
contabilità.

3. Il  provvedimento di  ricognizione di cui al comma 1, adottato
dal  direttore   generale,  unitamente  alla  certificazione  del
collegio dei  revisori, sarà  sottoposto all'approvazione  della
giunta regionale.

4. Ai  fini delle procedure di liquidazione delle contabilità di
cui al  comma 2,  su proposta  del direttore generale dell'unità
sanitaria  locale  la  giunta  regionale  nomina  un  commissario
liquidatore  che,   avvalendosi  delle   strutture  organizzative
dell'unità sanitaria  locale, provvede  ad adottare  gli atti di
liquidazione inerenti  i pagamenti  e le riscossioni, attenendosi
alla direttive  che in  tal senso  saranno emanate  dalla  giunta
regionale.

5. Le  unità sanitarie  locali di  nuova istituzione  subentrano
nelle procedure  di gara in corso alla data del 31 dicembre 1994;
le relative  obbligazioni fanno  carico alla gestione dell'unità
sanitaria locale e dell'azienda ospedaliera secondo le rispettive
competenze.

6. I  finanziamenti regionali  finalizzati all'adeguamento  ed al
potenziamento  tecnologico   delle  strutture  sanitarie  e  agli
investimenti nei  settori dell'edilizia  ospedaliera e  sanitaria
territoriale, non  ancora utilizzati  alla data  del 31  dicembre
1994,  sono  iscritti,  secondo  la  rispettiva  competenza,  nei
bilanci delle costituende unità sanitarie locali e delle aziende
ospedaliere e  sono utilizzati  per la  copertura delle  relative
obbligazioni.

ARTICOLO 37
(Contratti e convenzioni)

1. Le  unità sanitarie  locali di  nuova  istituzione  ai  sensi
dell'articolo 2  della legge  regionale 29  giugno 1994,  n.  49,
subentrano  nei   rapporti  attivi  e  passivi  instaurati  dalle
precedenti unità  sanitarie locali.  Nel caso  di contratti  che
interessino anche  le aziende  ospedaliere di  cui all'articolo 4
della legge  regionale 29  giugno 1994,  n.  49,  fatti  salvi  i
contratti di  cui al comma 2, l'unità sanitaria locale è tenuta
all'esecuzione del  contratto anche  nei  confronti  dell'azienda
ospedaliera, fermi  restando i  conseguenti rapporti  finanziari,
semprechè non si determinino novazioni dei rapporti contrattuali
tra le aziende sanitarie interessate ed i terzi.

2.   Fatti salvi  i diritti  dei  terzi,  il  direttore  generale
dell'unità  sanitaria   locale  è  tenuto,  ove  richiesto  dal
direttore generale  dell'azienda ospedaliera,  alla  cessione  di
contratti concernenti  forniture, somministrazioni  o servizi che
interessano  esclusivamente   strutture  o   attività  confluite
nell'azienda ospedaliera.

3. Al  fine di raggiungere condizioni uniformi e nel rispetto dei
vincoli finanziari  previsti dalla normativa statale e regionale,
i direttori generali delle aziende sanitarie possono rinegoziare,
con lo  stesso soggetto,  i contratti  in corso  di esecuzione ad
eccezione di  quelli che  si  esauriscono  nel  corso  del  primo
semestre del 1995.

4. Per  le finalità  di cui  al comma  precedente,  i  direttori
generali possono  rinegoziare con i privati contraenti condizioni
uniformi   di    esecuzione   per   la   medesima   fornitura   o
somministrazione, semprechè  i contratti  non si esauriscano nel
corso del primo semestre 1995.

5. Fatti  salvi gli  effetti  giuridici  derivanti  da  eventuali
risoluzioni o  adeguamenti contrattuali, il diniego a rinegoziare
dei soggetti  di cui  ai commi 3 e 4, è notificato dal direttore
generale  alla   giunta  regionale  che  provvede  alla  relativa
annotazione sull'albo di cui all'articolo 3 della legge regionale
1  settembre   1988, n.  71  "Modifiche  alla  LR   n.  68/1980 -
Disciplina della utilizzazione del patrimonio, della contabilità
e dei contratti delle Unità Sanitarie Locali".

6. Fatto  salvo quanto  previsto all'articolo  24, comma 4, della
legge regionale  29 giugno 1994, n. 49, entro il 30 giugno 1995 i
direttori  generali  delle  unità  sanitarie  locali  provvedono
all'affidamento del servizio di tesoreria.

7. Fino  all'affidamento di  cui al  comma 6,  la continuità del
servizio di  tesoreria è,  comunque, assicurata tramite apposito
raggruppamento bancario  costituito  dagli  istituti  di  credito
tesorieri delle  unità sanitarie  locali confluite  nella  nuova
azienda  sanitaria.   Gli  istituti   suddetti   partecipano   al
raggruppamento con  quote percentuali corrispondenti al volume di
risorse  finanziarie   amministrate  nel  corso  del  1993  dalle
rispettive  unità  sanitarie  locali  estinte.  Le  funzioni  di
capofila sono  assunte dall'istituto di credito che partecipa per
la  maggior   quota.  Al   servizio  di  tesoreria  si  applicano
condizioni non  superiori  a  quelle  più  favorevoli  praticate
dall'istituto capofila.  In caso di recesso dal raggruppamento di
uno o più istituti, le quote di partecipazione al raggruppamento
sono rideterminate proporzionalmente.

8. La gestione del servizio di tesoreria dell'azienda ospedaliera
è assicurata,  fino alla  stipula della nuova convenzione, entro
il termine  massimo di  cui al  comma 6, dall'istituto di credito
tesoriere della  unità sanitaria  locale sul  cui territorio  è
ubicato il presidio ospedaliero principale dell'azienda medesima.

ARTICOLO 38
(Norma finale)

1. All'entrata  in vigore  della presente  legge sono abrogate la
legge  regionale   6  dicembre  1984,  n.  70,  "Piano  Sanitario
Regionale 1984-1986  e Piano  Regionale dei Servizi Sociali 1984-
1986." e  la legge  regionale 30 aprile 1990, n. 61 "Modifiche ed
integrazioni  della  legge  regionale  6  dicembre  1984,  n.  70
concernente il  piano sanitario  regionale ed  il piano regionale
dei servizi sociali".

2. Fino  all'approvazione del  piano sanitario  regionale di  cui
agli articoli 26 e 27, adottato ai sensi dell'articolo 1, comma 5
del decreto  delegato, il  consiglio regionale, su proposta della
giunta regionale, nelle materie demandate dalla presente legge al
piano sanitario regionale impartisce apposite direttive.

3. Salvo  quanto disposto  dall'articolo 39, comma 2, all'entrata
in vigore  della presente  legge cessano  di avere  efficacia  le
norme  della  legge  regionale  9  aprile  1990,  n.  38,  "Nuove
disposizioni in  materia di organizzazione delle unità sanitarie
locali", incompatibili  con la  presente legge.  Per  le  aziende
sanitarie che  abbiano conseguito  l'approvazione del regolamento
non si applicano comunque le disposizioni della legge regionale 9
aprile 1990,  n. 38,  in contrasto  con le  disposizioni in  esso
contenute.

4.  Fino   alla  nomina  del  direttore  generale  delle  aziende
sanitarie di nuova istituzione, le medesime sono amministrate dai
commissari di  cui all'articolo 23, comma 4 della legge regionale
29  giugno   1994,  n.   49,  assistiti,  per  le  nuove  aziende
ospedaliere, dai  commissari di  cui all'articolo  23,  comma  9,
della medesima  legge regionale. Dalla data della nomina e fino a
quella di immissione nelle funzioni i direttori generali nominati
completano i  processi di  unificazione di  cui  all'articolo  24
della legge  regionale 29  giugno 1994,  n.  49,  ed  avviano  la
costituzione delle  nuove aziende  ospedaliere, anche mediante la
costituzione  di   strutture  provvisorie   di  supporto  per  lo
svolgimento della propria attività.
Dalla  medesima  data  e  fino  alla  data  di  approvazione  del
regolamento, qualunque  modificazione dell'assetto  organizzativo
delle aziende  sanitarie  è  soggetta  ad  autorizzazione  della
giunta  regionale.   Dalla  data   di  immissione  nelle  proprie
funzioni, ed  entro trenta  giorni  dalla  stessa,  il  direttore
generale procede alla nomina dei membri della direzione aziendale
di cui  all'articolo 19  della legge regionale 29 giugno 1994, n.
49.

5. In  prima applicazione il regolamento generale è adottato, in
forma provvisoria, dal direttore generale entro il termine di cui
all'articolo 18,  comma 4,  della legge regionale 29 giugno 1994,
n. 49,  e trasmesso  alla giunta  regionale per l'approvazione di
cui all'articolo  30.  Il  regolamento  come  sopra  adottato  è
sottoposto al  parere del  consiglio dei sanitari nella seduta di
insediamento e  nuovamente trasmesso  alla giunta  regionale  per
l'approvazione definitiva.

6. Fino  alla nomina dei collegi dei revisori di cui all'articolo
20 della  legge regionale  29 giugno  1994, n. 49, le funzioni di
collegio dei revisori dei conti per le unità sanitarie locali di
nuova istituzione,  sono svolte  dal collegio  straordinario  dei
revisori, di  cui all'articolo  24, comma  6 della medesima legge
regionale. Per  le aziende  ospedaliere, le  stesse funzioni sono
svolte dal  collegio  straordinario  dei  revisori  della  unità
sanitaria locale  estinta nella  quale  è  ubicato  il  presidio
ospedaliero principale della costituenda azienda. Nei casi in cui
tale collegio  coincida con  quello come sopra individuato per la
unità sanitaria  locale di nuova istituzione, svolge le funzioni
di collegio dei revisori dei conti per la stessa unità sanitaria
locale, fino  alla nomina  del collegio  di cui  all'articolo  20
della  legge  regionale  29  giugno  1994,  n.  49,  il  collegio
straordinario dei revisori di cui all'articolo 24, comma 6, della
medesima legge  regionale 29  giugno  1994,  n.  49,  dell'unità
sanitaria locale con il maggior volume di risorse finanziarie fra
quelle nelle  quali non è ubicato il presidio ospedaliero di una
delle aziende  ospedaliere di nuova istituzione. Alla data del 31
dicembre 1994  sono soppressi i collegi straordinari dei revisori
di cui  all'articolo 24,  comma 6,  della legge regionale citata,
diversi da quelli individuati dal presente comma.

ARTICOLO 39
(Abrogazioni)

1. A far data dal 1 gennaio 1995 sono abrogate:

a) la  legge  regionale  3  settembre  1992,  n.  48  "Disciplina
   transitoria del  controllo sugli  atti delle  USL", salvo  gli
   articoli 7, 8 e 9, che restano in vigore fino all'approvazione
   della legge regionale di cui all'articolo 27, comma 1, lettera
   c) della legge regionale 29 giugno 1994, n. 49.
b) la legge regionale 20 ottobre 1992, n. 50 "Modifiche  alla  LR
   n. 48/92  concernente  disciplina  transitoria  del  controllo
   sugli atti delle USL".

Sono altresì abrogate tutte le norme regionali incompatibili con
la presente legge.

2. A far data dal 31 dicembre 1995 è abrogata la legge regionale
9 aprile 1990 n. 38, ad esclusione dell'articolo 80.

ARTICOLO 40
(Relazioni sindacali)

1. Le disposizioni della presente legge sono attuate nel rispetto
dei  diritti  di  informazione,  consultazione  e  contrattazione
sindacale previsti  dalle vigenti  norme statali  e  regionali  e
dagli accordi di lavoro.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 2 gennaio 1995

FRATINI
(incaricato con DPGR 18/06/1993, n. 340)

La presente  legge è  stata approvata dal Consiglio Regionale il
29 novembre  1994 e  deve  considerarsi  vistata  per  decorrenza
termini a norma art. 127 della Costituzione.



USL
ORDINAMENTO

