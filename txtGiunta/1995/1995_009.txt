Disposizioni in  materia  di  procedimento  amministrativo  e  di
accesso agli atti.

Il Consiglio Regionale ha approvato il 14-12-1994
Il Commissario del Governo ha apposto il visto il 14-1-1995
Il Presidente  della Giunta  Regionale promulga la seguente legge
regionale:

Titolo I
IL PROCEDIMENTO AMMINISTRATIVO

Capo I
DISPOSIZIONI GENERALI

ARTICOLO 1
(Oggetto della legge)

1. La presente legge, in attuazione dell'art. 60 dello statuto ed
in conformità  con i principi della legge 7 agosto 1990, n. 241,
detta  la   disciplina  per   lo  svolgimento   dei  procedimenti
amministrativi di  competenza della regione al fine di assicurare
l'efficacia,  l'economicità   e   la   trasparenza   dell'azione
amministrativa.

2. Ai  fini  di  cui  al  comma  precedente,  la  presente  legge
disciplina altresì  la conoscibilità  degli atti amministrativi
regionali, sia  da parte  della  collettività  che  dei  singoli
interessati e  detta le  modalità con le quali gli atti medesimi
sono disponibili presso gli uffici regionali.

ARTICOLO 2
(Il procedimento amministrativo regionale)

1.  Ai   fini  della  presente  legge,  costituisce  procedimento
amministrativo regionale il complesso di atti e di operazioni tra
loro funzionalmente  collegati  e  preordinati  all'adozione,  da
parte dell'amministrazione  regionale, di  un atto amministrativo
finale.

2.  L'atto   amministrativo  finale   e  conclusivo   dell'azione
amministrativa  regionale.   Esso  può   anche  costituire  fase
intermedia   di    un   procedimento   più   ampio   preordinato
all'adozione, da  parte di  un'altra pubblica amministrazione, di
un atto  amministrativo  definitivamente  conclusivo  dell'azione
amministrativa.

3. Ai  fini della  presente legge,  i procedimenti amministrativi
regionali  sono   individuati  con   deliberazione  della  giunta
regionale,   previo    parere   del    comitato   tecnico   della
programmazione.

4.  Le  disposizioni  della  presente  legge  si  applicano,  ove
compatibili,  anche   ai  procedimenti   amministrativi  che   si
concludono, anzichè  con un  atto, con una attività materiale o
una mera operazione.

ARTICOLO 3
(Procedimenti complessi)

1. Atti ed operazioni di un procedimento amministrativo regionale
possono  essere   posti  in  essere  anche  da  soggetti  diversi
dall'amministrazione regionale,  cui compete  comunque l'adozione
dell'atto finale.

2. Salvo  che non  sia diversamente stabilito, nei casi di cui al
precedente comma,  le disposizioni  della presente  legge non  si
applicano alle  fasi del  procedimento di competenza dei soggetti
diversi dall'amministrazione regionale.

ARTICOLO 4
(Semplicità e informalità)

1. I  procedimenti sono  disciplinati dalla  legge, dagli atti di
attuazione della  legge e  dagli atti  organizzativi  interni  di
carattere generale.

2.  I   procedimenti  amministrativi  sono  disciplinati  secondo
criteri di  semplicità e  informalità in  modo da  garantire la
massima economicità  dell'azione amministrativa  e nel  contempo
assicurare  la   tutela  delle   esigenze  cui   rispondono   gli
adempimenti procedimentali.

3.  Il   singolo  procedimento  non  può  essere  aggravato  con
adempimenti istruttori  ulteriori rispetto  a quelli  previsti in
via generale  per i  procedimenti del  medesimo tipo,  salvo  che
sussistano  esigenze   straordinarie,   da   motivare   nell'atto
conclusivo.

Capo II
LA RESPONSABILITÀ

ARTICOLO 5
(Unità organizzativa responsabile)

1.  Per  ciascun  tipo  di  procedimento  è  individuata,  quale
responsabile, una unità organizzativa interna.

2. L'unità  organizzativa responsabile  costituisce, all'interno
degli  uffici  regionali,  la  struttura  di  riferimento  per  i
procedimenti attribuiti alla sua responsabilità.

3. L'individuazione  dell'unità organizzativa  responsabile, ove
non sia  già prevista  da specifiche  leggi regionali  ovvero in
atti da  queste richiamate,  e deliberata  dalla giunta regionale
con le modalità di cui al terzo comma dell'art. 2.

4.  Possono   essere  individuate   quali  unità   organizzative
responsabili:

a) i servizi;
b) le  strutture equiparate  al servizio  ai  sensi  della  legge
   regionale generale in materia di ordinamento degli uffici;
c) le unità operative complesse e organiche.

5. Per  i procedimenti  per i  quali  non  è  stata  individuata
l'unità organizzativa  responsabile ai sensi del terzo comma, la
responsabilità  spetta   al  servizio   competente,   ai   sensi
dell'ordinamento interno,  ad adottare l'atto conclusivo ovvero a
proporne l'adozione agli organi di direzione politica.

ARTICOLO 6
(Individuazione)

1.   È    individuata   quale   responsabile   un'unica   unità
organizzativa per  l'intero procedimento,  anche se  il  medesimo
comprende fasi di competenza di strutture interne diverse.

2.   L'attribuzione    della   responsabilità    non    comporta
modificazioni   alle   competenze   delle   strutture   operative
regionali.  L'unità   organizzativa  responsabile   e  le  altre
eventuali strutture  interessate al  procedimento,  continuano  a
svolgere, nel  medesimo, le  attività che  ad esse  competono ai
sensi dell'ordinamento interno.

3.  Di   norma  è   individuata  quale   responsabile   l'unità
organizzativa competente,  in  conformità  con  le  disposizioni
dell'ordinamento  interno,  ad  adottare  l'atto  conclusivo  del
procedimento  ovvero   a  proporne   l'adozione  agli  organi  di
direzione politica.

4. Quando  la fase  di avvio del procedimento è di competenza di
una unità  organizzativa diversa  da quella responsabile, a tale
diversa  unità   organizzativa  è   attribuita  la  provvisoria
responsabilità del  procedimento,  fino  all'acquisizione  degli
atti   da   parte   dell'unità   organizzativa   definitivamente
responsabile.

5.  Per   i  procedimenti   finalizzati  all'adozione   di   atti
amministrativi da  parte del  consiglio  regionale,  su  proposta
della  giunta   regionale,   sono   individuate,   quali   unità
organizzative responsabili,  le strutture  operative della giunta
regionale.

ARTICOLO 7
(Responsabile del procedimento)

1.  Il  dirigente  o  il  funzionario,  preposto,  anche  in  via
sostitutiva,   alla   unità   organizzativa   responsabile   del
procedimento,  ai  sensi  dell'art.  6,  e  il  responsabile  del
procedimento medesimo.

2. La  responsabilità del  procedimento può essere affidata dal
soggetto  di   cui  al   precedente  comma  ad  altro  dipendente
appartenente alla  medesima unità organizzativa di qualifica non
inferiore alla settima.

ARTICOLO 8
(Responsabilità del procedimento e del contratto)

1.  Salvo  che  non  sia  diversamente  stabilito,  il  dirigente
responsabile del  contratto ai  sensi dell'art.  9  della  LR  25
giugno 1981,  n. 54  è altresì  responsabile  del  procedimento
amministrativo previsto  dalla medesima  legge quale  presupposto
dell'attività contrattuale della regione.

2. L'unità  organizzativa  responsabile  è  il  servizio  o  la
struttura equiparata  cui è  assegnato il  dirigente di  cui  al
precedente comma.

ARTICOLO 9
(Funzioni)

1. Il responsabile del procedimento:

a) provvede,  con le modalità previste dall'ordinamento interno,
   agli  adempimenti  procedimentali  di  competenza  dell'unità
   organizzativa alla  quale è  addetto, adottando  gli atti  ed
   esercitando le  attività che rientrano nelle sue attribuzioni
   e proponendo quanto esula da queste ultime al funzionario o al
   dirigente competente;
b) esercita  funzioni  di  impulso  in  ordine  agli  adempimenti
   procedimentali di  competenza di  altre unità  organizzative,
   secondo le  modalità conseguenti  alle proprie  attribuzioni,
   provvedendo   direttamente   o   proponendo   gli   interventi
   sollecitatori al funzionario o dirigente competente;
c) svolge  compiti di  informazione relativamente a tutte le fasi
   del procedimento, ivi compresi gli atti di cui all'art. 18.

2. Le  funzioni di  informazione di  cui alla precedente lett. c)
sono svolte  principalmente nei confronti dei terzi interessati e
riguardano sia  le fasi  procedimentali che si svolgono presso la
unità organizzativa  di appartenenza  del responsabile,  sia  le
fasi che  si svolgono  presso altre  strutture regionali o presso
altre pubbliche amministrazioni; per tali fasi il responsabile, a
richiesta dell'interessato, è tenuto ad acquisire notizie presso
i soggetti competenti.

Capo III
AVVIO DEL PROCEDIMENTO

ARTICOLO 10
(Modalità dell'avvio)

1. I procedimenti sono iniziati d'ufficio o ad istanza di parte.

2. Il  procedimento inizia  ad istanza  di parte  nei casi in cui
l'ordinamento vigente  prevede la  presentazione  di  un'istanza,
comunque  denominata,   e   l'obbligo   dell'amministrazione   di
provvedere in merito all'istanza medesima.

3. Nei  casi di  cui al  comma precedente, il procedimento inizia
con il  ricevimento dell'istanza  da parte  dell'amministrazione,
nella data che risulta ai sensi del successivo art. 13.

4. Fuori  dei casi  di cui  al secondo  comma, il procedimento è
avviato d'ufficio. L'avvio è d'ufficio anche se si è presentata
un'istanza, qualora  non  sussista  l'obbligo  di  provvedere  in
merito all'istanza medesima.

5. L'avvio  d'ufficio del procedimento è obbligatorio quando, ai
sensi della  normativa vigente,  l'amministrazione è  tenuta  ad
avviare il  procedimento medesimo  al verificarsi  di determinate
circostanze ovvero in date prestabilite.

6. Nei  casi di  cui al  precedente comma, il procedimento inizia
nella data  prestabilita ovvero in quella in cui si verificano le
circostanze previste.

7.  Qualora   il  verificarsi   delle  circostanze  debba  essere
accertato, il procedimento inizia dalla data dell'accertamento.

8. Fuori  dei casi  di cui  al quinto comma l'avvio d'ufficio del
procedimento       costituisce       facoltà       discrezionale
dell'amministrazione. Il  procedimento si  intende avviato  dalla
data del  primo atto  formale dell'amministrazione, significativo
della volontà di iniziare il procedimento.

ARTICOLO 11
(Mancato avvio del procedimento)

1. Nei  casi in cui il procedimento inizia su istanza di parte e,
unitamente a  quest'ultima, devono  essere prodotti,  a cura  del
richiedente, atti  e documenti determinati, la mancata produzione
dei medesimi  può  comportare  il  differimento  dell'avvio  del
procedimento.

2. L'amministrazione  provvede  a  richiedere  la  documentazione
mancante all'interessato,  con  l'avviso,  ove  occorra,  che  il
procedimento  avrà   inizio  dalla  data  di  ricevimento  della
documentazione richiesta.

3. Restano  ferme le  ipotesi in  cui, ai  sensi dell'ordinamento
vigente, la  mancata produzione  dei  documenti,  contestualmente
all'istanza,   comporta   l'inammissibilità   o   la   decadenza
dell'istanza medesima.

ARTICOLO 12
(Esposti e segnalazioni)

1. Salvo  che non  sia altrimenti  disposto,  gli  esposti  e  le
segnalazioni che  pervengono all'amministrazione  regionale  sono
valutate, agli  effetti della  presente legge, esclusivamente nei
casi in cui, sulla base delle circostanze ivi indicate, risultino
finalizzate all'attivazione  di  un  procedimento  amministrativo
regionale.

2. Nei  casi di  cui al  precedente comma, l'unità organizzativa
competente ai sensi dell'ordinamento interno cura gli adempimenti
pre-istruttori al  fine di  valutare  se  il  procedimento  debba
essere avviato.

3. Le  disposizioni di  cui  al  precedente  comma  si  applicano
altresì qualora  siano  presentate  istanze  per  le  quali  non
sussiste l'obbligo  di provvedere  e il procedimento debba essere
iniziato d'ufficio ai sensi del quarto comma dell'art. 10.

ARTICOLO 13
(Protocollo regionale degli atti)

1. Ciascuno dei dipartimenti della giunta regionale, degli uffici
del genio  civile e l'ufficio del comitato regionale di controllo
hanno un proprio protocollo.

2. Gli  atti si  intendono ricevuti  dalla data  che risulta  dal
protocollo di cui al primo comma.

3. Il ricevimento della posta indirizzata alla Regione Toscana è
organizzato in  modo da assicurarne la tempestiva trasmissione al
dipartimento e  ufficio,  fra  quelli  di  cui  al  primo  comma,
competente a riceverla.

4. La  giunta regionale  organizza  il  protocollo  regionale  in
conformità con le disposizioni di cui al presente articolo.

Capo IV
PARTECIPAZIONE

ARTICOLO 14
(Contenuto)

1. I  soggetti legittimati  ai sensi del successivo art. 15 hanno
diritto di  partecipare al procedimento amministrativo al fine di
tutelare gli interessi di cui sono portatori.

2.  La   partecipazione  si   realizza,  di   norma,  tramite  la
presentazione di  memorie e  documenti, che  l'amministrazione è
tenuta  a   valutare,  in  conformità  con  quanto  previsto  al
successivo art. 21.

3.  Costituiscono   strumenti  per  l'esercizio  del  diritto  di
partecipazione:

a) l'informazione  circa l'avvio  del procedimento  ai sensi  dei
   successivi artt. 16 e 17;
b) l'accesso  agli atti del procedimento, ai sensi del successivo
   titolo II, capo IV.

4.  Sono  fatte  salve  le  diverse  forme  di  partecipazione  a
specifici provvedimenti  previste dalle  leggi che disciplinano i
procedimenti medesimi.

ARTICOLO 15
(Soggetti)

1. Hanno diritto di partecipare al procedimento:

a) coloro  nei cui    confronti  l'atto  finale  produce  effetti
   diretti;
b) coloro  che possono  ricevere dal medesimo atto un pregiudizio
   relativamente   a   interessi   giuridicamente   rilevanti   e
   differenziati rispetto alla collettività;
c) coloro  che devono  intervenire al procedimento ai sensi delle
   leggi che disciplinano i singoli procedimenti amministrativi.

2. Tra  i soggetti  di cui  alla lett.  b) del  primo comma  sono
compresi anche  le associazioni,  i comitati e gli altri soggetti
collettivi relativamente  agli interessi  diffusi  di  cui  siano
portatori.

ARTICOLO 16
(Comunicazione dell'avvio del procedimento)

1. L'avvio  del procedimento  è comunicato ai soggetti di cui al
primo comma,  lett. a)  e c)  dell'art. 15 nonché, qualora siano
individuati    sulla     base    degli     atti    in    possesso
dell'amministrazione, ai  soggetti  di  cui  alla  lett.  b)  del
medesimo primo comma.

2. La  comunicazione di  avvio è  personale nei  casi in  cui la
medesima interessi,  ai sensi del primo comma, un numero limitato
di destinatari,  di cui  siano conosciuti  identità e  recapito,
nonché in  ogni altro  caso in  cui l'amministrazione lo ritenga
opportuno; fuori di tali ipotesi, la comunicazione è pubblica.

ARTICOLO 17
(Modalità)

1.  La  comunicazione  personale  è  effettuata  tramite  avviso
scritto, trasmesso, per posta o con altri mezzi, all'interessato.

2. La comunicazione pubblica è effettuata, di regola, tramite la
pubblicazione nel  Bollettino Ufficiale della regione di apposito
avviso o  dell'atto del  procedimento contenente  gli elementi di
cui  al   successivo  art.  18.  Restano  salve  le  altre  forme
prescritte dalla  normativa che  disciplina  i  singoli  tipi  di
procedimento.

3. In  casi particolari,  dell'avvio del procedimento può essere
data ulteriore  informazione tramite  inserzione nei quotidiani a
maggior diffusione locale e nazionale o con altre modalità.

ARTICOLO 18
(Contenuto della comunicazione)

1. La comunicazione dell'avvio del procedimento deve precisare:

a) il  procedimento amministrativo di cui trattasi nonché l'atto
   finale cui il medesimo è finalizzato;
b) l'unità  organizzativa   responsabile,  il    nominativo  del
   responsabile del procedimento e i rispettivi recapiti;
c) il termine entro il quale il procedimento deve concludersi;
d) l'avvertenza  che i  destinatari della stessa possono prendere
   visione  degli   atti  e  presentare  memorie  e  documenti  e
   l'indicazione delle  relative modalità,  ivi compresa la data
   entro la  quale la  presentazione è  ammessa,  ai  sensi  del
   successivo art. 21.
e) le modalità per il ricevimento e l'autenticazione delle firme
   e  dei   documenti  ai  sensi  del  successivo  art.  30,  ove
   necessario.

ARTICOLO 19
(Tempi)

1. La  comunicazione è effettuata entro 10 giorni dall'avvio del
procedimento determinato ai sensi del precedente art. 10.

2. La comunicazione è effettuata anche successivamente, comunque
prima dell'adozione dell'atto finale:

a) qualora  i soggetti  destinatari siano  stati individuati  nel
   corso del procedimento;
b) quando  debba  essere  assicurata,  nella  fase  iniziale,  la
   riservatezza del  procedimento, in  rapporto alla  tipologia e
   alle finalità di quest'ultimo;
c) in  tutti gli altri casi in cui non si è potuto procedere nel
   termine di cui al primo comma.

3.  Nei  casi  di  cui  al  precedente  comma,  lett.  c),  nella
comunicazione è  dato atto  del ritardo  della medesima  e delle
relative motivazioni.

ARTICOLO 20
(Casi di esclusione)

1. La comunicazione dell'avvio del procedimento non è effettuata
per i  procedimenti che  iniziano ad  istanza di parte, quando il
termine fissato  per i  medesimi è  pari o  inferiore  a  trenta
giorni,  nonché  in  tutti  gli  altri  casi  in  cui  vi  siano
particolari  esigenze   di  celerità,   da  motivare   nell'atto
conclusivo del procedimento.

2. La  comunicazione non è altresì effettuata qualora, ai sensi
della  legislazione  vigente,  siano  previste  altre  forme  per
realizzare  la   conoscenza  del  procedimento  e  consentire  la
partecipazione  degli  interessati,  ivi  compresi  gli  atti  di
contestazione degli addebiti, comunque denominati.

3.  Le   forme  di   conoscenza  di   cui  al   precedente  comma
sostituiscono  la   comunicazione   purché   contengano   almeno
l'indicazione   dell'unità    organizzativa   responsabile   del
procedimento e il rispettivo recapito.

ARTICOLO 21
(Presentazione e valutazione  delle memorie e documenti)

1.  L'amministrazione  è  tenuta  a  valutare  le  memorie  e  i
documenti, presentati dai soggetti legittimati ai sensi dell'art.
15, che  contengono elementi  di fatto  o di diritto rilevanti ai
fini istruttori  e che  siano stati presentati entro i termini di
cui al terzo comma.

2. Le  memorie e  i documenti  sono trasmessi al responsabile del
procedimento o  al diverso  soggetto indicato nella comunicazione
di  avvio,   per  posta  o  con  altri  mezzi  ovvero  consegnati
personalmente. In  quest'ultimo caso  il  soggetto  competente  a
riceverli ne rilascia ricevuta.

3. La  trasmissione o  la consegna devono essere effettuate entro
la data  a tal  fine indicata  nella comunicazione  di avvio  del
procedimento e  comunque in  tempo utile  affinché  la  relativa
valutazione  non   comporti  un  ritardo  nella  conclusione  del
procedimento medesimo.

4. La data indicata nella comunicazione è stabilita tenuto conto
della  durata   complessiva  del   procedimento  e   delle  altre
circostanze rilevanti,  in modo  da assicurare  la congruità del
termine assegnato agli interessati.

5.  Resta   salva  la  facoltà  dell'amministrazione  di  tenere
comunque conto  dei documenti  e delle  memorie pervenuti oltre i
termini di  cui al  terzo comma,  nei  casi  in  cui  i  medesimi
riguardino elementi che, ai sensi della normativa vigente, devono
essere  obbligatoriamente   accertati  dagli   uffici   ai   fini
dell'adozione dell'atto.

6. La  disposizione di cui al precedente comma non si applica nei
casi di cui al secondo comma del successivo art. 34.

7. Sono  fatti salvi  i diversi  tempi di presentazione previsti,
per i singoli procedimenti, dalla normativa vigente.

ARTICOLO 22
(Competenza)

1. Gli  adempimenti dell'amministrazione  di cui al presente capo
sono a  cura del responsabile del procedimento che vi provvede in
conformità con le disposizioni dell'art. 9.

2.  Il   responsabile  provvede   direttamente  all'invio   della
comunicazione personale.

3.  Qualora   sia  stata  individuata  una  unità  organizzativa
provvisoriamente  responsabile,   ai  sensi   del  quarto   comma
dell'art. 6, agli adempimenti di cui ai precedenti commi provvede
il  responsabile   provvisorio.  La  relativa  documentazione  è
trasmessa, unitamente agli atti del procedimento, al responsabile
definitivo.
Nei casi  di cui al precedente comma, il responsabile definitivo,
ricevuti gli  atti, provvede, ove occorra, all'integrazione delle
comunicazioni già effettuate.

ARTICOLO 23
(Ambito di applicazione)

1. Le disposizioni concernenti la partecipazione non si applicano
ai procedimenti  tributari nonché  ai  procedimenti  finalizzati
all'adozione di  atti normativi o a contenuto generale, ovvero di
atti di programmazione o di pianificazione territoriale, che sono
regolati, in materia, dalle leggi che li disciplinano.

2. Dette  disposizioni non  si applicano altresì ai procedimenti
relativi all'esercizio  delle funzioni di controllo sugli atti di
altre pubbliche amministrazioni o comunque relativi all'esercizio
di   funzioni    attinenti   rapporti    istituzionali   con   le
amministrazioni medesime o rapporti a questi ultimi assimilabili.
Nei procedimenti  di cui  al precedente  comma la  partecipazione
degli enti  pubblici interessati  è realizzata  con le modalità
previste  dalle  disposizioni  che  disciplinano  i  procedimenti
medesimi.

Capo V
TERMINE DI CONCLUSIONE DEL PROCEDIMENTO

ARTICOLO 24
(Modalità di individuazione del termine)

1. Per ciascun provvedimento sono fissati i termini entro i quali
deve essere  adottato l'atto  conclusivo e compiuti gli ulteriori
eventuali adempimenti per l'efficacia di quest'ultimo.

2. Il  termine è  predeterminato dalla  legge o  dagli  atti  di
attuazione  della   legge  ovvero,   in  mancanza,  dalla  giunta
regionale ai sensi del successivo art. 25.

3. Qualora  il  termine  non  sia  predeterminato  ai  sensi  del
precedente comma,  l'atto conclusivo del procedimento deve essere
adottato  entro   sessanta  giorni  dall'avvio  del  procedimento
medesimo ovvero, per i procedimenti che si concludono con un atto
del  consiglio   regionale,  entro   centocinquanta  giorni.  Gli
ulteriori  eventuali   adempimenti   integrativi   dell'efficacia
dell'atto devono essere compiuti nei successivi dieci giorni.

4. Qualora la legge o gli atti di attuazione prevedano un termine
soltanto per  alcune fasi  del procedimento,  la giunta regionale
integra tali  previsioni, con  le modalità  di cui al successivo
art. 25.

5. Nei  casi di  cui  al  precedente  comma,  in  mancanza  delle
integrazioni  da  parte  della  giunta  regionale,  per  le  fasi
procedimentali non disciplinate, si applicano i termini di cui al
terzo comma.

ARTICOLO 25
(Determinazione da parte della giunta regionale)

1. La  giunta  regionale  fissa  i  termini  di  conclusione  dei
procedimenti con  deliberazione adottata  in conformità  con  le
disposizioni del terzo comma dell'art. 2.

2. I  termini sono  fissati per  tipologia  di  procedimento,  di
regola individuando  un unico termine che comprende tutte le fasi
procedimentali, anche  se di  competenza di  strutture  regionali
diverse, fino all'adozione dell'atto conclusivo.

3.  Per   gli  eventuali   adempimenti  successivi   all'adozione
dell'atto e  integrativi dell'efficacia  di quest'ultimo  possono
essere fissati  appositi termini in rapporto alla tipologia degli
adempimenti  medesimi   e  applicabili   alla   generalità   dei
procedimenti.

4. Per  i procedimenti  che terminano  con un  atto del consiglio
regionale il  termine di  cui al secondo comma è individuato con
riferimento all'adozione  dell'atto di  proposta da  parte  della
giunta regionale.

5. Il successivo termine per l'adozione dell'atto finale da parte
del  consiglio  è  stabilito  con  deliberazione  del  consiglio
medesimo. In  mancanza, tale  termine è  fissato  in  centoventi
giorni decorrenti dalla data in cui il consiglio regionale riceve
la proposta della giunta.

6. Salvo che non sia diversamente stabilito dalla legge, gli atti
di attuazione  di cui al secondo comma dell'art. 24 si conformano
alle disposizioni di cui al presente articolo.

ARTICOLO 26
(Il termine nei procedimenti complessi)

1.  Il   principio  della  individuazione  di  un  termine  unico
comprensivo di  tutte le  fasi procedimentali, è realizzato, ove
possibile, anche con riferimento ai procedimenti complessi di cui
all'art. 3.

2. A tal fine, la giunta regionale, nello stabilire, ai sensi del
precedente art.  25, il  termine di conclusione del procedimento,
recepisce,  ove   disciplinata,  anche   la  durata   delle  fasi
procedimentali di competenza di altre pubbliche amministrazioni.

3. Ove  tale durata  non sia  determinata,  la  giunta  regionale
promuove intese  o altre forme di collaborazione con le pubbliche
amministrazioni interessate  per la  individuazione concordata di
un unico termine conclusivo del procedimento.

4. Fino  al raggiungimento  delle intese  di  cui  al  precedente
comma, il  termine del procedimento è stabilito per la sola fase
procedimentale di competenza regionale.

5. Nei  casi di  cui al  quarto  comma,  qualora  vi  siano  fasi
intermedie di  competenza di  altre pubbliche  amministrazioni il
termine stabilito  per gli  adempimenti regionali  è sospeso  in
conformità con il successivo art. 27.

ARTICOLO 27
(Decorrenza del termine e sospensione)

1. Il termine decorre dalla data di avvio del procedimento, salvo
che la  legge, i  relativi atti  di attuazione  ovvero la  giunta
regionale, nei casi di cui all'art. 25, dispongano diversamente.

2. Il  termine è  sospeso ogni  qualvolta gli  uffici  regionali
debbano acquisire,  per la  prosecuzione del procedimento, atti o
documenti da parte di soggetti privati ovvero, nei casi di cui al
quinto  comma   dell'art.  26,   da  parte   di  altre  pubbliche
amministrazioni.

3. La  sospensione opera  dalla data  in cui  l'ufficio regionale
competente  comunica  la  richiesta  al  terzo  e  cessa  con  il
ricevimento dell'atto o documento.
Qualora gli atti e i documenti siano richiesti a uno dei soggetti
destinatari della  comunicazione di avvio del procedimento, nella
richiesta è  fissata la  data entro  la quale  i medesimi devono
essere trasmessi ed è specificato l'effetto sospensivo di cui al
presente articolo.

Capo VI
ADEMPIMENTI ISTRUTTORI

ARTICOLO 28
(Accertamento di fatti, stati e qualità personali)

1. Qualora,  ai fini  del  procedimento  amministrativo,  debbano
essere accertati  fatti, stati  e qualità  personali di soggetti
privati, la  relativa certificazione  o la diversa documentazione
idonea ad  attestarli è  acquisita d'ufficio  o su presentazione
degli interessati.

2. Sono acquisite d'ufficio:

a) la  certificazione relativa all'assenza di procedimenti penali
   e di carichi pendenti;
b) le  certificazioni e,  in generale,  le  attestazioni  il  cui
   rilascio  è   di  competenza   della  stessa  amministrazione
   regionale, degli  enti dipendenti  e  delle  unità  sanitarie
   locali;
c) le  certificazioni di  competenza    delle    altre  pubbliche
   amministrazioni, nei  casi in cui per la relativa acquisizione
   siano operative tecnologie informatiche o telematiche.

3. Salvo  il caso  di cui  al  precedente  comma,  lett.  a),  le
certificazioni che  devono  essere  acquisite  d'ufficio  possono
essere prodotte spontaneamente dagli interessati.

ARTICOLO 29
(Dichiarazione sostitutiva)

1. Le certificazioni possono essere sostituite, nei casi previsti
dall'ordinamento  vigente,   da  dichiarazioni   sostitutive,  in
conformità con la legge 4 gennaio 1968, n. 15.

2. Entro sei mesi dall'entrata in vigore della presente legge, la
giunta regionale  provvede alla revisione dei casi per i quali è
ammessa  la   dichiarazione  temporaneamente   sostitutiva,  già
previsti dal  regolamento 13  febbraio 1990,  n. 1  e propone  al
consiglio regionale le conseguenti integrazioni di quest'ultimo.

3. È  comunque sempre  ammessa la  dichiarazione sostitutiva per
l'attestazione  di   fatti,  stati   e  qualità   personali  che
costituiscono requisiti  per  la  partecipazione  a  procedimenti
concorsuali di qualsiasi tipo.

4. Nei casi di cui al precedente comma resta fermo, relativamente
ai soli  soggetti beneficiari  dell'atto conclusivo, l'obbligo di
acquisire  le   certificazioni  prescritte,  prima  dell'adozione
dell'atto medesimo.

5.  È  altresì  sempre  ammessa  la  dichiarazione  sostitutiva
dell'atto notorio  per l'attestazione  di fatti, stati e qualità
personali che  siano a  diretta conoscenza  dell'interessato  nei
casi  in   cui  per   i  medesimi  non  sia  prevista,  ai  sensi
dell'ordinamento vigente, alcuna specifica certificazione.

ARTICOLO 30
(Autenticazione)

1. Per  ciascun  dipartimento  sono  individuati,  con  atto  del
coordinatore  del   dipartimento   d'intesa   con   i   dirigenti
responsabili  delle   strutture  interessate,  i  dipendenti,  di
qualifica non  inferiore alla  sesta, autorizzati  a ricevere  le
dichiarazioni sostitutive  nonché  ad  autenticare  la  relativa
sottoscrizione, nei  procedimenti di  competenza del dipartimento
medesimo.

2.  I  dipendenti  di  cui  al  precedente  comma,  ai  fini  del
procedimento  per   i  quali   sono  autorizzati  a  ricevere  le
dichiarazioni sostitutive, procedono altresì alla autenticazione
delle copie  dei  documenti  presentati  all'amministrazione,  ai
sensi del  secondo comma dell'art. 14 della legge 4 gennaio 1968,
n. 15.

3. Il  nominativo dei  dipendenti è  reso, di  norma, noto  agli
interessati nella comunicazione di avvio del procedimento.

ARTICOLO 31
(Acquisizione di pareri e valutazioni tecniche)

1. Ferma  restando la  determinazione del termine complessivo del
procedimento, ai  sensi del  secondo comma  dell'art. 25, qualora
debba essere  obbligatoriamente acquisito  il parere di un organo
consultivo regionale  ovvero le  valutazioni tecniche  di uffici,
organi o  enti regionali, è altresì fissato il termine entro il
quale il parere o le valutazioni tecniche devono essere trasmessi
alla struttura richiedente.

2. Salvo  che non  sia già stabilito dalla legge o dagli atti di
attuazione della legge, il termine per la trasmissione del parere
o delle  valutazioni tecniche  è fissato  dalla giunta regionale
con le  modalità di  cui al terzo comma dell'art. 2. In mancanza
il termine  si ritiene  determinato in  60 giorni  decorrenti dal
ricevimento della richiesta.

3. Il  termine di  cui al precedente comma è interrotto qualora,
entro la  scadenza, l'organo, l'ufficio o l'ente rappresenti, con
atto motivato,  ulteriori esigenze  istruttorie  e  ricomincia  a
decorrere  dalla  acquisizione  delle  notizie  o  dei  documenti
necessari, ove  richiesti, ovvero  dalla  data  della  originaria
scadenza.

4. Decorso inutilmente il termine fissato ai sensi dei precedenti
commi, il  parere o  le valutazioni  tecniche sono  richiesti  ad
altri soggetti  dotati di  equivalente qualificazione o capacità
tecnica  ovvero   il  procedimento  prosegue  senza  la  relativa
acquisizione.

5. Il  consiglio regionale,  entro dodici  mesi  dall'entrata  in
vigore della  presente legge,  individua, con regolamento, i casi
in cui,  in  relazione  agli  interessi  pubblici  coinvolti  nel
procedimento, la  disposizione di  cui al  quarto  comma  non  si
applica.

6. Il regolamento determina altresì gli eventuali altri soggetti
cui i  pareri e  le valutazioni  tecniche sono  richieste in  via
sostitutiva.

7. Il  regolamento dispone, in conformità con quanto previsto al
quinto e  sesto comma,  relativamente ai  procedimenti  attinenti
l'esercizio  di   funzioni  amministrative   nelle   materie   di
attribuzione regionale  ovvero delegate dallo Stato alla regione,
anche  se   i  procedimenti  stessi  o  singole  loro  fasi  sono
attribuite o delegate alla competenza degli enti locali.

8. Fino  all'adozione del  regolamento e  comunque non  oltre  la
scadenza del  termine di  cui al quinto comma, l'acquisizione dei
pareri e  delle  valutazioni  tecniche  rimane  obbligatoria,  in
conformità con le disposizioni vigenti.

ARTICOLO 32
(Ambito di applicazione)

1. Le disposizioni di cui all'art. 31 si applicano anche nel caso
di pareri  o valutazioni  tecniche obbligatori da parte di organi
consultivi non regionali.

2. Ai  fini di  cui  al  precedente  comma,  il  termine  per  la
trasmissione dei pareri o delle valutazioni tecniche è stabilito
dalla legge  o dal regolamento ovvero, in mancanza, è fissato in
novanta giorni  ai sensi del primo comma dell'art. 16 della legge
7 agosto 1990, n. 241.

Capo VII
CONCLUSIONE DEL PROCEDIMENTO

ARTICOLO 33
(Obbligo di conclusione)

1. I  procedimenti avviati  ai sensi  del secondo  o quinto comma
dell'art. 10  devono essere  conclusi, con  l'adozione degli atti
previsti   dall'ordinamento    vigente   quali   conclusivi   dei
procedimenti medesimi.

2. Devono  altresì essere  conclusi i procedimenti il cui avvio,
pur  costituendo,   in  base  all'ordinamento  vigente,  facoltà
discrezionale dell'amministrazione,  sia  stato  comunicato  agli
interessati ai sensi degli artt. 16 e 17.

3. Nei  casi di  cui al  precedente  comma,  il  procedimento  è
concluso ai  sensi del  primo comma  o comunque  con le  medesime
formalità dell'avvio.

ARTICOLO 34
(Superamento del termine)

1. La  scadenza del  termine non  preclude  l'adozione  dell'atto
conclusivo del  procedimento, ancorchè  in  ritardo.  L'adozione
dell'atto rimane obbligatoria nei casi previsti all'art. 33.

2. La  disposizione di cui al primo comma non si applica nei casi
in cui il termine è stabilito a pena di decadenza ovvero qualora
la legge  o il  regolamento adottato ai sensi del successivo art.
61  prevedano   che,  alla   scadenza  del  termine,  le  istanze
presentate dai  terzi si  intendono accolte  in  mancanza  di  un
espresso provvedimento di diniego.

3. Le  ragioni del  ritardo sono  motivate nell'atto  conclusivo,
salvo  che,   in  rapporto   alla  durata  del  procedimento,  il
superamento del termine risulti di entità irrilevante.

ARTICOLO 35
(Motivazione)

1. Gli  atti conclusivi  dei procedimenti  amministrativi  devono
essere motivati.

2. Devono  altresì essere  motivate le  decisioni  adottate  nel
corso  del  procedimento  destinate  ad  incidere  sul  contenuto
dell'atto conclusivo.

3. La motivazione consiste nella esposizione:

a) dei  presupposti  di  fatto  e  di    diritto  per  l'adozione
   dell'atto;
b) della  valutazione degli  interessi coinvolti nel procedimento
   effettuata dall'amministrazione, nel caso di atti di contenuto
   discrezionale.

4. Nell'ambito  della esposizione  degli elementi di cui al comma
precedente è  anche dato  atto delle risultanze dell'istruttoria
compiuta nonché  delle memorie  e dei  documenti  presentati  ai
sensi dell'art.  21 e dei risultati della relativa valutazione da
parte dell'amministrazione.

5. La  motivazione non  è richiesta per gli atti normativi e per
quelli a contenuto generale.

ARTICOLO 36
(Benefici finanziari)

1. Fermo  restando quanto  previsto dall'art.  35, gli atti con i
quali vengono  concessi benefici  finanziari, in qualsiasi forma,
devono contenere  espressa  motivazione  circa  l'osservanza  dei
criteri e  delle modalità  predeterminate per  le concessioni in
questione.

2. L'amministrazione  nell'ambito delle  finalità di trasparenza
di cui all'art. 1, cura l'estensione del principio del precedente
comma alla  generalità degli  atti che attribuiscono vantaggi ai
terzi, anche di natura non finanziaria.

3. Le  disposizioni dei  precedenti commi  non si  applicano agli
atti vincolati  ovvero agli  atti che  presuppongono accertamenti
meramente tecnici.

ARTICOLO 37
(Esecutività)

1. Salvo che le leggi regionali dispongano diversamente, gli atti
amministrativi  adottati  dagli  organi  regionali  e,  nei  casi
previsti dall'ordinamento  vigente, dai  dirigenti regionali sono
esecutivi dalla data di adozione.

2. Gli  atti amministrativi sottoposti al controllo preventivo di
legittimità sono  esecutivi secondo le disposizioni che regolano
tale controllo.

ARTICOLO 38
(Atti recettizi)

1. Fermo  quanto previsto dalla normativa vigente, sono recettizi
tutti gli  atti amministrativi  che contengono  ordini o  divieti
rivolti:

a) a soggetti nominativamente individuati;
b) a  collettività di  soggetti non  individuati ai  sensi della
   precedente   lett.    a)   ovvero   alla   generalità   degli
   amministrati.

2. Gli  atti di  cui al  primo comma  sono produttivi  di effetti
rispettivamente,  dalla   data  in   cui   sono   comunicati   al
destinatario ai  sensi del  successivo art.  39, nei  casi di cui
alla lett.  a), e  dalla data  in cui ne è dato pubblico avviso,
nei casi di cui alla lett. b).

2. Per  pubblico avviso  si  intende  qualsiasi  mezzo  idoneo  a
diffondere la  conoscenza dell'atto,  tra cui, in particolare, la
comunicazione tramite  gli organi  di stampa  e il sistema radio-
televisivo.

ARTICOLO 39
(Comunicazioni)

1. Gli  atti amministrativi  conclusivi del procedimento, qualora
abbiano quali  destinatari persone determinate, sono comunicati a
questi ultime  nelle forme  previste dalle leggi vigenti. Ove non
sia diversamente  prescritto, la  comunicazione  è  disposta  in
conformità alle disposizioni di cui all'art. 17.

2.  Qualora   il  contenuto   dell'atto   sia   sfavorevole   per
l'interessato, o  comunque, per  i procedimenti  che iniziano  ad
istanza  di  parte,  non  conforme  all'istanza,  nella  relativa
comunicazione deve  essere indicata la facoltà di ricorrere agli
organi giurisdizionali  o, in  via amministrativa,  al Presidente
della Repubblica.

3. Qualora,  ai sensi della normativa vigente, avverso l'atto sia
prevista la facoltà di ricorso in via amministrativa agli organi
regionali, nella  comunicazione è  dato  avviso  della  facoltà
medesima, dell'autorità  competente e del termine entro il quale
il ricorso può essere presentato.

Titolo II
CONOSCIBILITÀ DEGLI ATTI

Capo I
PUBBLICITÀ

ARTICOLO 40
(Atti amministrativi e documenti)

1. La  conoscenza degli  atti amministrativi si realizza mediante
la disponibilità dei relativi documenti.

2. Ai  fini della  presente  legge,  costituisce  documento  ogni
rappresentazione grafica, fotocinematografica, elettromagnetica o
di qualunque  altra specie  del contenuto  degli atti  di cui  al
primo comma.

ARTICOLO 41
(Atti soggetti a pubblicità)

1. Sono soggetti a pubblicità:

a) i provvedimenti conclusivi di procedimenti amministrativi;
b) gli atti amministrativi generali, in qualunque forma adottati,
   con i  quali si  dispone in  ordine alla  organizzazione degli
   uffici  regionali,   alle   modalità   di   svolgimento   dei
   procedimenti amministrativi,  alla conoscibilità  degli atti,
   alla applicazione  di norme  giuridiche,  ad  eccezione  degli
   ordini di  servizio dei  coordinatori e  dei responsabili  dei
   servizi e delle note ad esclusivo uso interno;
c) le  proposte di  legge e di regolamento e le altre proposte di
   atti amministrativi  trasmessi all'approvazione  del Consiglio
   regionale;
d) gli  altri atti  dell'amministrazione  regionale  di  cui  sia
   disposta la pubblicità in base all'ordinamento vigente.

2.  Ai  fini  di  cui  al  precedente  comma  sono  provvedimenti
amministrativi   gli    atti   amministrativi    consistenti   in
dichiarazioni di  volontà, di   scienza  o di giudizio, idonei a
produrre, ai  sensi dell'ordinamento vigente, determinati effetti
nella sfera giuridica di soggetti terzi.

ARTICOLO 42
(Pubblicazione nel Bollettino Ufficiale  della Regione)

1. Gli  atti di  cui al  precedente art.  41 sono  pubblicati nel
Bollettino Ufficiale della Regione.

2. La legge regionale individua gli atti per il quale è disposta
la pubblicazione  del testo integrale ovvero per estratto nonché
gli atti dei quali sono pubblicati soltanto gli estremi.

3. Entro dodici mesi dall'entrata in vigore della presente legge,
la  disciplina   del  Bollettino   Ufficiale  della   Regione  è
riordinata, con legge regionale, in conformità con i principi di
cui alla presente legge.
Fino all'entrata  in vigore  della legge  di riforma  di  cui  al
precedente  comma,   continuano  ad  applicarsi  le  disposizioni
vigenti in  ordine alla  pubblicazione degli  atti nel Bollettino
Ufficiale.

5. Salvo  che non  sia diversamente  disposto,  la  pubblicazione
degli atti nel Bollettino Ufficiale della Regione non sostituisce
la comunicazione  ai destinatari  degli atti  medesimi, ai  sensi
dell'art. 40.

6. Gli  atti di  cui sia  dato pubblico avviso ai sensi del terzo
comma dell'art.  38,  sono  comunque  pubblicati  nel  Bollettino
Ufficiale della  Regione, ove  tale pubblicazione sia prevista ai
sensi della legge regionale.

ARTICOLO 43
(Conoscenza degli atti soggetti a pubblicità)

1.  Chiunque   ha  diritto  di  conoscere  gli  atti  soggetti  a
pubblicità ai  sensi dell'art. 41 nonché, in quanto compatibile
con le disposizioni del successivo art. 44, gli atti negli stessi
richiamati.

2. La integrale pubblicazione degli atti nel Bollettino Ufficiale
della Regione realizza la conoscenza di cui al primo comma.

3. La  giunta regionale e il consiglio regionale determinano, per
le  rispettive   strutture,  gli   uffici  presso   i  quali  gli
interessati possono  consultare  il  Bollettino  Ufficiale  della
Regione.

4. Per la estrazione di copia si osservano le modalità di cui al
successivo art. 47.

5. Gli  atti di  cui all'art. 41 non pubblicati integralmente nel
Bollettino Ufficiale  nonché gli  atti amministrativi  regionali
richiamati in atti soggetti a pubblicità sono conoscibili con le
modalità di cui al successivo capo II.

6. La Giunta regionale promuove ulteriori strumenti di conoscenza
degli atti  di cui  all'art. 41  anche tramite l'utilizzazione di
strumenti informatici,  in conformità  con  il  DLgs 12 febbraio
1993, n. 39 e con le altre disposizioni che regolano la materia.

ARTICOLO 44
(Limiti alla pubblicità)

1. Al  fine  di  salvaguardare  la  riservatezza  dei  terzi,  la
pubblicità è esclusa qualora gli atti:

a) contengano notizie sulla situazione sanitaria, professionale o
   finanziaria delle  persone fisiche  o comunque sulla loro vita
   privata, la  cui divulgazione  potrebbe comportare una lesione
   alla  dignità  delle  persone  medesime  ovvero  impedire  od
   ostacolare la loro partecipazione, sotto qualsiasi forma, alla
   vita sociale;
b) contengano  notizie sull'attività  di gruppi,  associazioni e
   altri soggetti collettivi la cui divulgazione, particolarmente
   in rapporto  alle finalità  dell'ente ovvero  ai requisiti di
   appartenenza, potrebbe  comportare  una  lesione  immediata  e
   diretta degli interessi sociali;
c) contengano  informazioni di carattere industriale, commerciale
   e  finanziario   relative  ad   imprese  determinate   la  cui
   divulgazione potrebbe ostacolare l'attività di impresa ovvero
   alterare la situazione del mercato o dei rapporti con le altre
   imprese.

2. La  esclusione della  pubblicità  è  motivatamente  disposta
nell'atto medesimo ovvero, per determinate tipologie di atto, con
deliberazione della  giunta regionale  o del consiglio regionale,
secondo le rispettive competenze.

3. Ferma  restando l'esclusione  della pubblicità,  è  comunque
data conoscenza  della adozione  degli atti  di cui  al  presente
articolo, nei  modi stabiliti  dalla legge  regionale di  cui  al
terzo comma dell'art. 42.

4. Sono  altresì esclusi  dalla pubblicità gli atti per i quali
la legislazione  vigente prevede il segreto o comunque il divieto
di divulgazione.

Capo II
DIRITTO DI ACCESSO

ARTICOLO 45
(Disposizioni generali)

1. L'accesso ai documenti amministrativi costituisce lo strumento
per  realizzare   la  conoscenza   degli  atti   non  soggetti  a
pubblicità ai sensi del precedente capo I.

2. Il  diritto di accesso, salvo i casi di cui al successivo capo
IV,  si   esercita   dopo   la   conclusione   del   procedimento
amministrativo e  ha ad  oggetto tutti  gli atti  amministrativi,
anche interni,  formati dalla  regione ai  fini del  procedimento
medesimo nonché, nei casi di cui al successivo art. 46, gli atti
formati da altre pubbliche amministrazioni o da privati.

ARTICOLO 46
(Altri atti conoscibili)

1. La  Regione  consente,  tramite  l'esercizio  del  diritto  di
accesso, anche  la conoscenza  degli  atti  formati  dai  privati
qualora:

a) siano  specificamente richiamati  nella motivazione  dell'atto
   amministrativo regionale  o comunque  costituiscano, ai  sensi
   dell'ordinamento vigente, elemento necessario del procedimento
   amministrativo e presupposto del relativo atto finale;
c) si  tratti di  domande, istanze  o altri  atti dai quali siano
   derivati, in  base all'ordinamento vigente, forme di silenzio-
   accoglimento o  altri  istituti  che  comunque  consentano  la
   produzione degli  effetti cui  è preordinato il procedimento,
   anche senza l'adozione di un provvedimento amministrativo.

2. Sono  altresì conoscibili, tramite l'esercizio del diritto di
accesso, gli atti formati da altre pubbliche amministrazioni, nei
casi di cui al primo comma, lett. a), nonché, le decisioni della
commissione di  controllo sull'amministrazione  regionale  e  gli
atti regionali cui si riferiscono.

ARTICOLO 47
(Visione ed estrazione di copie)

1.   L'accesso    si   esercita    tramite   visione   da   parte
dell'interessato del  documento  in  originale  ovvero  in  copia
conforme presso  gli uffici  competenti ai  sensi del  successivo
art. 52 e alla presenza di personale regionale incaricato.

2. L'interessato  può prendere  appunti e trascrivere in tutto o
in parte i documenti in visione.

3. Salvo  che non sia diversamente disposto dalla presente legge,
gli interessati  possono estrarre copia dei documenti ai quali è
consentito l'accesso.

4.  Su   richiesta  degli   interessati,  la  copia  può  essere
effettuata dagli uffici regionali.

5. Su  richiesta degli  interessati, gli  uffici possono altresì
trasmettere ai  medesimi la  copia per posta ovvero per messaggio
facsimile o con altri strumenti anche informatici.

6. La  giunta regionale e il consiglio regionale determinano, per
gli atti  di rispettiva  competenza, le modalità per il rimborso
delle spese  sostenute per  il  rilascio  delle  copie  da  parte
dell'amministrazione nonché,  nei casi  di cui  al quinto comma,
delle spese per la trasmissione delle medesime.

7. Il  rilascio e la trasmissione di copie agli enti pubblici non
è subordinato ad alcuna forma di rimborso delle spese.

ARTICOLO 48
(Legittimazione all'accesso)

1. L'accesso  è consentito  ai soggetti  titolari  di  interessi
differenziati giuridicamente rilevanti ai fini della tutela degli
interessi medesimi  nonché alle  associazioni, ai  comitati e ad
altri soggetti  collettivi per  la tutela degli interessi diffusi
di cui sono portatori, ai sensi del loro ordinamento interno.

2.   L'accesso    è   altresì    consentito   alle    pubbliche
amministrazioni per  gli atti  la cui  conoscenza sia  funzionale
allo svolgimento delle loro competenze.

ARTICOLO 49
(Limitazioni ad esclusione dell'accesso)

1. L'accesso può essere limitato tramite:

a) il differimento del relativo esercizio;
b) l'esclusione della facoltà di estrarre copia dei documenti.

2. Le  limitazioni di  cui al  precedente  comma  possono  essere
disposte anche  con riferimento  ad una  parte soltanto dell'atto
per il  quale è  richiesto l'accesso,  quando  tale  limitazione
parziale è  sufficiente per  tutelare  le  esigenze  di  cui  ai
successivi art. 50 e 51.

3. L'accesso è escluso nei casi di cui al quarto comma dell'art.
44.

ARTICOLO 50
(Differimento dell'accesso)

1.  Il   differimento  dell'accesso   è   disposto   quando   la
divulgazione  degli   atti  potrebbe   impedire   od   ostacolare
l'ulteriore corso dell'attività amministrativa.

2. Nei casi di cui al comma precedente l'accesso è differito per
il  tempo   strettamente  necessario   ad  evitare  le  possibili
turbative.

ARTICOLO 51
(Esclusione delle copie)

1. Al  fine di  evitare la divulgazione del contenuto degli atti,
nei  casi   in  cui   sussista  l'esigenze  di  salvaguardare  la
riservatezza dei  terzi, ai  sensi del  primo comma  all'art. 44,
l'accesso è  esercitato senza  la facoltà di estrarre copia dei
documenti in visione.

2. Entro  6 mesi  dall'entrata in vigore della presente legge, la
giunta regionale  e il  consiglio  regionale,  per  gli  atti  di
rispettiva competenza, individuano, con propria deliberazione, le
categorie di  atti per i quali sussistono o possono sussistere le
esigenze di tutela della riservatezza di cui al primo comma.

3. Resta  comunque  salva  la  facoltà  dell'amministrazione  di
disporre la  limitazione per  casi particolari non compresi nelle
categorie individuate ai sensi del secondo comma. La disposizione
è presa con lo stesso atto di cui si limita la divulgazione.

4. Sono  comunque soggetti  alla limitazione  di cui  al presente
articolo, gli  atti per  i quali  è esclusa  la pubblicazione ai
sensi dell'art. 44.

5. Fino all'adozione delle deliberazioni di cui al secondo comma,
la limitazione  dell'accesso per la tutela della riservatezza dei
terzi è  disposta  per  le  singole  richieste  di  accesso,  in
conformità ai criteri di cui all'art. 44.

Capo III
ESERCIZIO DELL'ACCESSO

ARTICOLO 52
(Uffici competenti)

1. L'accesso può essere richiesto:

a) al responsabile del procedimento;
b) all'Ufficio  Segreteria della  Giunta regionale  per gli  atti
   adottati dalla  Giunta medesima  nonché per gli altri atti di
   cui l'Ufficio  debba provvedere  alla tenuta  e  archiviazione
   sulla base dell'ordinamento vigente;
c) all'Ufficio  di Gabinetto per gli atti adottati dal Presidente
   della giunta regionale;
d) alle  altre strutture  organizzative individuate  dalla Giunta
   regionale e  dal Consiglio  regionale per  i rispettivi  atti,
   delle quali è data conoscenza ai sensi del primo comma, lett.
   b) dell'art. 41.

ARTICOLO 53
(Procedura formale)

1.  L'accesso   è  richiesto   mediante  domanda   scritta   con
l'indicazione degli  estremi dell'atto  o comunque degli elementi
che ne consentano la individuazione.

2. Salvo che si tratti di atti soggetti al regime di pubblicità,
nella domanda è altresì indicato il titolo della legittimazione
all'accesso da parte del richiedente nonché la motivazione della
richiesta in rapporto alla tutela degli interessi di cui all'art.
48.

3. La  domanda è  inviata all'amministrazione  regionale  ovvero
consegnata  personalmente   agli  uffici   competenti,   che   ne
rilasciano apposita  ricevuta, anche ai fini di cui al successivo
nono comma.

4.  Qualora  l'accesso  sia  richiesto  da  persona  giuridica  o
comunque da  un soggetto collettivo, la domanda è presentata dal
legale  rappresentante   ovvero  dal   diverso  soggetto  a  ciò
autorizzato ai sensi dell'ordinamento interno del richiedente.

5. La concessione, l'esclusione, il differimento o la limitazione
dell'accesso sono disposti dal responsabile del procedimento, ove
competente in  base all'ordinamento interno, ovvero dal dirigente
preposto all'unità organizzativa competente.

6. Qualora  la richiesta  sia presentata  agli uffici di cui alle
lett. da  b) a d) dell'art. 52, sull'accesso dispone il dirigente
responsabile dell'ufficio medesimo ovvero il dirigente competente
in base all'ordinamento interno.

7. I  dirigenti competenti sono tenuti a disporre sulla richiesta
di accesso con atto motivato.

8. La concessione dell'accesso può anche essere reso nella forma
di cui al successivo art. 54.

9. Trascorsi  trenta giorni  dal  ricevimento  della  domanda  di
accesso,  senza  che  l'amministrazione  si  sia  pronunciata  la
richiesta si  intende rifiutata,  agli effetti  di cui  al quinto
comma dell'art. 25 della legge 7 agosto 1990, n. 241.

ARTICOLO 54
(Procedura informale)

1. Oltre  che con  le procedure  di cui  al precedente  art.  53,
l'accesso  può   essere  richiesto   in  via   informale,  anche
verbalmente, agli  uffici competenti,  indicando gli  elementi di
cui al primo e secondo comma del medesimo art. 53.

2. L'accesso  è consentito,  ove sussistono i presupposti di cui
alla presente  legge, ovvero  rifiutato, limitato  o differito ai
sensi dei precedenti articoli.

3.  Nei   casi  di   rifiuto,  limitazione   o  differimento,  le
motivazioni sono  comunicate verbalmente  al  richiedente  ovvero
tramite appositi moduli.

4.  Resta   ferma  per  l'interessato  la  facoltà  di  iniziare
comunque, in  qualsiasi momento,  il procedimento  formale di cui
all'art. 53.

5. Dell'esercizio  dell'accesso è  dato atto  con  le  modalità
stabilite dalla  giunta regionale  e dal consiglio regionale, per
gli uffici di rispettiva competenza.

6. La competenza a disporre in merito alle richieste informali di
accesso è  disciplinata  ai  sensi  del  quinto  e  sesto  comma
dell'art. 53.

CAPO IV
ACCESSO E PARTECIPAZIONE

ARTICOLO 55
(Atti conoscibili e modalità dell'accesso)

1. Al  fine di  rendere effettivo il diritto di partecipazione al
procedimento, ai  soggetti legittimati  ai sensi  dell'art. 15 è
garantita, nel corso del procedimento medesimo, la conoscibilità
dei relativi atti.

2. Per  i soggetti  di cui  al precedente comma sono conoscibili,
oltre agli  atti formati dalla Regione, quelli formati da privati
o da altre pubbliche amministrazioni, anche fuori dei casi di cui
all'art. 46, purché siano rilevanti ai fini del procedimento.

3. La  estrazione di  copie è  consentita negli stessi limiti di
cui al precedente capo II.

ARTICOLO 56
(Legittimazione e richiesta)

1. La  richiesta di accesso può essere presentata in via formale
ovvero informale  ai sensi  rispettivamente dell'art.  53  e  54,
senza obbligo di motivazione.

2.  Nella   richiesta  è  dato  atto  della  legittimazione  del
richiedente  ai   sensi  del   primo  comma   dell'art.  15.   La
legittimazione sussiste  comunque per  tutti i soggetti che hanno
ricevuto la comunicazione di avvio del procedimento.

3.  La   richiesta  è  sempre  presentata  al  responsabile  del
procedimento.

ARTICOLO 57
(Decisione)

1. Il  responsabile del  procedimento,  se  competente  ai  sensi
dell'ordinamento interno, ovvero il dirigente preposto all'unità
organizzativa competente,  decidono sull'accesso con le modalità
di cui  agli artt.  53 e 54 rispettivamente nei casi di richiesta
formale o informale.

2. Il  differimento dell'accesso  è ammesso,  nei casi  previsti
dall'art. 50,  nei limiti  in cui rimanga garantito il diritto di
partecipazione, ai sensi del precedente art. 14.

Titolo III
SEMPLIFICAZIONE

ARTICOLO 58
(Denuncia in sostituzione del provvedimento)

1. Nei casi in cui, ai sensi della legislazione vigente alla data
di  entrata  in  vigore  della  presente  legge,  l'esercizio  di
un'attività   privata    è   subordinato    al   rilascio    di
autorizzazione, licenza,  abilitazione, nulla-  osta e altro atto
amministrativo   di   consenso,   comunque   denominato,   l'atto
amministrativo previsto  è sostituito  con la denuncia di inizio
dell'attività da parte dell'interessato.

2. La  disposizione di cui al primo comma non si applica nei casi
in cui  il  rilascio  dell'atto  amministrativo  di  consenso  è
subordinato alla  sussistenza di  presupposti e requisiti, il cui
accertamento comporta  valutazioni discrezionali, anche tecniche,
da parte dell'amministrazione nonché nei casi in cui è previsto
un limite  o un contingente complessivo in rapporto all'attività
da consentire.

3.  Sono  altresì  escluse  dalla  sostituzione  le  concessioni
edilizie e  le autorizzazioni di cui alle leggi 1 giugno 1939, n.
1089, 29  giugno 1939, n. 1497 e al decreto legge 27 giugno 1985,
n. 312, convertito con legge 8 agosto 1985, n. 431.

4. Entro sei mesi dall'entrata in vigore della presente legge, il
Consiglio regionale,  con regolamento, individua i casi in cui al
secondo  comma,   relativi  agli   atti  di   consenso   previsti
nell'ambito di  procedimenti attinenti  l'esercizio  di  funzioni
amministrative nelle  materie di  attribuzione  regionale  ovvero
delegate dallo  Stato  alla  regione,  anche  se  i  procedimenti
medesimi o  singole loro  fasi, sono  attribuite o  delegate alla
competenza di enti locali.

ARTICOLO 59
(Modalità)

1.  Nella  denuncia  è  attestata,  da  parte  dell'interessato,
l'esistenza dei  presupposti e dei requisiti previsti dalla legge
per   l'esercizio    dell'attività,   con    l'eventuale   auto-
certificazione dell'esperimento  delle prove  effettuate  per  la
verifica dei presupposti e dei requisiti medesimi.

2. Entro 60 giorni dal ricevimento, l'amministrazione verifica la
sussistenza dei  presupposti  e  dei  requisiti  e  dispone,  ove
occorra, il divieto di prosecuzione dell'attività e la rimozione
dei  suoi   effetti,  con  provvedimento  motivato  e  notificato
all'interessato entro il medesimo termine.

3. Qualora  sia possibile,  l'amministrazione  fissa  un  termine
entro  il   quale  l'interessato  può  provvedere  a  conformare
l'attività alla normativa vigente. Nei 30 giorni successivi alla
scadenza del  termine l'amministrazione  provvede alla verifica e
dispone   definitivamente    in    merito    alla    prosecuzione
dell'attività.

4. Trascorsi  i 30  giorni di  cui al  precedente comma senza che
l'amministrazione abbia provveduto, l'interessato può proseguire
l'attività, intendendosi  il silenzio  dell'amministrazione come
assenso.

5. Le  disposizioni di  cui  al  terzo  e  quarto  comma  non  si
applicano  nel   caso  di   dichiarazioni  mendaci   o  di  false
attestazioni da parte dell'interessato.

6. La  presentazione della  denuncia di  inizio di  attività non
conforme alle  disposizioni di  cui al  primo comma  equivale,  a
tutti  gli  effetti  di  legge,  a  mancata  presentazione  della
denuncia.

ARTICOLO 60
(Regime transitorio)

1. Fino  alla entrata  in vigore del regolamento di cui al quarto
comma dell'art.  58, le  attività di  cui  al  primo  comma  del
medesimo articolo  possono essere  esercitate, previa denuncia di
inizio, trascorsi  30 giorni  dal ricevimento  della denuncia  da
parte dell'amministrazione.

2.    Entro     tale    termine,    l'amministrazione    verifica
l'ammissibilità     della      denuncia     in      sostituzione
dell'autorizzazione, licenza, nulla-osta o altro atto di consenso
previsto, in  rapporto alle  ipotesi  di  esclusione  di  cui  al
secondo e terzo comma dell'art. 58.

3. Nel  medesimo termine l'eventuale motivata inammissibilità è
notificata all'interessato.
Fuori  dei   casi  in   cui  la   denuncia   sia   inammissibile,
l'amministrazione, entro  60 giorni dalla scadenza del termine di
cui al  secondo comma,  provvede alla  verifica dei presupposti e
dei  requisiti   e   all'eventuale   adozione   dei   conseguenti
provvedimenti in  conformità con le disposizioni di cui all'art.
59.

ARTICOLO 61
(Silenzio-assenso)

1. Fuori  dei casi  di cui  all'art. 58, con apposito regolamento
sono individuate  le autorizzazioni, le licenze, le abilitazioni,
i  nulla   osta  e   gli  altri   atti   di   consenso   previsti
dall'ordinamento vigente  alla data  di entrata  in vigore  della
presente   legge,    che   si    ritengono   rilasciati   qualora
l'amministrazione non  comunichi all'interessato il provvedimento
di diniego entro il termine fissato, per l'adozione del medesimo,
ai sensi dell'art. 24.

2. Il  regolamento dispone  in merito  ai provvedimenti di cui al
primo  comma,   previsti  nell'ambito  di  procedimenti  inerenti
l'esercizio  di   funzioni  amministrative   nelle   materie   di
attribuzione regionale  ovvero delegate dallo Stato alla regione,
anche se  i procedimenti  medesimi, o  singole  loro  fasi,  sono
attribuite o delegate alla competenza degli enti locali.

3. L'atto  di assenso  formato ai  sensi  del  primo  comma,  ove
illegittimo,    può     essere     successivamente     annullato
dall'amministrazione,  qualora  sussistano  ragioni  di  pubblico
interesse.

4. Nei  casi di  cui  al  precedente  comma,  ove  possibile,  si
applicano  le  disposizioni  di  cui  al  terzo  e  quarto  comma
dell'art. 59.

ARTICOLO 62
(Conferenze  con  altre  pubbliche  amministrazioni,  accordi  di
programma e altri istituti di collaborazione)

1. Con  apposita legge  regionale  sono  disciplinati  gli  altri
strumenti  di  semplificazione  dell'azione  amministrativa,  con
particolare riferimento  alle conferenze  di cui  all'art. 14, 2|
comma della  legge 7 agosto 1990, n. 241, modificato con la legge
24 dicembre  1993, n.  537 e  agli accordi  di programma  di  cui
all'art. 27 della legge 8 giugno 1990, n. 142.

Titolo IV
DISPOSIZIONI FINALI E TRANSITORIE

ARTICOLO 63
(Ambito di applicazione della presente legge)

1.  Le  disposizioni  della  presente  legge  si  applicano,  ove
compatibili, anche  agli enti pubblici dipendenti dalla regione e
alle unità sanitarie locali.

2. Le medesime disposizioni si applicano altresì ai comuni, alle
province, alle  comunità montane  e agli  altri enti locali, ove
compatibili con  il rispettivo ordinamento interno degli uffici e
con le  disposizioni statutarie  o comunque  di attuazione  dello
statuto.

3. Per  promuovere l'attuazione  della presente  legge in maniera
coordinata e omogenea in tutto il territorio regionale, la giunta
regionale istituisce,  d'intesa con  gli enti  di  cui  al  primo
comma, apposite  commissioni tecniche  paritetiche con compiti di
studio, valutazione ed elaborazione di proposte operative.

ARTICOLO 64
(Struttura competente)

1.  Con   le  modalità  previste  dall'ordinamento  interno,  è
individuata, nell'ambito del Dipartimento del Personale, l'unità
organizzativa cui  compete lo  studio  e  la  elaborazione  delle
iniziative concernenti  l'adeguamento organizzativo  degli uffici
regionali nonché,  con le  modalità  previste  dall'ordinamento
interno, il  coordinamento delle  iniziative di  attuazione della
presente legge.

2.  Nell'ambito   dello  stesso   Dipartimento  opera,  ai  sensi
dell'art. 12  del decreto  legislativo 3  febbraio 1993,  n.  29,
l'ufficio incaricato di fornire l'informazione all'utenza.

ARTICOLO 65
(Revisione dei procedimenti)

1.   Nell'ambito    della   individuazione    dei    procedimenti
amministrativi regionali  di cui  al terzo  comma dell'art.  2 è
verificata anche  la congruità  degli adempimenti procedimentali
previsti in  rapporto ai  requisiti di semplicità e informalità
di cui all'art. 4.

2. Alla  verifica provvede l'unità organizzativa di cui all'art.
64 d'intesa  con i coordinatori di dipartimenti interessati e con
i titolari delle unità organizzative competenti agli adempimenti
procedimentali.

3. I  risultati della  verifica di  cui ai  precedenti commi sono
comunicati alla  giunta regionale  che  ne  dà  informazione  al
Consiglio regionale.  La giunta e il consiglio adottano altresì,
per   quanto    di   rispettiva   competenza,   i   provvedimenti
organizzativi conseguenti.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 20 Gennaio 1995

CHITI

La presente  legge è  stata approvata dal Consiglio Regionale il
14.12.1994 ed  è stata vistata dal Commissario del Governo il 14
gennaio 1995.



DIRITTI

