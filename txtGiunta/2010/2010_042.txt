LEGGE REGIONALE 23 luglio 2010, n. 42 

Modifiche alla legge regionale 21 marzo 2000, n. 
38 (Disposizioni relative allo status di componente 
della Giunta regionale). 

Il Consiglio regionale ha approvato 
Il Presidente della Giunta 
promulga 

la seguente legge: 

PREAMBOLO 

Visti gli articoli 117, terzo comma, e 122 della 
Costituzione; 

Visto l'articolo 68 del decreto legislativo 30 marzo 
2001, n. 165 (Norme generali sull'ordinamento del 
lavoro alle dipendenze delle amministrazioni pubbliche); 

Vista la legge regionale 21 marzo 2000, n. 38 
(Disposizioni relative allo status di componente della 
Giunta regionale); 

Considerato quanto segue: 

1. Con l'articolo 24 bis della legge regionale 13 
maggio 2004, n. 25 (Norme per l'elezione del Consiglio 
regionale e del Presidente della Giunta regionale), è stata 
introdotta nell'ordinamento regionale l'incompatibilità 
fra la carica di consigliere e quella di assessore, con 
decadenza dal Consiglio regionale del consigliere 
nominato assessore; 
2. Conseguentemente, agli assessori, anche se di 
provenienza consiliare, non sono più applicabili le 
disposizioni in materia di status dei consiglieri regionali, 
ivi compresa quella che prevede il collocamento in 
aspettativa senza assegni per la durata del mandato; 
3. Al fine di equiparare lo status giuridico di assessore 
regionale a quello di consigliere regionale, in congruenza 
con le scelte istituzionali di competenza della Regione, 
consentendo fra l'altro agli assessori che siano dipendenti 
pubblici al momento della nomina la necessaria 
disponibilità personale per assicurare il pieno esercizio 
delle proprie funzioni, è modificata la l.r. 38/2000 


Approva la presente legge 

Art. 1 
Sostituzione dell'articolo 2 della l.r. 38/2000 


1. L'articolo 2 della legge regionale 21 marzo 2000, 
n. 38 (Disposizioni relative allo status di componente 
della Giunta regionale), è sostituito dal seguente: 
"Art. 2 

1. Ai componenti della Giunta regionale si applicano, 
dalla data di nomina e per l'intera durata dell'incarico, le 
disposizioni di cui alla legge regionale 21 giugno 1983, 
n. 49 (Disposizioni per la pubblicità della situazione 
patrimoniale dei titolari di cariche elettive e di cariche 
direttive in alcuni enti) e della legge regionale 29 agosto 
1983, n. 68 (Norme di attuazione dell'articolo 18 della 
Costituzione e della legge 25 gennaio 1982 n. 17 in 
materia di Associazioni segrete e norme per garantire 
la pubblicità della situazione associativa dei titolari di 
cariche elettive o di nomine e designazioni regionali). 
Si applicano altresì le disposizioni vigenti concernenti 
i consiglieri regionali relativamente al collocamento in 
aspettativa senza assegni per l'espletamento di cariche 
pubbliche.". 
La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

ROSSI 

Firenze, 23 luglio 2010 

La presente legge è stata approvata dal Consiglio 
regionale nella seduta del 14.07.10. 


