LEGGE REGIONALE N. 46 DEL 05-08-2010
REGIONE TOSCANA
Disposizioni relative al patto di stabilità territoriale ai sensi
dell'articolo 77 ter, comma 11, del decreto-legge 25 giugno 2008,
n. 112 (Disposizioni urgenti per lo sviluppo economico, la
semplificazione, la competitività, la stabilizzazione della finanza
pubblica e la perequazione tributaria), convertito, con
modificazioni, dalla legge 6 agosto 2008, n. 133.
Modifiche alla legge regionale 18 febbraio 2005, n. 31
(Norme generali in materia di tributi regionali).
Fonte: BOLLETTINO UFFICIALE DELLA REGIONE TOSCANA
N. 36
del 9 agosto 2010
Il Consiglio regionale ha approvato
Il Presidente della Giunta
promulga

la seguente legge:

PREAMBOLO

Il Consiglio regionale

Visto l'articolo 117, commi terzo e quarto, della Costituzione;

Visto l'articolo 119, commi primo e secondo, della Costituzione;

Visto l'articolo 4, comma 1, lettere n) e z), dello Statuto;

Visto l'articolo 77 ter, comma 11, del decreto-legge 25 giugno 2008,
n. 112 (Disposizioni urgenti per lo sviluppo economico, la
semplificazione, la competitività, la stabilizzazione della finanza
pubblica e la perequazione tributaria), convertito, con
modificazioni, dalla legge 6 agosto 2008, n. 133;

Visto il decreto-legge 10 febbraio 2009, n. 5 (Misure urgenti a
sostegno dei settori industriali in crisi, nonché disposizioni in
materia di produzione lattiera e rateizzazione del debito nel
settore lattiero-caseario), convertito, con modificazioni, dalla
legge 9 aprile 2009, n. 33;
Visto il decreto-legge 25 gennaio 2010, n. 2 (Interventi urgenti
concernenti enti locali e regioni), convertito, con modificazioni,
dalla legge 26 marzo 2010, n. 42;
Vista la legge 5 maggio 2009, n. 42 (Delega al Governo in materia di
federalismo fiscale in attuazione dell'articolo 119 della
Costituzione), ed in particolare l'articolo 17, comma 1, lettera c);
Vista la legge regionale 18 febbraio 2005, n. 31 (Norme generali in
materia di tributi regionali);

Considerato quanto segue:
1. Risulta necessario procedere a disciplinare il patto di
stabilità territoriale, come previsto dall'articolo 77 ter, comma
11, del d.l. 112/2008, convertito dalla l. 133/2008, allo scopo di
spostare il parametro di valutazione formale dagli obiettivi dei
singoli enti al risultato complessivo territoriale derivante
dall'aggregazione di essi, in modo da ottimizzare la capacità di
spesa complessiva del sistema regionale;
2. I risultati dei singoli enti ad oggi sono stati mediamente
migliori rispetto a quelli assegnati, portando ad ottenere un
margine positivo ed assicurando che la capacità di spesa delle
amministrazioni produce effetti positivi sull'intero sistema
dell'economia toscana;
3. Ai fini di una maggiore tenuta del patto di stabilità
territoriale, occorre prevedere una premialità aggiuntiva per gli
enti che abbiano accettato nell'esercizio precedente un obiettivo
migliorativo ed a tale scopo occorre modificare l'articolo 8 bis
della l.r. 31/2005;

Approva la presente legge

              
                
CAPO I Disposizioni generali

              
            

ARTICOLO 1

Oggetto ed ambito di applicazione

1. La presente legge disciplina il patto di stabilità degli enti locali 
ai sensi dell'articolo 77 ter del decreto-legge 25 giugno 2008, n. 112 
(Disposizioni urgenti per lo sviluppo economico, la semplificazione, la 
competitività, la stabilizzazione della finanza pubblica e la perequazione 
tributaria), convertito, con modificazioni, dalla legge 6 agosto 2008, n. 133.
2. Le disposizioni della presente legge si applicano a tutti gli enti 
locali soggetti al patto di stabilità ai sensi della normativa vigente.
3. Le province ed i comuni commissariati ai sensi dell'articolo 143 del 
decreto legislativo 18 agosto 2000, n. 267 (Testo unico delle leggi 
sull'ordinamento degli enti locali), sono soggetti alle disposizioni previste 
dalla presente legge a decorrere dall'anno successivo a quello della 
rielezione degli organi istituzionali.
4. Le disposizioni della presente legge si applicano anche agli enti 
locali commissariati ai sensi dell'articolo 141 del d.lgs. 267/2000.

              
                

              
            

ARTICOLO 2

Definizione dell'obiettivo aggregato

1. La Regione, in attuazione delle disposizioni di cui all'articolo 77 
ter, comma 11, del d.l. 112/2008, convertito dalla l. 133/2008, ed 
all'articolo 7 quater, comma 7, del decreto-legge 10 febbraio 2009, n. 5 
(Misure urgenti a sostegno dei settori industriali in crisi, nonché 
disposizioni in materia di produzione lattiera e rateizzazione del debito nel 
settore lattiero-caseario), convertito, con modificazioni, dalla legge 9 
aprile 2009, n. 33, provvede ad adattare per gli enti locali le regole ed i 
vincoli posti dal legislatore nazionale riguardanti la disciplina del patto di 
stabilità interno, fermo restando il rispetto dell'obiettivo complessivamente 
determinato in attuazione della normativa nazionale.
2. Il patto territoriale definisce l'obiettivo aggregato dei comuni e 
l'obiettivo aggregato delle province, quale risultante dalla somma degli 
obiettivi dei singoli enti comunicati alla Regione dal Ministero dell'Economia 
e delle finanze - Dipartimento della Ragioneria generale dello Stato.
3. Gli obiettivi aggregati sono approvati annualmente con deliberazione 
della Giunta regionale e sono comunicati dalla Regione al Ministero 
dell'Economia e delle finanze - Dipartimento della Ragioneria generale dello 
Stato in applicazione dell'articolo 77 ter, comma 11, del d.l. 112/2008, 
convertito dalla l. 133/2008.

              
                

              
            

ARTICOLO 3

Rimodulazione degli obiettivi dei singoli enti

1. La Giunta regionale, con propria deliberazione, ridefinisce gli 
obiettivi dei singoli enti locali.
2. Al fine di garantire contestualmente il pieno utilizzo della capacità 
finanziaria degli enti locali ed il rispetto dei vincoli di finanza pubblica, 
gli obiettivi dei singoli enti, espressi in termini di saldo finanziario di 
competenza mista ai sensi dell'articolo 77 bis, comma 5, del d.l. 112/2008, 
convertito dalla l. 133/2008, possono essere modificati in senso peggiorativo 
o in senso migliorativo, nel rispetto degli obiettivi aggregati. A tale fine 
gli enti trasmettono le richieste di modifica tramite procedura informatica 
secondo le modalità definite con deliberazione dalla Giunta regionale. 
3. Le richieste di cui al comma 2, sono valutate secondo i seguenti 
criteri:
a) non sono autorizzate le richieste di peggioramento del saldo obiettivo 
a copertura di spesa corrente;
b) saranno considerate in via prioritaria le richieste di peggioramento 
del saldo obiettivo relative a:
- interventi in attuazione di piani e programmi regionali;
- smaltimento di residui passivi pregressi in conto capitale;
- interventi legati a situazioni di emergenza, di cui non è già prevista 
l'esclusione ai sensi della normativa statale vigente. 
4. La Giunta regionale, preliminarmente all'adozione della deliberazione 
di cui al comma 1 e nelle ipotesi in cui si evidenzi la sussistenza di 
condizioni tali da pregiudicare il conseguimento degli obiettivi aggregati, 
anche a seguito di assegnazione di nuove funzioni o riattribuzione di funzioni 
per effetto di estinzione di enti, promuove un'intesa in sede di concertazione 
istituzionale con gli enti locali, finalizzata alla rimodulazione dei singoli 
obiettivi, tenuto conto dei criteri stabiliti al comma 3. 
5. La Regione provvede a comunicare gli obiettivi rideterminati al 
Ministero dell'Economia e delle Finanze entro sette giorni dall'adozione della 
deliberazione di cui al comma 1.
6. Le province ed i comuni adeguano la propria gestione finanziaria e 
contabile agli obiettivi rideterminati.

              
                

              
            

ARTICOLO 4

Interventi regionali compensativi

1. Al fine di incrementare la capacità di spesa complessiva del sistema 
regionale, la Regione può effettuare interventi compensativi in relazione al 
singolo esercizio tramite cessione di quote del proprio obiettivo 
programmatico, procedendo contestualmente alla rideterminazione dello stesso.

              
                

              
            

ARTICOLO 5

Incentivi e sanzioni

1. Agli enti locali il cui obiettivo è modificato in senso migliorativo 
ai sensi dell'articolo 3, è riconosciuta, a valere sugli obiettivi del patto 
di stabilità interno relativo agli anni successivi, una modifica peggiorativa 
dell'obiettivo stesso, commisurata alla quota di patto ceduta, fermo restando 
l'obiettivo complessivo a livello regionale.
2. La Regione può riconoscere in favore degli enti locali di cui al comma 
1, un maggiore punteggio nei bandi per la concessione di finanziamenti 
specifici.
3. La Regione può altresì individuare ulteriori strumenti di 
incentivazione.
4. Agli enti il cui obiettivo è modificato in senso peggiorativo, ai 
sensi dell'articolo 3, la Regione richiede, per gli anni successivi, una 
modifica migliorativa, fermo restando per ciascun anno l'obiettivo complessivo 
a livello regionale.
5. Restano ferme le sanzioni e le premialità previste dalla normativa 
statale.

              
                

              
            

ARTICOLO 6

Monitoraggio

1. Fermi restando gli adempimenti relativi al monitoraggio previsti dalla 
normativa statale, la Giunta regionale può definire termini, modalità e 
contenuti per l'invio di ulteriori comunicazioni.

              
                
CAPO II Modifiche alla legge regionale 18 febbraio 2005, n. 31 (Norme generali in materia di tributi regionali)

              
            

ARTICOLO 7

Modifiche all'articolo 8 bis della l.r. 31/2005

1. Dopo il comma 1 dell'articolo 8 bis della legge regionale 18 febbraio 
2005, n. 31 (Norme generali in materia di tributi regionali), è inserito il 
seguente:
"1 bis. La quota di cui al comma 1, è elevata al 60 per cento nel caso in cui 
il comune abbia accettato nell'esercizio precedente un obiettivo migliorativo 
ai fini del patto di stabilità territoriale, a valere sulle entrate derivanti 
dall'azione di accertamento nell'anno successivo.".

              
                
CAPO III Disposizioni transitorie e finali

              
            

ARTICOLO 8

Disposizioni di prima applicazione

1. Per l'anno 2010, in sede di prima applicazione, gli enti locali 
possono trasmettere le richieste di modifica di cui all'articolo 3, comma 2, 
entro trenta giorni dall'entrata in vigore della presente legge.

              
                

              
            

ARTICOLO 9

Entrata in vigore

1. La presente legge entra in vigore il giorno successivo alla data di 
pubblicazione sul Bollettino ufficiale della Regione Toscana.


Formula Finale:

La presente legge è pubblicata sul Bollettino Ufficiale della 
Regione. E' fatto obbligo a chiunque spetti di osservarla e farla 
osservare come legge della Regione Toscana.
LA VICEPRESIDENTE
TARGETTI

Firenze, 5 agosto 2010

La presente legge è stata approvata dal Consiglio regionale nella 
seduta del 28.07.10.


