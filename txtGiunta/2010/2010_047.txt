LEGGE REGIONALE N. 47 DEL 05-08-2010
REGIONE TOSCANA
Disposizioni transitorie in materia di organi dei consorzi di
bonifica.
Fonte: BOLLETTINO UFFICIALE DELLA REGIONE TOSCANA
N. 36
del 9 agosto 2010
Il Consiglio regionale ha approvato
Il Presidente della Giunta
promulga

la seguente legge:

PREAMBOLO

Il Consiglio regionale

Visto l'articolo 117, quarto comma, della Costituzione;

Visto l'articolo 4, comma 1, lettera z), dello Statuto;

Vista la legge regionale 5 maggio 1994, n. 34 (Norme in materia di
bonifica);

Vista la legge regionale 5 agosto 2009, n. 47 (Sospensione delle
procedure elettorali dei consorzi di bonifica);

Vista la legge regionale 9 febbraio 2010, n. 8 (Sospensione delle
procedure elettorali di alcuni consorzi di bonifica);

Considerato quanto segue:
1. Al fine di garantire una maggiore efficienza ed efficacia
nella gestione del territorio, si intende procedere alla
predisposizione di un testo unico di riordino generale della materia
relativa alla difesa del suolo, nell'ambito del quale provvedere
anche alla rivisitazione della disciplina dei consorzi di bonifica,
che ne sono parte integrante, anche secondo gli indirizzi
dell'intesa Stato-Regioni del settembre 2008;
2. Nelle more dell'approvazione del testo unico di cui al
precedente capoverso, occorre dettare una disciplina transitoria per
i consorzi di bonifica regionali, che garantisca nel contempo:
a) il funzionamento dei consorzi, che costituiscono soggetto
essenziale nella gestione del territorio, con particolare
riferimento alla difesa dal rischio idraulico ed idrogeologico;
b) il risparmio e la razionalizzazione della spesa, bloccando
l'effettuazione di procedure elettorali per l'elezione di organi che
saranno oggetto, a breve, di una nuova disciplina.
3. Si pone pertanto la necessità di bloccare le procedure
elettorali che alcuni consorzi, prossimi alla scadenza, hanno già
avviato al fine di consentire l'insediamento dei propri organi non
oltre il 1° ottobre 2010, come previsto dalla l.r. 8/2010;
4. Occorre altresì bloccare lo svolgimento delle elezioni per
il rinnovo degli organi di tutti quei consorzi che saranno in
scadenza fino all'approvazione del testo unico di riordino e
comunque fino al 31 dicembre 2011;
5. Al fine di garantire la gestione amministrativa e
programmatica e la prestazione dei servizi, è stata individuata la
soluzione di sostituire gli organi di governo scaduti, attribuendo
ai rispettivi presidenti uscenti le funzioni di commissario
straordinario;
6. Per i consorzi che sono retti da una commissione provvisoria
di amministrazione e da un commissario straordinario ai sensi degli
articoli 52 e 30 della l.r. 34/94, la legge prevede disposizioni che
tengono conto della loro specificità.

Approva la seguente legge

              
                

              
            

ARTICOLO 1

Oggetto della legge

1. La presente legge detta la disciplina transitoria degli organi dei 
consorzi di bonifica, da applicare nelle more dell'approvazione della riforma 
organica degli stessi nell'ambito del testo unico in materia di difesa del 
suolo e comunque non oltre il 31 dicembre 2011.

              
                

              
            

ARTICOLO 2

Disposizioni sugli organi dei consorzi di bonifica regionali

1. Nelle more dell'approvazione del testo unico di cui all'articolo 1, 
salvo quanto previsto al comma 2, gli organi dei consorzi di bonifica in 
scadenza entro il 31 dicembre 2011 cessano alla data della scadenza e non sono 
rinnovati.
2. I collegi dei revisori dei conti in carica nei consorzi di bonifica 
alla data di entrata in vigore della presente legge continuano ad esercitare 
le proprie funzioni fino all'approvazione della legge di riordino e comunque 
non oltre il 31 dicembre 2011.
3. Salvo quanto previsto all'articolo 3, le funzioni degli organi cessati 
dei consorzi di bonifica sono svolte dal presidente del consorzio di bonifica 
uscente in qualità di commissario straordinario.

              
                

              
            

ARTICOLO 3

Disposizioni relative ai Consorzi di bonifica Padule di Fucecchio, Toscana 
centrale e Val di Chiana Aretina 

1. Alla data di entrata in vigore della presente legge, decadono dalle 
loro funzioni:
a) il consiglio dei delegati e la deputazione amministrativa del 
Consorzio di bonifica Padule di Fucecchio;
b) la consulta del Consorzio di bonifica per la difesa del suolo e la 
tutela dell'ambiente della Toscana centrale;
c) la commissione provvisoria del Consorzio di bonifica Val di Chiana 
Aretina.
2. All'amministrazione dei consorzi di cui al comma 1, in qualità di 
commissario straordinario, provvede: 
a) per il Consorzio di bonifica Padule di Fucecchio, il presidente in 
carica alla data di entrata in vigore della presente legge;
b) per il Consorzio di bonifica per la difesa del suolo e la tutela 
dell'ambiente della Toscana centrale, il commissario straordinario nominato 
dalla provincia ai sensi dell'articolo 30 della legge regionale 5 maggio 1994, 
n. 34 (Norme in materia di bonifica).
c) per il Consorzio di bonifica Val di Chiana Aretina, il presidente 
della commissione provvisoria nominato dalla provincia ai sensi dell'articolo 
52 della l.r. 34/1994.

              
                

              
            

ARTICOLO 4

Compiti e funzioni del commissario straordinario

1. I commissari straordinari di cui agli articoli 2 e 3, esercitano le 
funzioni di ordinaria amministrazione che in base alla legislazione vigente 
sono di competenza del presidente del consorzio di bonifica, del consiglio dei 
delegati e della deputazione amministrativa. 
2. I commissari straordinari adottano gli atti di straordinaria 
amministrazione solo se necessari e urgenti nel caso in cui la loro mancata 
adozione determini un pregiudizio per il consorzio. In tali casi dell'adozione 
dell'atto è data comunicazione preventiva alla provincia competente.
3. Restano ferme le disposizioni della l.r. 34/1994 relative al controllo 
della provincia sugli atti dei consorzi.
4. Le funzioni e attività poste in essere dal commissario straordinario 
nonché i rapporti  a qualsiasi titolo instaurati, sono oggettivamente e 
soggettivamente imputati al consorzio.
5. In caso di cessazione del commissario la provincia competente ai sensi 
della l.r. 34/1994 provvede a nominare un nuovo commissario.

              
                

              
            

ARTICOLO 5

Indennità

1. Ai commissari straordinari di cui agli articoli 2 e 3, è attribuita 
un'eventuale indennità di funzione omnicomprensiva stabilita con atto 
successivo della Giunta regionale, tenuto conto delle disposizioni nazionali 
in materia e comunque non superiore al trattamento economico spettante al 
sindaco di un comune con popolazione non superiore a diecimila abitanti.
2. L'indennità di cui al comma 1, è a carico del consorzio di bonifica.

              
                

              
            

ARTICOLO 6

Abrogazioni

1. Dalla data di entrata in vigore della presente legge sono abrogate le 
seguenti:
a) legge regionale 5 agosto 2009 n. 47 (Sospensione delle procedure 
elettorali dei consorzi di bonifica);
b) legge regionale 9 febbraio 2010 n. 8 (Sospensione delle procedure 
elettorali di alcuni consorzi di bonifica).

              
                

              
            

ARTICOLO 7

Entrata in vigore

1. La presente legge entra in vigore il giorno successivo alla data di 
pubblicazione sul Bollettino ufficiale della Regione Toscana.


Formula Finale:

La presente legge è pubblicata sul Bollettino Ufficiale della 
Regione. E' fatto obbligo a chiunque spetti di osservarla e farla 
osservare come legge della Regione Toscana.

LA VICEPRESIDENTE
TARGETTI

Firenze, 5 agosto 2010

La presente legge è stata approvata dal Consiglio regionale nella 
seduta del 28.07.10.


