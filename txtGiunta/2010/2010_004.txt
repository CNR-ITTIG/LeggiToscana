

LEGGE REGIONALE 8 febbraio 2010, n. 4 

Modifiche alla legge regionale 8 gennaio 2009, n. 
1 (Testo unico in materia di organizzazione e ordinamento 
del personale). Reclutamento di personale 
dirigenziale. 

Il Consiglio regionale ha approvato 
Il Presidente della Giunta 
promulga 

la seguente legge: 



PREAMBOLO 

Visto l'articolo 117, quarto comma, della Costituzione; 


Visto l'articolo 4, comma 1, lettera a), dello Statuto. 

Considerato quanto segue: 

1. La legge ha come obiettivo una razionalizzazione 
delle procedure per il reclutamento del personale dirigenziale 
e delle procedure di mobilità obbligatorie prima 
dell'indizione di concorsi pubblici; 
2. La legge specifica a tal fine che l'amministrazione 
regionale, nella valutazione dei titoli nei concorsi per 
l'accesso alla qualifica dirigenziale, deve prendere in 
considerazione l'esperienza maturata a seguito del servizio 
espletato a tempo indeterminato o come dirigente 
a tempo determinato presso la stessa amministrazione 
o presso altre pubbliche amministrazioni; si specifica 
altresì che è confermata la percentuale massima di incarichi 
dirigenziali attribuibili presso l'amministrazione 
regionale di Giunta regionale e di Consiglio regionale 
già prevista dalla normativa regionale; 
3. Attraverso modifiche al Testo unico in materia di 
organizzazione e ordinamento del personale si definisce 
in legge, in applicazione dei principi di cui al decreto 
legislativo 27 ottobre 2009, n. 150 (Attuazione della 
legge 4 marzo 2009, n. 15, in materia di ottimizzazione 
della produttività del lavoro pubblico e di efficienza e 
trasparenza delle pubbliche amministrazioni), la procedura 
da attivare necessariamente da parte della Regione e 
degli enti dipendenti prima di bandire procedure concorsuali, 
al fine di consentire la mobilità di dipendenti della 
pubblica amministrazione in possesso dei medesimi 
requisiti professionali richiesti per i posti vacanti; 

4. La portata applicativa della disposizione di cui 
al punto 3, viene rinviata al 1° gennaio 2011 al fine di 
consentire all'amministrazione regionale l'adeguamento 
delle procedure nei termini previsti dalla legge; 
Si approva la presente legge 

Art. 1 
Reclutamento di personale dirigenziale 


1. Ferme restando le percentuali di cui rispettivamente 
all'articolo 13, comma 1, della legge regionale 8 gennaio 
2009, n. 1 (Testo unico in materia di organizzazione e 
ordinamento del personale) e all'articolo 22 bis, comma 
1, della legge regionale 5 febbraio 2008, n. 4 (Autonomia 
dell'Assemblea legislativa regionale), qualora per il 
reclutamento di personale dirigenziale l'amministrazione 
regionale bandisca concorsi per titoli ed esami, tra i titoli 
viene valutato anche il servizio a tempo indeterminato o 
in qualità di dirigente con contratto a tempo determinato 
prestato presso la stessa amministrazione regionale o 
presso altre pubbliche amministrazioni. 
Art. 2 
Modifiche all'articolo 24 della l.r. 1/2009 


1. Dopo il comma 8 dell'articolo 24 della l.r. 1/2009 
è aggiunto il seguente: 
"8 bis. A far data dal 1°gennaio 2011, prima di 
procedere all'espletamento di procedure concorsuali 
finalizzate alla copertura di posti vacanti in organico, 
l'amministrazione deve attivare le procedure di mobilità 
di cui all'articolo 27, commi 2 e 3.". 

Art. 3 
Modifiche all'articolo 27 della l.r. 1/2009 


1. Dopo il comma 1 dell'articolo 27 della l.r. 1/2009 
sono aggiunti i seguenti: 
"1bis. Fermo restando quanto disposto dagli articoli 
18 e 29, l'amministrazione può coprire posti vacanti 
in organico per ciascun profilo mediante cessione del 
contratto di lavoro di dipendenti appartenenti alla stessa 
qualifica e profilo in servizio presso altre amministrazioni 
che facciano domanda di trasferimento. 

1 ter. Ai fini di cui al comma 1, entro il primo trimestre 
di ogni anno, l'amministrazione pubblica sul sito istituzionale 
l'elenco dei posti vacanti e disponibili da ricoprire, 
con l'indicazione di eventuali requisiti specifici richiesti 
e, per i posti non dirigenziali, dei relativi profili professionali. 
Entro i trenta giorni successivi i dipendenti di altre 



amministrazioni appartenenti alla stessa qualifica e profilo 
possono presentare la domanda di trasferimento corredata 
da un curriculum che evidenzi l'esperienza lavorativa 
svolta nella qualifica e nel profilo da ricoprire. 

1 quater. La verifica della professionalità posseduta 
in relazione ai posti da ricoprire ed ai profili professionali 
interessati è effettuata da apposita commissione della 
quale fa parte il dirigente alla cui struttura il dipendente 
deve essere assegnato. La verifica è effettuata in base ai 
contenuti del curriculum ed al possesso degli eventuali 
requisiti specifici richiesti e, per i dipendenti riconosciuti 
in possesso delle caratteristiche necessarie, tramite colloquio. 


1 quinquies. Il trasferimento di dipendenti da altre 
amministrazioni è comunque subordinato all'assenza 
di dipendenti da inquadrare ai sensi dell'articolo 24, 
comma 8, e al consenso da parte dell'amministrazione di 
appartenenza dei dipendenti. L'amministrazione effettua 
la procedura di cui al comma 1 ter contestualmente alle 
verifiche di cui all'articolo 24, comma 8.". 

La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 8 febbraio 2010 

La presente legge è stata approvata dal Consiglio regionale 
nella seduta del 27.01.10. 


