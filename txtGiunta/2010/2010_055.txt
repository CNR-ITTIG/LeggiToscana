

LEGGE REGIONALE 30 ottobre 2010, n. 55 

Disposizioni in materia di permanenza in carica 
degli organi di alcuni enti e organismi regionali. 

Il Consiglio regionale ha approvato 


Il Presidente della Giunta 
promulga 

la seguente legge: 



PREAMBOLO 

Il Consiglio regionale 

Visto l'articolo 117, quarto comma, della Costituzione; 


Visto l'articolo 4, comma 1, lettera z), dello Statuto 
regionale; 

Considerato quanto segue: 

1. La Regione intende realizzare una razionalizzazione 
delle spese regionali, dei propri enti dipendenti, 
dei soggetti privati partecipati dalla Regione o che 
percepiscono contributi regionali, anche in attuazione 
del decreto-legge 31 maggio 2010, n. 78 (Disposizioni 
urgenti in materia di stabilizzazione finanziaria e di 
competitività economica), convertito, con modificazioni, 
dalla legge 30 luglio 2010, n. 122, che prevede 
disposizioni di razionalizzazione della spesa pubblica da 
realizzare anche attraverso misure di contenimento dei 
costi degli apparati amministrativi; 
2. In proposito il Presidente della Giunta regionale 
ha presentato al Consiglio regionale la comunicazione 
n. 2 recante "Prime parziali proposte per la predisposizione 
di un piano di razionalizzazione della spesa della 
Regione, degli enti dipendenti, delle società, fondazioni 
e associazioni partecipate dalla Regione"; 
3. Il Consiglio regionale, a fronte della comunicazione 
n. 2 svolta dal Presidente della Giunta regionale nella 
seduta del Consiglio regionale del 14 settembre 2010, ha 
approvato la risoluzione 14 settembre 2010, n. 12, con 
la quale ha impegnato la Giunta regionale a predisporre 
speditamente i provvedimenti normativi attuativi degli 
obiettivi della comunicazione; 
4. Numerosi enti o organismi interessati dagli interventi 
normativi di cui al punto 3, sono governati da 
organi la cui durata coincide con quella della legislatura 
e il cui rinnovo è pertanto previsto entro il 20 settembre 
2010, a norma dell'articolo 18 della legge regionale 
8 febbraio 2008, n. 5 (Norme in materia di nomine e 
designazioni e di rinnovo degli organi amministrativi di 
competenza della Regione); 

5. Altri enti o organismi, i cui organi non hanno 
durata coincidente con la legislatura, giungono a scadenza 
naturale secondo il disposto delle leggi istitutive -e 
devono pertanto essere rinnovati - nelle more dell'approvazione 
delle leggi regionali di riorganizzazione degli 
apparati amministrativi; 
6. In questo contesto si pone anche la situazione 
dell'Agenzia regionale per la protezione ambientale della 
Toscana (ARPAT) che è stata oggetto di una complessa 
riorganizzazione recentemente conclusa. Inoltre ARPAT 
è interessata dal processo di riorganizzazione del settore 
agricolo-forestale, in relazione al trasferimento di risorse 
professionali e finanziarie del servizio fitosanitario. E' 
quindi opportuno garantire un limitato periodo di continuità 
alla direzione aziendale nell'attuale fase di prima 
attuazione del nuovo assetto e di riordino complessivo 
degli organismi regionali. 
7. Gli organi sanitari di cui alla legge regionale 24 
febbraio 2005, n. 40 (Disciplina del Servizio sanitario 
regionale), la cui durata coincide con quella della legislatura 
ed il cui rinnovo è pertanto previsto entro il 20 
settembre 2010, sono anch'essi interessati da un intervento 
normativo di riorganizzazione, attualmente in fase 
di predisposizione; 
8. Si ritiene, nell'ottica stessa del contenimento della 
spesa relativa agli apparati amministrativi, non doversi 
procedere ai rinnovi di tutte le cariche che saranno 
oggetto in tempi brevi di una nuova disciplina; 
9. La legge fissa un termine entro il quale gli organi 
vengono comunque rinnovati; 
10. Per la natura stessa della legge, la medesima è 
dichiarata urgente ed è prevista l'entrata in vigore dal 
giorno successivo a quello della pubblicazione sul Bollettino 
ufficiale della Regione Toscana; 
Approva la presente legge 

Art. 1 
Permanenza in carica 


1. Restano in carica fino al novantesimo giorno dalla 
data di entrata in vigore delle leggi regionali di riordino 
del settore, e comunque non oltre il termine del 30 
giugno 2011, gli organi dei seguenti enti e organismi 
regionali, in carica alla data di entrata in vigore della 
presente legge: 
a) Istituto regionale per la programmazione economica 
della Toscana (IRPET), di cui alla legge regionale 29 
luglio 1996, n. 59 (Ordinamento dell'IRPET); 

b) Agenzia regionale toscana per le erogazioni in 
agricoltura (ARTEA) di cui alla legge regionale 19 
novembre 1999, n. 60 (Agenzia regionale per le erogazioni 
in agricoltura "ARTEA"); 

c) Agenzia regionale per lo sviluppo e l'innovazione 


nel settore agricolo forestale (ARSIA) di cui alla legge 
regionale 9 gennaio 2009, n. 2 (Nuova disciplina dell'organizzazione 
e del funzionamento dell'Agenzia regionale 
per lo sviluppo e l'innovazione nel settore agricolo 
forestale "ARSIA"). 

2. Gli organi dell'Agenzia regionale per la protezione 
ambientale della Toscana (ARPAT) di cui alla 
legge regionale 22 giugno 2009, n. 30 (Nuova disciplina 
dell'Agenzia regionale per la protezione ambientale 
della Toscana "ARPAT"), restano in carica fino alla 
nomina dei nuovi organi e comunque non oltre il termine 
del 30 giugno 2011. 
3. Gli organi di cui ai commi 1e 2, adottano: 
a) gli atti di ordinaria amministrazione di rispettiva 
competenza; 
b) gli atti di straordinaria amministrazione necessari 
e urgenti nel caso in cui la loro mancata adozione deter-
mini pregiudizio per l'ente. 

Art. 2 
Azienda regionale agricola di Alberese 


1. La gestione commissariale dell'Azienda regionale 
agricola di Alberese è confermata fino al novantesimo 
giorno dalla data di entrata in vigore della legge regionale 
di riordino dell'ente e comunque non oltre il 30 giugno 
2011. Gli altri organi dell'Azienda restano in carica fino 
al medesimo termine. 
Art. 3 
Organi sanitari 


1. I componenti degli organi sanitari di cui agli 
articoli 51, 83 e 95 della legge regionale 24 febbraio 
2005, n. 40 (Disciplina del Servizio sanitario regionale), 
restano in carica fino al novantesimo giorno dalla data di 
entrata in vigore della legge regionale di riorganizzazione 
degli stessi, e comunque non oltre il termine del 30 
giugno 2011. 
Art. 4 
Candidature 


1. Le candidature presentate ai sensi dell'articolo 7 
della legge regionale 8 febbraio 2008, n. 5 (Norme in 
materia di nomine e designazioni e di rinnovo degli organi 
amministrativi di competenza della Regione), con riferimento 
alle cariche di cui agli articoli 1, 2 e 3, decadono. 
2. Successivamente all'entrata in vigore delle leggi di 
riordino, le cariche sono pubblicate in uno o più elenchi 
integrativi ai sensi dell'articolo 5 della l.r. 5/2008. Le 
candidature relative sono presentate entro trenta giorni 
dalla pubblicazione dell'elenco. Per le nomine di competenza 
del Presidente della Giunta regionale entro i 
successivi venti giorni è inoltrata al Consiglio regionale 
la comunicazione di cui all'articolo 4 della l.r. 5/2008. 

3. Le cariche dell'Agenzia regionale di sanità (ARS), 
di cui agli articoli da 82 a 82 vicies della l.r. 40/2005, 
soggette a rinnovo nell'anno 2011, sono pubblicate 
sul Bollettino ufficiale della Regione Toscana, ai sensi 
dell'articolo 5 della l.r. 5/2008, a seguito del riordino 
dell'Agenzia. Si applicano i commi 1 e 2. 
Art. 5 
Entrata in vigore 


1. La presente legge, dichiarata urgente, entra in 
vigore il giorno successivo alla data di pubblicazione sul 
Bollettino ufficiale della Regione Toscana. 
La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

ROSSI 

Firenze, 30 ottobre 2010 

La presente legge è stata approvata dal Consiglio regionale 
nella seduta del 26.10.2010. 


