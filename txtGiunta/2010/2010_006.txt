

LEGGE REGIONALE 9 febbraio 2010, n. 6 

Istituzione della Giornata per un equo sviluppo 
globale. 

Il Consiglio regionale ha approvato 
Il Presidente della Giunta 
promulga 

la seguente legge: 



PREAMBOLO 

Visto l'articolo 117 della Costituzione; 

Visto l'articolo 4, comma 1, lettera r) e l'articolo 59 
dello Statuto; 

Vista la legge regionale 11 agosto 1949, n. 49 (Norme 
in materia di programmazione regionale); 

Vista la legge regionale 8 febbraio 2008, n. 5 (Norme 
in materia di nomine e designazioni e di rinnovo degli 
organi amministrativi di competenza della regione). 

Considerato: 

1. Prioritario il perseguimento dei valori della solidarietà 
umana, di giustizia sociale ed economica, del 
riconoscimento e di tutela dei diritti fondamentali della 
persona, tra cui in primo luogo il diritto alla vita; 
2. Di fondamentale importanza sensibilizzare i cittadini 
toscani sulle cause della morte per fame e per 
sete, a tutt'oggi presente nel sud del mondo, ed educare, 
soprattutto le giovani generazioni, al rispetto dei diritti 
fondamentali, alla tutela delle risorse alimentari e idriche 
nonché alla loro equa condivisione ed utilizzo; 
3. Necessario realizzare specifiche iniziative per 
stimolare il ricordo e la riflessione sulla fame e la sete 
nel mondo e sugli strumenti per favorire la loro eliminazione, 
attraverso la solenne celebrazione del 21 dicembre 
1948, storica ricorrenza della data in cui Madre Teresa di 
Calcutta scoprì, nei sobborghi di Calcutta i bambini che 
muoiono di fame e decise di dedicare la sua esistenza ai 
più poveri tra i poveri; 

Si approva la presente legge 

Art. 1 
Finalità 


1. La Regione Toscana, in coerenza con il suo storico 
impegno nel campo dei diritti umani, istituisce la 
Giornata per un equo sviluppo globale, quale giornata 
della memoria per ricordare le vittime della mancanza di 
cibo e di acqua e per sensibilizzare l'opinione pubblica 
sui temi della solidarietà e della giustizia sociale ed economica, 
dei diritti fondamentali della persona, del con-
sumo consapevole, della tutela delle risorse essenziali e 
dell'educazione alla loro condivisione. 
2. La Giornata per un equo sviluppo globale si celebra 
il 21 dicembre di ogni anno, mediante specifiche 
iniziative regionali sui temi di cui al comma 1, che 
possono includere il sostegno e la promozione di manifestazioni 
realizzate da enti, associazioni, organizzazioni 
non governative prive di finalità di lucro, finalizzate alla 
raccolta di aiuti destinati a popolazioni o comunità in 
condizioni di bisogno materiale. 
3. Le iniziative regionali possono essere definite 
anche di concerto con gli enti locali, le istituzioni scolastiche, 
le associazioni di volontariato e, in generale, con 
i soggetti della sussidiarietà sociale di cui all'articolo 59 
dello Statuto. 

Art. 2 
Comitato regionale per la Giornata per 
un equo sviluppo globale 


1. E' istituito presso la Presidenza della Giunta regionale 
il Comitato regionale per la Giornata per un equo 
sviluppo globale, quale organismo di consulenza per 
l'individuazione delle iniziative e delle attività da assumere 
in ordine al programma di cui all'articolo 3. 
2. Il comitato è composto da cinque membri scelti 
tra rappresentanti o esperti dei settori della cooperazione 
internazionale, dell'educazione e dell'istruzione 
nonché tra esponenti delle associazioni regionali di 
volontariato. 
3. I membri ed il presidente del Comitato sono nominati 
dal Presidente della Giunta regionale, ai sensi della 
legge regionale 8 febbraio 2008, n. 5 (Norme in materia 


di nomine e designazioni e di rinnovo degli organi amministrativi 
di competenza della Regione). 

4. Ai membri del comitato non sono dovute indennità 
ma unicamente, se il luogo di residenza di questi è 
diverso dalla sede del comitato, il rimborso delle spese 
di trasporto e di vitto effettivamente sostenute per la partecipazione 
alle riunioni del comitato, nei limiti e con le 
modalità previste per i dirigenti regionali. 

Art. 3 
Programma delle iniziative per la celebrazione della 
Giornata per un equo sviluppo globale 


1. Le iniziative per la celebrazione della Giornata, 
le loro modalità organizzative, le risorse finanziarie ad 
esse destinate e le eventuali forme di concerto con i soggetti 
di cui all'articolo 1, comma 3, sono previste in un 
programma approvato dalla Giunta regionale entro il 31 
marzo di ogni anno. 
2. Il programma può richiamare anche iniziative ed 
interventi già previsti nei programmi di cui alla legge 
regionale 11 agosto 1999, n. 49 (Norme in materia di 
programmazione regionale) allorquando essi rivestano 
particolare interesse per il perseguimento delle finalità 
di cui all'articolo 1. 
3. Il programma è predisposto sulla base di proposte 
formulate dal Comitato regionale per la Giornata per un 
equo sviluppo globale, fatte pervenire alla Giunta regionale 
entro il 15 febbraio di ogni anno.
 
Art. 4 
Norma finanziaria 


1. Alla copertura degli oneri derivanti dall'attuazione 
della presente legge, quantificati per l'anno 2011 in 
euro 50.000,00 si farà fronte con le risorse disponibili 
sull'unità previsionale di base (UPB) 122 "Cooperazione 
internazionale. Promozione della cultura della pace – 
Spese correnti" annualità 2011 del bilancio pluriennale 
2010 – 2012. 
2. Agli oneri per gli esercizi successivi si fa fronte 
con le leggi di bilancio. 
Art. 5 
Efficacia differita 


1. Le disposizioni della presente legge si applicano 
dalla data del 1° gennaio 2011. 
La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 

osservarla e farla osservare come legge della Regione 
Toscana. 


MARTINI 

Firenze, 9 febbraio 2010 

La presente legge è stata approvata dal Consiglio regionale 
nella seduta del 27.01.10. 


