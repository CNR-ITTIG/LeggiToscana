

LEGGE REGIONALE 30 dicembre 2010, n. 70 

Modifiche alla legge regionale 24 febbraio 2005, 

n. 40 (Disciplina del servizio sanitario regionale) ed 
alla legge regionale 22 maggio 2001, n. 25 (Disciplina 
delle autorizzazioni e della vigilanza sull'attività di 
trasporto sanitario) in tema di riorganizzazione del 
sistema sanitario di emergenza urgenza. 
Il Consiglio regionale ha approvato 
Il Presidente della Giunta 
promulga 

la seguente legge: 



PREAMBOLO 

Il Consiglio regionale 

Visto l'articolo 117, terzo comma, della Costituzione; 


Vista la sentenza della Corte di Giustizia europea 29 
novembre 2007, causa C-119/06; 

 
Visto l'articolo 4, comma 1, lettera q), dello Statuto; 

Vista la legge regionale 24 febbraio 2005, n. 40 
(Disciplina del servizio sanitario regionale); 

Vista la legge regionale 22 maggio 2001, n. 25 
(Disciplina delle autorizzazioni e della vigilanza sull'attività 
di trasporto sanitario). 

Considerato quanto segue: 

1. La Commissione europea ha presentato un ricorso 
alla Corte di Giustizia europea contro la Repubblica 
italiana in relazione all'accordo quadro regionale per 
lo svolgimento di attività di trasporto sanitario stipulato 
tra Regione Toscana, aziende sanitarie, Confederazione 
nazionale delle Misericordie, Associazione nazionale 
Pubbliche assistenze, comitato regionale Toscana e la 
Croce rossa italiana (CRI), comitato regionale Toscana, 
per la violazione degli obblighi di cui alla direttiva 
92/50/CEE oggi direttiva 2004/18/CE del Parlamento 
europeo e del Consiglio del 31 marzo 2004 che coordina 
la procedura di aggiudicazione degli appalti pubblici di 
servizi; 
2. La Corte di Giustizia europea con sentenza del 29 
novembre 2007 (causa C-119/06) ha respinto il suddetto 
ricorso per motivi di ordine procedurale, ma ha evidenziato 
che molte delle contestazioni avanzate dalla Commissione 
europea sono condivisibili, in particolare quella 
secondo cui l'accordo quadro regionale, di cui al punto 
1, ha le caratteristiche di un contratto a titolo oneroso, 
rientrante pienamente nella nozione di appalto pubblico, 
e quella secondo cui il metodo di pagamento previsto, 
preventivo e forfettario, non configura un mero rimborso 
delle spese sostenute dalle associazioni di volontariato 
per lo svolgimento delle attività in questione; 

3. A seguito della pronuncia della Corte di Giustizia 
la Regione Toscana ritiene opportuno procedere ad 
un riordino dell'organizzazione del sistema sanitario 
di emergenza urgenza, che riconosca il ruolo delle 
associazioni di volontariato e della CRI all'interno del 
sistema, in considerazione della loro capillare diffusione 
territoriale, del fondamentale valore che le stesse rivestono 
sul piano della promozione e della crescita della 
coesione sociale, nonché del loro radicamento nel tessuto 
socio-sanitario toscano, che ha consentito di consolidare 
esperienze vive di sussidiarietà che rappresentano una 
peculiarità del modello toscano; 
4. La Regione Toscana valuta, infatti, imprescindibile 
il ruolo svolto dalle associazioni toscane per lo 
svolgimento dell'attività di trasporto sanitario di emergenza 
urgenza territoriale, che ha permesso al sistema 
di raggiungere gli attuali elevati livelli di efficacia e di 
efficienza nel settore dell'emergenza urgenza; 

5. Pertanto, mediante la presente legge, al fine di pro-
cede ad una riorganizzazione del sistema di emergenza 
urgenza, che conduca anche ad un ulteriore miglioramento 
dei livelli di efficacia e di efficienza dello stesso, 
si procede alla definizione del sistema sanitario di 

emergenza urgenza, all'istituzione di appositi organismi 
che realizzano una piena integrazione delle associazioni 

all'interno del sistema e alla definizione di un sistema 

budgetario strutturato sulla base dei diversi livelli di 
attività e del relativo fabbisogno sanitario, tenuto conto 
delle caratteristiche della popolazione assistita e dell'ambito 
territoriale di riferimento; 

6. Per assicurare la qualità del servizio la Regione 
Toscana istituisce un elenco in cui iscrive le associazioni 
di volontariato, autorizzate ai sensi della l.r. 25/2001 e in 
possesso dei requisiti che saranno definiti dal regolamento 
di attuazione della presente legge; 
7. È infine prevista l'adozione di un regolamento 
regionale di attuazione della presente legge, in cui 

saranno definiti, tra l'altro, i requisiti necessari ai fini 

dell'iscrizione delle associazioni nell'elenco regionale e 
i criteri per la formulazione del budget; 

8. Per assicurare il passaggio al nuovo sistema e per 
garantire la continuità del servizio, è stata introdotta una 
norma che consente alle associazioni di volontariato 
e ai comitati della CRI, che già esercitano l'attività di 
trasporto sanitario di emergenza urgenza sul territorio 
regionale, di poter continuare a svolgere tale attività fino 
al momento della piena operatività della legge; 

9. Si ritiene infine necessario modificare la l.r. 
25/2001, per aggiornare i requisiti per il rilascio delle 
autorizzazioni al trasporto sanitario alla luce dell'applicazione 
quasi decennale della legge appena citata e delle 
innovazioni tecnologiche intervenute; 

Approva la presente legge 

Capo I 

Modifiche alla legge regionale 24 febbraio 2005, n. 40 

(Disciplina del servizio sanitario regionale) in materia 
di sistema sanitario di emergenza urgenza 

Art. 1 

Modifiche all'articolo 17 della l.r. 40/2005 

1. Il comma 1 dell'articolo 17 della legge regionale 
24 febbraio 2005, n. 40 (Disciplina del servizio sanitario 
regionale), è sostituito dal seguente: 
"1. I rapporti fra le associazioni di volontariato, le cui 

attività concorrono con le finalità del servizio sanitario 

regionale ed il servizio sanitario medesimo, ad eccezione 
di quanto disposto dalla presente legge in materia di 
sistema sanitario di emergenza urgenza, sono regolati da 
apposite convenzioni, in conformità con quanto disposto 
dalle normative nazionali e regionali vigenti.". 

Art. 2 
Inserimento del capo II bis nel 
titolo VI della l.r. 40/2005 


 
1. Dopo il capo II del titolo VI della l.r. 40/2005, è 
inserito il seguente: 
"Capo II bis 
Sistema sanitario di emergenza urgenza" 


Art. 3 
Inserimento dell'articolo 76 ter nella l.r. 40/2005 


1. Dopo l'articolo 76 bis della l.r. 40/2005, è inserito 
il seguente: 
"Art. 76 ter 
Sistema sanitario di emergenza urgenza 


1. Il sistema sanitario di emergenza urgenza è il sistema, 
complesso ed unitario, costituito da: 
a) un sistema di allarme sanitario; 
b) un sistema territoriale di soccorso; 
c) un sistema ospedaliero di emergenza. 

2. Il sistema di allarme sanitario è composto dalle 
aziende unità sanitarie locali attraverso le centrali operative 
territoriali alle quali affluiscono le richieste di intervento 
sanitario di emergenza tramite il numero unico 
nazionale. Le centrali operative svolgono le seguenti 
funzioni: 
a) ricezione della richiesta di intervento; 
b) valutazione del grado di complessità dell'intervento 
da attivare; 
c) attivazione e coordinamento dell'intervento stesso. 


3. Il sistema territoriale di soccorso è composto dalle 
aziende unità sanitarie locali, dai comitati della Croce 
rossa italiana (CRI) e dalle associazioni di volontariato 
iscritte nell'elenco di cui all'articolo 76 quinquies. 
4. Il sistema territoriale di soccorso, costituito dalle 
postazioni di emergenza territoriale distribuite sul territorio 
regionale, dai mezzi di soccorso e dal personale, 
sanitario e non sanitario, adibito a tale servizio, svolge 
le seguenti funzioni: 
a) intervento sul luogo ove si verificano eventi di 
gravità rilevante per la salute di uno o più soggetti; 

b) ripristino e stabilizzazione delle funzioni vitali 
compromesse; 

c) trasporto del paziente presso il presidio ospedaliero 
più idoneo in relazione alle condizioni cliniche del 
soggetto stesso. 

5. Il sistema ospedaliero di emergenza è composto 
dalle aziende sanitarie. Il sistema ospedaliero di emergenza 
svolge le seguenti funzioni: 
a) pronto soccorso, come intervento diagnostico-terapeutico 
di urgenza, accertamento diagnostico, clinico, 
strumentale e di laboratorio, stabilizzazione del paziente 
ed eventuale trasporto protetto; 

b) intervento diagnostico-terapeutico specialistico, 
medico, chirurgico, ortopedico, ostetrico e pediatrico; 

c) osservazione breve.". 

Art. 4 
Inserimento dell'articolo 76 quater nella l.r. 40/2005 


1. Dopo l'articolo 76 ter della l.r. 40/2005, è inserito 
il seguente: 
"Art.76 quater 
Attività di trasporto sanitario di 
emergenza urgenza territoriale 

1. L'attività di trasporto sanitario di emergenza 
urgenza territoriale è quella riferita: 
a) ai servizi di trasporto di emergenza urgenza gestiti 
dalla centrale operativa territoriale; 
b) ai servizi di trasporto previsti nei livelli essenziali 
di assistenza (LEA), effettuati tramite ambulanza; 
c) ai servizi di trasporto nei quali le condizioni cli-
niche del paziente richiedono esclusivamente l'utilizzo 
di un'ambulanza, la necessità dell'assistenza "in itinere" 
con personale sanitario e/o altro personale adeguatamente 
formato ai sensi dell'articolo 7, comma 1, lettere b) ed 
e), della legge regionale 22 maggio 2001, n. 25 (Disciplina 
delle autorizzazioni e della vigilanza sull'attività 
di trasporto sanitario), nonché l'esigenza di garantire la 
continuità delle cure al fine di non interrompere il percorso 
assistenziale già intrapreso. 

2. Qualora l'attività di trasporto sanitario di emergenza 
urgenza territoriale non possa essere assicurata 
dai soggetti di cui all'articolo 76 ter, comma 3, le aziende 
unità sanitarie locali, dopo aver esperito ogni utile 
tentativo per garantire l'attività di trasporto sanitario da 
parte delle medesime o da parte delle associazioni di 
volontariato e dei comitati della CRI, possono affidare 
tale attività a soggetti terzi, a seguito di procedure di 
evidenza pubblica, garantendo, in ogni caso, gli attuali 
livelli di qualità del servizio.". 

Art. 5 
Inserimento dell'articolo 76 quinquies nella l.r. 40/2005 

1. Dopo l'articolo 76 quater della l.r. 40/2005, è inserito 
il seguente: 
"Art. 76 quinquies 
Elenco regionale 

1. La Giunta regionale, entro novanta giorni dall'entrata 
in vigore del regolamento attuativo di cui all'articolo 
76 undecies, effettua la ricognizione delle associazioni 
di volontariato autorizzate ai sensi della l.r. 25/2001 che 
svolgono l'attività di trasporto sanitario di emergenza 
urgenza sul territorio regionale e le inserisce in un 
apposito elenco, previo assenso e relativa dichiarazione 
 
sostitutiva circa il possesso dei requisiti indicati dal regolamento 
di cui all'articolo 76 undecies. 

2. Sono inoltre inseriti nell'elenco, a seguito di specifico 
accordo con il comitato regionale toscano della CRI, 

i comitati del medesimo ente. 

3. L'elenco regionale di cui al comma 1, è aggiornato 
con periodicità annuale secondo modalità definite dal 

regolamento di cui all'articolo 76 undecies. 

4. Le associazioni di volontariato e i comitati della 
CRI inseriti nell'elenco regionale sono soggetti a periodiche 
verifiche da parte della commissione di vigilanza 
di cui all'articolo 5 della l.r. 25/2001 finalizzate ad accertare 
la presenza ed il mantenimento dei requisiti.". 

Art. 6 
Inserimento dell'articolo 76 sexies nella l.r. 40/2005 

1. Dopo l'articolo 76 quinquies della l.r. 40/2005, è 
inserito il seguente: 
"Art. 76 sexies 
Programmazione ed organizzazione dei servizi 

1. La programmazione dell'attività di trasporto sanitario 
di emergenza urgenza territoriale è effettuata dalle 
aziende sanitarie, previo confronto a livello di area vasta, 
sulla base delle linee di indirizzo definite dalla Conferenza 
regionale permanente di cui all'articolo 76 septies. 
2. L'organizzazione dei servizi è definita annualmente 
mediante il piano attuativo ed operativo locale che 
definisce, in particolare, i protocolli tecnici di gestione 
del servizio, i criteri per l'assegnazione del budget alle 
associazioni da parte di ciascuna azienda sanitaria, nonché 
le azioni di razionalizzazione ed appropriatezza per 
il rispetto del budget. 

3. Il piano annuale attuativo ed operativo locale è 
proposto dal direttore della centrale operativa, è approvato 
dal comitato di coordinamento di cui all'articolo 
76 octies ed è deliberato con atto del direttore generale 
dell'azienda unità sanitaria locale.". 
Art. 7 
Inserimento dell'articolo 76 septies nella l.r.40/2005 

1. Dopo l'articolo 76 sexies della l.r. 40/2005, è inserito 
il seguente: 
"Art. 76 septies 
Conferenza regionale permanente 


1. E' istituita la Conferenza regionale permanente con 
compiti di indirizzo, coordinamento e verifica del sistema 
di emergenza urgenza territoriale, da nominare entro 
novanta giorni dall'entrata in vigore del regolamento 
attuativo di cui all' articolo 76 undecies, costituita da: 

a) l'assessore regionale competente, o suo delegato; 

b) i coordinatori dei comitati di area vasta di cui 
all'articolo 9, comma 4, o loro delegati; 

c) il responsabile dell'Osservatorio permanente del 
sistema di emergenza urgenza, o suo delegato; 

d) il responsabile del coordinamento regionale delle 
centrali operative 118, o suo delegato; 

e) i legali rappresentanti, o loro delegati, dei due 
organismi regionali maggiormente rappresentativi delle 
associazioni di volontariato di cui all'articolo 76 ter, 
comma 3, sulla base dei seguenti criteri: 

1) rappresentanza di associazioni che esercitano l'attività 
nel territorio di almeno sette aziende unità sanitarie 
locali; 

2) numero di associazioni rappresentate; 

f) dal legale rappresentante del comitato regionale 
della CRI o suo delegato. 

2. La Conferenza regionale permanente, in particolare, 
definisce le linee di indirizzo per la programmazione 

aziendale, per l'elaborazione dei piani annuali attuativi 
locali, per la ripartizione delle risorse fra le singole 
aziende sanitarie e per le azioni di monitoraggio degli 
obiettivi. 

3. Le modalità di funzionamento della Conferenza 
regionale permanente sono disciplinate da apposito regolamento 
adottato dalla Conferenza medesima, a maggioranza 
dei suoi componenti. 
4. Ai componenti della Conferenza regionale permanente 
non competono indennità di presenza o di carica. 
5. La Conferenza regionale permanente è aggiornata 
nella sua composizione ogni due anni.". 
Art. 8 
Inserimento dell'articolo 76 octies nella l.r. 40/2005 

1. Dopo l'articolo 76 septies della l.r. 40/2005, è 
inserito il seguente: 
"Art. 76 octies 
Comitati di coordinamento per il trasporto 
sanitario di emergenza urgenza 

1. Al fine di garantire la integrazione dei soggetti 
all'interno del sistema e il necessario coordinamento 
della programmazione e gestione dei servizi, è costituito, 
entro centoventi giorni dall'entrata in vigore del regolamento 
di cui all'articolo 76 undieces, presso ogni azienda 
unità sanitaria locale, un comitato di coordinamento per 
il trasporto sanitario di emergenza urgenza composto: 

 
a) dal direttore sanitario dell'azienda unità sanitaria 
locale, o suo delegato; 

b) dal direttore del dipartimento di emergenza urgenza, 
o suo delegato; 

c) dal direttore della centrale operativa 118, o suo 
delegato; 

d) dal direttore sanitario delle aziende ospedaliere, 

o suo delegato, negli ambiti territoriali in cui insistono 
le stesse; 
e) dai direttori delle società della salute o, laddove 
non attivate, dai responsabili delle zone-distretto, o loro 
delegati; 

f) da due membri, o loro delegati, designati dagli 
organismi regionali maggiormente rappresentativi delle 
associazioni di volontariato, secondo i criteri di cui 
all'articolo 76 septies, comma 1, lettera e); 

g) negli ambiti territoriali delle aziende unità sanitarie 
locali nei quali hanno sede operativa più di sessanta 
associazioni di cui all'articolo 76 ter, comma 3, da un 
membro ulteriore designato dall'organismo maggiormente 
rappresentativo delle associazioni aventi sede 
operativa nel territorio dell'azienda unità sanitaria locale 
e non aderenti agli organismi di cui alla lettera f), laddove 
esistente, sulla base del numero di interventi realizzati 
nell'anno solare precedente la costituzione o il rinnovo 
del comitato. 

h) da un membro designato dal comitato regionale 
della CRI, o suo delegato. 

2. Il comitato di coordinamento svolge le seguenti 
funzioni: 
a) approva il piano attuativo ed operativo locale, di 
cui all'articolo 76 sexies, comma 2, proposto dal direttore 
della centrale operativa 118, sulla base della programmazione 
aziendale e degli indirizzi della Conferenza 
regionale permanente; 

b) definisce i criteri di assegnazione del budget alle 

associazioni, da parte di ciascuna azienda sanitaria; 

c) mette in atto le necessarie azioni di razionalizzazione, 
innovazione ed appropriatezza degli interventi 
per l'ottimizzazione del sistema ed il rispetto del budget, 
nonché le necessarie azioni di monitoraggio degli 
obiettivi. 

3. Le modalità di funzionamento del comitato di 
coordinamento sono disciplinate da apposito regolamento 
adottato dallo stesso, a maggioranza dei suoi componenti, 
redatto sulla base di linee guida definite dalla 
Conferenza regionale permanente. 

4. Ai componenti del comitato di coordinamento non 
competono indennità di presenza o di carica; 
5. Il comitato di coordinamento è aggiornato nella 
sua composizione ogni due anni.". 
Art. 9 
Inserimento dell'articolo 76 novies nella l.r. 40/2005 


1. Dopo l'articolo 76 octies della l.r. 40/2005, è inserito 
il seguente: 
"Art. 76 novies 
Sistema budgetario delle attività di trasporto 
sanitario di emergenza urgenza territoriale 

1. I criteri per la formulazione di un sistema budgetario 
relativo alle attività di trasporto sanitario di 
emergenza urgenza territoriale sono definiti mediante il 
regolamento di cui all'articolo 76 undecies. 

2. Il sistema budgetario è strutturato sulla base dei 
diversi livelli di attività e del relativo fabbisogno sanitario 
e tiene conto delle caratteristiche della popolazione 
assistita e dell'ambito territoriale di riferimento. In 
particolare, sono previsti specifici indici di correzione 
riferiti ai comuni insulari, ai comuni montani ed ai 
comuni disagiati di cui alla legge regionale 27 luglio 
2004, n. 39 (Norme a favore dei comuni montani e dei 
piccoli comuni in situazione di disagio. Modifiche alla 
legge regionale 7 maggio 1985, n. 57 "Finanziamenti 
per la redazione e l'attuazione di piani di recupero del 
patrimonio edilizio esistente". Modifiche alla legge 
regionale 2 novembre 1999, n. 58 "Norme sulla tutela 
dell'artigianato artistico e tradizionale toscano e disposizioni 
in materia di oneri contributivi per gli apprendisti 
artigiani"). 

3. I soggetti del sistema inoltrano alle aziende 
sanitarie di riferimento, attraverso report periodici, le 
necessarie informazioni sull'attuazione del budget assegnato, 
relativamente ai risultati raggiunti ed alle risorse 
utilizzate.". 
Art. 10 
Inserimento dell'articolo 76 decies nella l.r. 40/2005 


1. Dopo l'articolo 76 novies della l.r. 40/2005, è 
inserito il seguente: 
"Art. 76 decies 
Monitoraggio e valutazione 

1. La Giunta regionale effettua la valutazione ed 
il monitoraggio dell'attività di trasporto sanitario di 
emergenza urgenza all'interno del rapporto annuale e 
della relazione sanitaria aziendale di cui all'articolo 20, 
comma 1, lettere a) e b). 
2. Degli esiti dell'attività di cui al comma 1, è dato 
conto al Consiglio regionale nell'ambito della relazione 
sanitaria regionale di cui all'articolo 20, comma 1, lettera 
d).". 
 
Art. 11 
Inserimento dell'articolo 76 undecies nella l.r. 40/2005 

1. Dopo l'articolo 76 decies della l.r. 40/2005, è inserito 
il seguente: 
"Art. 76 undecies 
Regolamento di attuazione 

1. La Giunta regionale definisce con regolamento di 
attuazione, da adottarsi entro novanta giorni dalla entrata 
in vigore della presente legge, in particolare: 

a) i requisiti volti a garantire la continuità e la qualità 
del servizio, necessari ai fini dell'iscrizione nell'elenco 

regionale di cui all'articolo 76 quinquies; 
b) le modalità di aggiornamento dell'elenco regio


nale, per quanto concerne l'iscrizione, la modifica e la 

cancellazione; 
c) le modalità e le procedure per lo svolgimento 

della verifica periodica di cui all'articolo 76 quinquies, 

comma 4 ; 

d) i criteri per la formulazione del budget, di cui 
all'articolo 76 novies.". 

Art. 12 

Modifiche all'articolo 142 bis della l.r. 40/2005 

1. Dopo il comma 11 dell'articolo 142 bis della l.r. 
40/2005, è aggiunto il seguente: 
"11 bis. In attesa della definizione dei piani annuali 
attuativi ed operativi locali di cui all'articolo 76 sexies, 
che sono approvati entro centottanta giorni dall'adozione 
del regolamento di cui all'articolo 76 undecies, l'attività 
di trasporto sanitario di emergenza urgenza sul territorio 
regionale è assicurata dalle associazioni di volontariato 
autorizzate ai sensi della l.r 25/2001 e dai comitati della 
CRI che già esercitano l'attività alla data di entrata in 
vigore della presente legge.". 

Capo II 

Modifiche alla legge regionale 22 maggio 2001, n. 25 

(Disciplina delle autorizzazioni e della vigilanza 
sull'attività di trasporto sanitario) in materia 
di trasporto sanitario 


Art. 13 


Modifiche all'articolo 1 della l.r. 25/2001 

1. Il comma 2 dell'articolo 1 della legge regionale 
22 maggio 2001, n. 25 (Disciplina delle autorizzazioni 
e della vigilanza sull'attività di trasporto sanitario), è 
sostituito dal seguente: 
"2. Non sono soggetti all'autorizzazione di cui al 
comma 1, i servizi di autoambulanza gestiti in proprio 
dalle aziende sanitarie e i servizi di autoambulanza 
gestiti da amministrazioni statali o enti pubblici a carattere 
nazionale non appartenenti al servizio sanitario 

nazionale, in possesso dei requisiti previsti dalla presente 
legge.". 

Art. 14 

Modifiche all'articolo 3 della l.r. 25/2001 

1. Il comma 2 dell'articolo 3 della l.r. 25/2001 è 
abrogato. 
Art. 15 

Modifiche all'articolo 6 della l.r. 25/2001 

1. Il comma 1 dell'articolo 6 della l.r. 25/2001 è sostituito 
dal seguente: 
"1. L'esercizio dell'attività di trasporto sanitario da 
parte di un soggetto privo di autorizzazione comporta la 
sanzione amministrativa da un minimo di 2.500,00 euro 
ad un massimo di 15.000,00 euro ed il divieto di esercizio 
del trasporto sanitario disposto da parte dell'autorità 
comunale competente per i successivi tre anni.". 

2. Il comma 2 dell'articolo 6 della l.r. 25/2001 è sostituito 
dal seguente: 
"2. L'utilizzo di autoambulanza priva di autorizzazione 
da parte di un soggetto autorizzato all'esercizio 
dell'attività di trasporto comporta la sanzione amministrativa 
da un minimo di 1.000,00 euro ad un massimo 
di 4.000,00 euro.". 

3. Il comma 3 dell'articolo 6 della l.r. 25/2001 è sostituito 
dal seguente: 
"3. L'inosservanza degli obblighi di cui all'articolo 
4, comporta la sanzione amministrativa da un minimo di 
1.000,00 euro ad un massimo di 6.000,00 euro, nonché la 
sospensione dell'autorizzazione da due mesi ad un anno, 
qualora il titolare dell'autorizzazione non si sia adeguato 
nel termine di trenta giorni alle prescrizioni dell'autorità 
comunale.". 

4. Il comma 4 dell'articolo 6 della l.r. 25/2001 è sostituito 
dal seguente: 
"4. L'utilizzo per il trasporto sanitario di soccorso 
e rianimazione di autoambulanza già soggetta ad autorizzazione 
soltanto per il trasporto di primo soccorso 
ed ordinario comporta la sanzione amministrativa da 
un minimo di 600,00 euro ad un massimo di 1.500,00 
euro.". 

Art. 16 
Sostituzione dell'articolo 7 della l.r. 25/2001 


1. L'articolo 7 della l.r. 25/2001 è sostituito dal 
seguente: 
"Art. 7 
Procedure e requisiti per 
l'autorizzazione - Regolamento 

 
1. Con regolamento di attuazione della presente 
legge, sono disciplinati in particolare: 
a) le procedure per il rilascio e la modifica delle 

autorizzazioni; 

b) i requisiti del personale delle autoambulanze 
relativamente alle attività di trasporto sanitario di primo 
soccorso, ordinario e di soccorso e rianimazione; 

c) la composizione degli equipaggi delle autoambulanze 
in relazione alle tipologie di cui alla lettera b); 

d) le attrezzature tecniche ed il materiale sanitario 
delle autoambulanze in relazione alle tipologie di cui 
alla lettera b); 

e) la disciplina e l'organizzazione dei percorsi formativi 
obbligatori per i volontari soccorritori in relazione 
alle tipologie di autoambulanze di cui alla lettera b); 

f) la tenuta dei registri dei volontari soccorritori di 
cui alla lettera e); 

g) la composizione della Commissione di vigilanza.". 

Art. 17 
Norma transitoria 


1. Il regolamento di cui all'articolo 7 della l.r. 
25/2001, come sostituito dall'articolo 16 della presente 
legge, è approvato entro centoventi giorni dall'entrata in 
vigore della presente legge. 
2. Fino all'entrata in vigore del regolamento di cui al 
comma 1, mantengono la propria validità il regolamento 
emanato con decreto del Presidente della Giunta regionale 
1 ottobre 2001, n. 46/R (Regolamento regionale di 
attuazione della legge regionale 22 maggio 2001, n. 25 
"Disciplina delle autorizzazioni e della vigilanza sull'attività 
di trasporto sanitario") e gli altri atti approvati 
in attuazione della l.r. 25/2001 nel testo vigente prima 
dell'entrata in vigore della presente legge. 
3. Le autorizzazioni già rilasciate ai sensi della l.r. 
25/2001 sono adeguate ai requisiti definiti dal regolamento 
di cui al comma 1 entro il termine stabilito dal 
regolamento stesso. 
La presente legge è pubblicata sul Bollettino Ufficiale 

della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

ROSSI 

Firenze, 30 dicembre 2010 

La presente legge è stata approvata dal Consiglio regionale 
nella seduta del 22.12.2010. 


