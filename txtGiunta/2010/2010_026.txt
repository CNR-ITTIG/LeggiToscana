

LEGGE REGIONALE 1 marzo 2010, n. 26 

Istituzione del Garante per l'infanzia e l'adolescenza. 


Il Consiglio regionale ha approvato 
Il Presidente della Giunta 
promulga 

la seguente legge: 

 
PREAMBOLO 

Visto l'articolo 117, quarto comma della Costituzione; 


Visto l'articolo 4, comma 1, lettera d), dello Statuto; 

Vista la legge regionale 24 febbraio 2005, n. 41 
(Sistema integrato di interventi e servizi per la tutela dei 
diritti di cittadinanza sociale); 

Vista la convenzione sui diritti del fanciullo adottata 
a New York il 20 novembre 1989 e resa esecutiva con la 
legge 27 maggio 1991, 176; 

Vista la convenzione europea sull'esercizio dei diritti 
dei minori, adottata dal Consiglio d'Europa a Strasburgo 
il 25 gennaio 1996; 

Considerato quanto segue: 

1. La Regione ritiene fondamento del vivere civile, 
la tutela e la salvaguardia dei diritti dei minori, anche 
migranti; 
2. Il Garante per l'infanzia e l'adolescenza, quale 
organo autonomo, istituito presso il Consiglio regionale, 
è considerata la figura più idonea a garantire la 
promozione, la salvaguardia e la tutela dei diritti e degli 
interessi dei minori; 
3. Si ritiene di attribuire al Garante per l'infanzia e 
l'adolescenza funzioni di promozione, sostegno, controllo 
e di tutela dei diritti e degli interessi dei minori, in 
raccordo con tutti i soggetti e gli enti che hanno competenza 
in tale ambito; 
4. Ritenuto di prevedere forme di raccordo e di collaborazione 
con le altre figure di garanzia regionale, il 
Difensore civico e il Garante delle persone sottoposte a 
misure restrittive della libertà personale; 
5 Valutata l'importanza, per le funzioni ad esso 
attribuite, di assicurare al Garante per l'infanzia e l'adolescenza, 
un adeguato trattamento economico, nonché la 
dotazione di personale, locali e mezzi necessari per lo 
svolgimento delle sue funzioni; 

Si approva la presente legge: 

Art. 1 
Istituzione del Garante per l'infanzia e l'adolescenza 


1. Al fine di assicurare la piena attuazione dell'articolo 
4, comma 1), lettera d), dello Statuto della Regione 
Toscana in merito ai diritti ed alle opportunità per tutti i 
minori, anche ai sensi di quanto previsto dalla convenzione 
sui diritti del fanciullo, adottata a New York il 20 
novembre 1989 e dalla convenzione europea sull'esercizio 
dei diritti dei minori, adottata dal Consiglio d'Europa 
a Strasburgo il 25 gennaio 1996, è istituito, presso il 
Consiglio regionale, il Garante per l'infanzia e l'adolescenza, 
di seguito denominato garante. 
2. Il garante, nell'esercizio delle proprie funzioni, gode 
della piena indipendenza e non è sottoposto a forme di 
subordinazione gerarchica. 
Art. 2 
Funzioni 


1. Il garante svolge le seguenti funzioni: 
a) diffonde la conoscenza e promuove l'affermazione 
dei diritti dell'infanzia e dell'adolescenza, anche in collaborazione 
con gli enti locali, le istituzioni scolastiche, 
le associazioni di volontariato, gli ordini professionali; 

b) promuove, in collaborazione con gli enti e le istituzioni 
che si occupano di minori, iniziative per la prevenzione 
dell'abuso dell'infanzia e dell'adolescenza; 

c) rappresenta sul piano istituzionale i diritti e gli 



interessi dell'infanzia e dell'adolescenza presso tutte le 
sedi regionali, secondo le modalità previste dalla presente 
legge; 

d) accoglie le segnalazioni in merito a violazioni dei 
diritti dei minori, anche migranti, appartenenti a famiglie 
in condizioni di disagio sociale ed economico e sollecita 
le amministrazioni competenti all'adozione di interventi 
adeguati a rimuovere le cause che ne impediscono la 
tutela, anche con riferimento a strutture ospedaliere e a 
istituti di accoglienza, inoltre provvede a: 

1) fornire informazioni sulle modalità di tutela e di 
esercizio dei diritti; 

2) segnalare agli enti locali situazioni di minori a 
rischio e sollecitare le amministrazioni competenti ad 
adottare misure di aiuto e sostegno; 

3) promuovere, presso le amministrazioni competenti, 
la modifica o la riforma di provvedimenti nell'interesse 
dei minori; 

4) trasmettere la segnalazione alle autorità competenti 
nei casi di ipotesi di reato. 

e) svolge la funzione di verifica, prevista nell'ambito 
della programmazione sociale e sanitaria regionale, 
anche in sede di aggiornamento annuale, ai sensi della 
legge regionale 24 febbraio 2005, n. 41 (Sistema integrato 
di interventi e servizi per la tutela dei diritti di cittadinanza 
sociale), di intesa con le amministrazioni locali, 
delle attività svolte dai servizi sociali in ordine alle attività 
di tutela dei diritti e degli interessi dei minori, anche 
nel corso di svolgimento di procedimenti giudiziari; 

f) collabora strettamente e si raccorda con tutti i soggetti 
e gli enti che hanno competenza e svolgono azioni 
e attività nelle politiche di sostegno, tutela e promozione 
dei minori; interviene per garantire il diritto all'educazione 
e all'istruzione per tutti i minori presenti in Toscana 
e provvede al monitoraggio del fenomeno del lavoro 
minorile e dell'accattonaggio; 

g) interviene, su richiesta dei genitori o del tutore del 
minore, nei confronti dell'amministrazione in relazione 
ai procedimenti amministrativi della Regione, degli enti 
da essa dipendenti e degli enti locali ove sussistano fattori 
di rischio o di danno per le persone di minore età; 

h) formula proposte ed esprime parere su atti normativi 
e di indirizzo riguardanti l'infanzia, l'adolescenza e 
la famiglia, di competenza della Regione, delle province 
e dei comuni; 

i) cura la realizzazione di servizi di informazione 
destinati all'infanzia e all'adolescenza e collabora con 
il Comitato regionale per le comunicazioni (CORECOM) 
all'analisi e alla diffusione dei dati di vigilanza 
sulla programmazione televisiva e radiofonica, sulla 
comunicazione a mezzo stampa e sulle altre forme di 
comunicazione audiovisive e telematiche, affinché siano 
salvaguardati e tutelati i minori e gli adolescenti sia sotto 
il profilo della percezione infantile che in ordine alla rappresentazione 
dell'infanzia stessa; segnala all'Autorità 
per le garanzie nelle comunicazioni ed agli organi com


petenti le eventuali trasgressioni commesse, in coerenza 
con il codice di autoregolamentazione della RAI; 

j) promuove studi e ricerche sulla condizione minorile 
e collabora agli interventi di raccolta e di elaborazione 
dei dati relativi alla condizione dell'infanzia e 
dell'adolescenza in ambito regionale, avvalendosi anche 
di istituti pubblici o di enti privati, quali, in particolare, 
l'Osservatorio regionale per l'infanzia e l'adolescenza, 
il Centro nazionale di documentazione e analisi per l'infanzia 
e l'adolescenza; 

k) predispone una relazione annuale al Consiglio 
regionale sulla condizione dell'infanzia e dell'adolescenza 
nella Regione, sui servizi e sulle risorse presenti 
sul territorio finalizzate a corrispondere alle esigenze dei 
minori e degli adolescenti. 

2. Il garante svolge le funzioni di cui al comma 1, lettere 
j) e k), avvalendosi della collaborazione dell'Istituto 
degli Innocenti di Firenze, nel quadro dei rapporti previsti 
dall'articolo 2 della legge regionale 20 marzo 2000, n. 
31 (Partecipazione dell'Istituto degli Innocenti di Firenze 
all'attuazione delle politiche regionale di promozione 
e di sostegno rivolte all'infanzia e all'adolescenza). 
Art. 3 
Attività di tutela 


1. Nello svolgimento delle funzioni previste dalla 
presente legge, il garante può: 
a) stipulare apposite convenzioni con soggetti pub


blici e privati, per lo svolgimento di specifiche attività in 

sinergia con i soggetti territoriali e con i servizi sociali e 
nel pieno rispetto delle competenze attribuite; 

b) stabilire intese ed accordi con gli ordini professionali 
e gli organismi che si occupano di infanzia e 
adolescenza; 

c) intrattenere rapporti di scambio, di studio e di 
ricerca con organismi pubblici e privati; 

d) attivare le necessarie azioni di collegamento con le 
amministrazioni del territorio regionale impegnate nella 
tutela dell'infanzia e dell'adolescenza e con le autorità 
giudiziarie. 

2. E' compito del garante promuovere la disponibilità 
fra i cittadini idonei ad assumere la funzione di tutela e 
di curatela dei minori, anche mediante la progettazione 
e l'organizzazione di idonei corsi ed iniziative di formazione. 
Art. 4 
Rapporti con altri organismi di garanzia 


1. Le funzioni e le attività di cui agli articoli 2 e 3, 
sono esercitate, nei confronti dei minori, in via esclusiva 
dal garante, in deroga ad eventuali competenze in mate-
ria del Difensore civico regionale. 


2. Il garante, il Difensore civico regionale e il Garante 
delle persone sottoposte a misure restrittive della 
libertà personale, nell'ambito delle rispettive competenze, 
attivano le opportune forme di collaborazione e di 
coordinamento delle proprie attività e si danno reciproca 
informazione delle situazioni di interesse comune. 
Art. 5 
Requisiti per la nomina e cause di ineleggibilità 

1. Il garante è nominato dal Consiglio regionale ed è 
scelto tra persone in possesso dei seguenti requisiti: 
a) laurea magistrale o diploma di laurea ai sensi 
dell'ordinamento previgente; 
b) qualificata e comprovata esperienza professionale 
nell'ambito delle materie e delle funzioni di cui alla 
presente legge. 

2. Non possono essere nominati i membri del Parlamento 
e del Governo, i sindaci, gli assessori ed i consiglieri 
regionali, provinciali e comunali. 
3. Al garante si applicano, altresì, le cause di ineleggibilità 
previste dall'articolo 10 della legge regionale 
8 febbraio 2005, n. 5 (Norme in materia di nomine e 
designazioni e di rinnovo degli organi amministrativi 
di competenza della Regione), nonché le situazioni di 
conflitto di interesse previste dall'articolo 12 della medesima 
l.r. 5/2008. 
Art. 6 
Cause di incompatibilità 


1. La carica di garante è incompatibile con: 
a) le funzioni di amministratore di ente pubblico, 
azienda pubblica o società a partecipazione pubblica, 
nonché di amministratore di ente, impresa o associazione 
che riceva, a qualsiasi titolo, sovvenzioni o contributi 
dalla Regione; 

b) l'esercizio, durante il mandato, di qualsiasi attività 
di lavoro autonomo o subordinato e di qualsiasi commercio 
o professione; 

c) la prestazione di lavoro subordinato nei confronti 
della Regione e degli enti dipendenti della Regione. 

2. Il Presidente del Consiglio regionale qualora accerti, 
d'ufficio o su segnalazione di terzi o dello stesso interessato, 
l'esistenza o il sopravvenire di una delle cause di 
incompatibilità di cui al comma 1, lettere a) e b), invita il 
garante a rimuovere tale causa entro dieci giorni; qualora 
la causa non sia rimossa nel termine di dieci giorni dal 
ricevimento dell'invito, il garante è dichiarato decaduto 
dalla carica con deliberazione del Consiglio regionale, 
previa istruttoria e contraddittorio con l'interessato, svolti 
dalla commissione consiliare competente in materia 
istituzionale. 
Art. 7 
Nomina, durata del mandato e proroga 
delle funzioni del garante 


1. Al procedimento per la nomina del garante si applicano 
gli articoli 5, 7 e 8 della l.r. 5/2008. 
2. Il garante dura in carica sei anni e non è immediatamente 
rieleggibile. 
3. Il garante prosegue nell'esercizio delle proprie 
funzioni per novanta giorni a decorrere dalla scadenza 
del proprio mandato o per il più breve termine di entrata 
in carica del successore. 
Art. 8 
Cause di scadenza anticipata 


1. L'incarico di garante cessa prima della scadenza di 
cui all'articolo 7, comma 2, per dimissioni, morte, impedimento 
permanente, decadenza e revoca. 
2. Il Consiglio regionale può deliberare la revoca del 
garante per gravi motivi. 
3. Al verificarsi dei casi di cui al comma 1, l'elezione 
del garante è posta all'ordine del giorno del Consiglio 
regionale della prima seduta successiva. Nel periodo 
di compimento delle procedure di nomina, l'incarico è 
transitoriamente ricoperto, senza diritto all'indennità, dal 
Segretario generale del Consiglio regionale. 
Art. 9 
Trattamento economico 


1. Al garante è attribuita un indennità di funzione 
pari al 70 per cento dell'indennità mensile di carica 
spettante ai consiglieri regionali, al netto delle trattenute 
previdenziali obbligatorie di cui all'articolo 4, comma 1, 
della legge regionale 9 gennaio 2009, n. 1 (Testo unico 
delle norme sui consiglieri e sui componenti della Giunta 
regionale). 
2. Al garante spetta il rimborso, nella misura prevista 
per i consiglieri regionali, delle spese effettivamente 
sostenute di vitto, alloggio e trasporto per gli spostamenti 
effettuati per lo svolgimento delle attività istituzionali, 
ivi compresi gli spostamenti dalla sede di residenza alla 
sede del garante. 
Art. 10 
Sede e organizzazione 


1. Il garante ha sede presso il Consiglio regionale. 
2. All'assegnazione del personale nell'ambito della 


dotazione organica del Consiglio, nonché alla fornitura 
dei locali e dei mezzi necessari per il funzionamento 

dell'ufficio del garante, provvede l'Ufficio di presidenza 

del Consiglio regionale, sentito il garante stesso. 

3. Gli oneri relativi all'attività per il garante sono 
imputati sul bilancio del Consiglio regionale e determinati 
annualmente sulla base di un programma delle 
attività trasmesso dal garante all'Ufficio di presidenza 
del Consiglio regionale. 

4. Il personale assegnato è posto alle dipendenze 
funzionali del garante. 
Art. 11 
Relazione annuale 


1. Entro il 31 marzo di ogni anno, il garante presenta 
al Consiglio regionale ed alla Giunta regionale una 
relazione sull'attività svolta nell'anno precedente e sui 
risultati raggiunti. 
2. La relazione è corredata da osservazioni e da eventuali 
proposte di atti normative ed amministrativi per la 
tutela e la promozione dei diritti dell'infanzia e dell'adolescenza 
in Toscana. 
3. Nei casi di particolare importanza ed urgenza il 
garante può inviare relazioni al Consiglio regionale, 
alla Giunta regionale o chiedere di riferire al Consiglio 
stesso. 
4. Della relazione annuale è disposta la pubblicazione 
sul Bollettino ufficiale della Regione Toscana (BURT) e 

viene data pubblicità su quotidiani, emittenti radiofoniche 
e televisive a diffusione regionale. 

Art. 12 
Conferenza regionale per l'infanzia e l'adolescenza 

1. Al fine di promuovere lo sviluppo di una più diffusa 
sensibilità sui temi e le problematiche dell'infanzia e 
dell'adolescenza, il garante organizza, ogni due anni, una 
conferenza regionale sull'infanzia e l'adolescenza in collaborazione 
con la struttura della Giunta regionale competente 
in materia di servizi sociali e con gli enti locali. 
Art. 13 

Norma finanziaria 

1. Agli oneri finanziari derivanti dall'attuazione della 
presente legge, quantificati per l'esercizio 2010 in euro 
150.000,00 si fa fronte con gli stanziamenti previsti nel 
bilancio 2010 del Consiglio regionale. Per gli esercizi 
successivi si provvede con i corrispondenti stanziamenti 
dei relativi bilanci. 

La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 1 marzo 2010 

La presente legge è stata approvata dal Consiglio regionale 
nella seduta del 09.02.10. 


