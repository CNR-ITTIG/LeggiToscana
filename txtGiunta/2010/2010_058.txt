24.11.2010 - BOLLETTINO UFFICIALE DELLA REGIONE TOSCANA - N. 46 

dimenti sottoposti all'approvazione della Giunta regionale, 
nonché quella richiesta dalle direzioni generali della 
 

LEGGE REGIONALE 17 novembre 2010, n. 58 

Modifiche alla legge regionale 22 marzo 1999, n. 16 
(Raccolta e commercio dei funghi epigei spontanei). 

Il Consiglio regionale ha approvato 
Il Presidente della Giunta 
promulga 

la seguente legge: 

 

PREAMBOLO 

Il Consiglio regionale 

Visto l'articolo 117, terzo comma, della Costituzione; 

Visto l'articolo 4, comma 1, lettera l), dello Statuto; 


Vista la legge 23 agosto 1993, n. 352 (Norme quadro 
in materia di raccolta e commercializzazione dei funghi 
epigei freschi e conservati); 

Vista la legge regionale 22 marzo 1999, n. 16 (Raccolta 
e commercio dei funghi epigei spontanei); 

Visto il parere favorevole del Consiglio delle autonomie 
locali espresso nella seduta del 28 settembre 2010; 

Considerato quanto segue: 

1. La necessità di semplificare e rendere omogenee 
su tutto il territorio regionale le norme relative alla 
raccolta dei funghi epigei spontanei induce a rivedere 
la normativa vigente, sostituendo alle autorizzazioni 
personali e turistiche, rilasciate attualmente dai comuni, 
un'autorizzazione unica regionale diversificata sotto il 
profilo della validità temporale; 
2. La funzione autorizzatoria viene ricondotta a livello 
regionale, ritenendolo, in applicazione del principio di 
adeguatezza, quello più idoneo a garantire l'uniformità 
delle procedure; 
3. Sempre nel rispetto del principio di adeguatezza 
sono mantenute le funzioni autorizzatorie relative alla 
raccolta riservata e alla raccolta a pagamento in capo alle 
province e comunità montane; 
4. Al fine di agevolare coloro che effettuano la 
raccolta di funghi epigei spontanei per integrare il reddito 
si introduce un meccanismo di deroga ai limiti giornalieri 
di raccolta; 
5. Per tutelare l'ecosistema viene previsto che province 
e comunità montane possano introdurre limitazioni alla 
raccolta; 
6. L'esperienza maturata in più di dieci anni di 
applicazione della legge ha evidenziato la necessità di 
procedere ad una riorganizzazione e adeguamento di 
alcune disposizioni. 
Approva la presente legge 

Art. 1 
Sostituzione dell'articolo 2 della l.r. 16/1999 


1. L'articolo 2 della legge regionale 22 marzo 1999, n. 
16 (Raccolta e commercio dei funghi epigei spontanei), è 
sostituito dal seguente: 
"Art. 2 
Raccolta dei funghi epigei spontanei 


1. La raccolta dei funghi epigei spontanei nel territorio 
regionale non compreso nelle aree di cui alla legge 6 
dicembre 1991, n. 394 (Legge quadro sulle aree protette) 
ed alla legge regionale 11 aprile 1995, n. 49 (Norme sui 
parchi, le riserve e le aree naturali protette), nelle quali 
è regolamentata dai rispettivi organismi di gestione, è 
consentita previa autorizzazione di cui all'articolo 8, nel 
rispetto delle specie, dei tempi e delle quantità definiti 
dalla presente legge. 

2. Non è soggetta ad autorizzazione, fermo restando il 
rispetto delle disposizioni di cui agli articoli 9 e 13: 
a) la raccolta, senza limiti di quantità, da parte dei 
titolari di diritti personali o reali di godimento sui fondi, 
nei fondi medesimi; 

b) la raccolta nel territorio del comune di residenza 
entro i limiti di quantità previsti dall'articolo 4, commi 
1 e 2 .". 

Art. 2 
Sostituzione dell'articolo 4 della l.r. 16/1999 


1. L'articolo 4 della l.r. 16/1999 è sostituito dal seguente: 
"Art. 4 
Limiti di raccolta 


1. Il limite di raccolta giornaliero per persona è di 
tre chilogrammi, salvo quanto previsto dall'articolo 2, 
comma 2, lettera a). 
2. I residenti nei territori classificati montani ai sensi 
della legge 25 luglio 1952, n. 991 (Provvedimenti in 
favore dei territori montani), possono raccogliere, nel 
territorio del proprio comune di residenza, fino ad un 
massimo di dieci chilogrammi al giorno per persona. 
3. I minori di anni quattordici possono effettuare la 
raccolta solo se accompagnati da persona maggiorenne. I 
funghi raccolti dai minori di anni quattordici concorrono 
a formare il quantitativo giornaliero di raccolta consentito 
all'accompagnatore. 
4. Gli imprenditori agricoli e i soci di cooperative 
agricolo-forestali, autorizzati ai sensi dell'articolo 8, 
comma 2, che intendono effettuare la raccolta a fini 
di integrazione del reddito presentano, anche in via 
telematica, alla comunità montana o, laddove questa non 
sia costituita, alla provincia nella quale ricade il comune 
di residenza, una dichiarazione di inizio di attività nella 
quale specificano la categoria di appartenenza ed il 
possesso dell'attestato di idoneità al riconoscimento 
delle specie fungine di cui all'articolo 20. Nell'ambito 
del territorio della provincia di residenza la raccolta 
è consentita senza limiti quantitativi giornalieri. Su 
richiesta degli incaricati preposti all'attività di vigilanza, 
indicati all'articolo 23, i soggetti sono tenuti ad esibire 
copia della dichiarazione presentata. 
5. I soggetti di cui al comma 4, possono chiedere alle 
province diverse da quella di residenza l'autorizzazione a 
derogare ai limiti di raccolta giornalieri.Tale autorizzazione 
viene rilasciata nel rispetto del limite massimo determinato 

da ciascuna provincia, previo parere della competente 
struttura della Giunta regionale, in relazione all'estensione 
ed alla tipologia del territorio boscato. 

6. I limiti giornalieri di cui ai commi 1 e 2, possono 
essere superati se la raccolta consiste in un unico 
esemplare o in un solo cespo di funghi concresciuti.". 
Art. 3 
Abrogazione dell'articolo 5 della l.r. 16/1999 


1. L'articolo 5 della l.r. 16/1999 è abrogato. 
Art. 4 
Abrogazione dell'articolo 6 della l.r. 16/1999 


1. L'articolo 6 della l.r. 16/1999 è abrogato. 
Art. 5 
Modifiche all'articolo 7 della l.r. 16/1999 


1. La rubrica dell'articolo 7 della l.r. 16/1999 è sostituita 
dalla seguente: "Raccolta per fini scientifici". 
2. Il comma 1 dell'articolo 7 della l.r. 16/1999 è 
sostituito dal seguente: 
"1. I soggetti, pubblici e privati, aventi tra i propri 
scopi la ricerca scientifica, lo studio e la sperimentazione 
nel settore agro-forestale e/o micologico, possono 
chiedere, anche in via telematica, ai sensi dell'articolo 
3 della legge regionale 23 luglio 2009, n. 40 (Legge di 
semplificazione e riordino normativo 2009), alla Regione 
e, per i territori di loro competenza, agli enti gestori dei 
parchi nazionali e regionali, di essere autorizzati ad 
effettuare la raccolta per fini scientifici e di studio.". 

Art. 6 
Sostituzione dell'articolo 8 della l.r. 16/1999 


1. L'articolo 8 della l.r. 16/1999 è sostituito dal seguente: 
"Art. 8 
Autorizzazione alla raccolta 


1. L'autorizzazione alla raccolta dei funghi epigei 
è costituita dalla ricevuta di versamento degli importi 
di cui al presente articolo su apposito conto corrente 
intestato alla Regione Toscana ovvero, nel caso di cui 
al comma 6, dalla ricevuta di versamento rilasciata dai 
soggetti individuati nella convenzione medesima. Le 
ricevute devono riportare la causale "Raccolta funghi" e 
le generalità del raccoglitore. 
2. I residenti in Toscana, per essere autorizzati, sono 
tenuti a pagare: 
a) la somma di euro 13,00 per la raccolta nei sei mesi 
decorrenti dalla data del versamento; 

b) la somma di euro 25,00 per la raccolta nei dodici 
mesi decorrenti dalla data del versamento. 

3. Gli importi di cui al comma 2, sono ridotti del 50 
per cento per i residenti nei territori montani di cui alla 
l. 991/1952. 
4. I non residenti in Toscana, per conseguire l'autorizzazione 
alla raccolta dei funghi epigei, sono tenuti a 
pagare, specificando nella causale anche il periodo di 
riferimento: 
a) la somma di euro 15,00 per un giorno di raccolta; 
b) la somma di euro 40,00 per sette giorni solari 
consecutivi di raccolta. 

5. Per i minori che hanno compiuto i quattordici 
anni il versamento è effettuato dall'esercente la potestà 
genitoriale e contiene, nella causale, l'indicazione delle 
generalità del minore stesso. Gli importi sono ridotti del 
50 per cento per i minori in possesso dell'attestato di 
frequenza ai corsi di cui all'articolo 17. L'attestato deve 
essere esibito, unitamente alla ricevuta del versamento, al 
personale preposto alla vigilanza ai sensi dell'articolo 23. 
6. I comuni possono, sulla base di apposite convenzioni 
con la Giunta regionale, attivare ulteriori modalità 
di versamento, da parte dei cittadini non residenti in 
Toscana, degli importi di cui al comma 4. Le convenzioni 
definiscono: 
a) tempi e modalità per il pagamento degli importi; 

b) modalità del trasferimento alla Regione delle 
somme introitate; 

c) eventuale quota, nella misura massima del 25 per 
cento delle somme introitate, riconosciuta al comune per 
l'attivazione ed il funzionamento del servizio.". 

Art. 7 
Modifiche all'articolo 9 della l.r. 16/1999 


1. Il comma 4 dell'articolo 9 della l.r. 16/1999 è abrogato. 
Art. 8 
Sostituzione dell'articolo 11 della l.r. 16/1999 


1. L'articolo 11 della l.r. 16/1999 è sostituito dal 
seguente: 
"Art. 11 
Raccolta riservata 


1. Gli imprenditori agricoli e tutti coloro che hanno 
in gestione propria l'uso del bosco, compresi gli utenti 
dei beni di uso civico e di proprietà collettive, nonché 
i soci di cooperative agricolo-forestali, residenti nei 
territori classificati montani ed in possesso dell'attestato 
di idoneità al riconoscimento delle specie fungine di cui 

all'articolo 20, possono chiedere, anche in via telematica, 
ai sensi dell'articolo 3 della l.r. 40/2009, alla provincia o 
alla comunità montana, l'autorizzazione alla costituzione 
di aree per la raccolta a fini economici, delimitate da 
apposite tabelle. La richiesta può interessare terreni del 
patrimonio agricolo-forestale regionale in concessione 
ai sensi dell'articolo 26 della legge regionale 21 marzo 
2000, n. 39 (Legge forestale della Toscana). 

2. La richiesta di autorizzazione è corredata da un 
piano di conduzione atto a garantire la protezione e la 
capacità di autorigenerazione dell'ecosistema. 
3. Le province o le comunità montane decidono, entro 
sessanta giorni, in merito alla richiesta di autorizzazione 
relativa alla costituzione di aree riservate per la raccolta a 
fini economici. Le aree di raccolta riservata, autorizzate 
su terreni del patrimonio agricolo-forestale regionale in 
concessione, non possono complessivamente superare 
il 15 per cento dell'intera superficie del patrimonio 
agricolo-forestale regionale gestito da ciascun ente. 
4. Nelle aree di cui al comma 1, la raccolta è riservata 
in via esclusiva ai soggetti autorizzati, senza limitazioni 
quantitative, nel rispetto delle disposizioni di cui agli 
articoli 9 e 13. 
5. L'autorizzazione ha validità di cinque anni e può 
essere rinnovata su richiesta da inviarsi almeno sei mesi 
prima della sua scadenza. 
6. Le autorizzazioni decadono per il venir meno dei 
requisiti e delle condizioni in base alle quali sono state 
rilasciate.". 
Art. 9 
Sostituzione dell'articolo 12 della l.r. 16/1999 


1. L'articolo 12 della l.r. 16/1999 è sostituito dal 
seguente: 
"Art. 12 
Raccolta a pagamento 


1. Gli imprenditori agricoli, gli utenti dei beni di uso 
civico e di proprietà collettive ed i soci di cooperative 
agricolo-forestali possono chiedere in concessione, ai sensi 
dell'articolo 26 della l.r. 39/2000, terreni del patrimonio 
agricolo-forestale regionale per la realizzazione di aree di 
raccolta a pagamento, delimitate, a spese dei richiedenti, 
da apposite tabelle. La richiesta può essere presentata 
anche in via telematica ai sensi dell'articolo 3 della l.r. 
40/2009. 
2. Le aree richieste in concessione devono far parte 
di un unico corpo e avere superficie complessiva pari o 
superiore a cinquanta ettari. 
3. La concessione di cui al comma 1, è rilasciata 
dall'ente competente entro sessanta giorni nel rispetto 
delle norme di cui all'articolo 11, commi 2, 3, 4, e 5, 
ed entro il limite complessivo non superiore al 15 per 
cento della superficie del patrimonio agricolo-forestale 
regionale gestito da ciascun ente. 
4. Aree di raccolta a pagamento possono essere 
realizzate anche su altri fondi pubblici o privati; di tale 
realizzazione è data comunicazione alla provincia o alla 
comunità montana territorialmente competente. 
5. La raccolta nelle aree di cui al presente articolo 
non è soggetta all'autorizzazione di cui all'articolo 8 e 
deve svolgersi nel rispetto delle disposizioni di cui agli 
articoli 9 e 13.". 
Art. 10 
Modifiche all'articolo 13 della l.r. 16/1999 


1. Il comma 1 dell'articolo 13 della l.r. 16/1999 è 
sostituito dal seguente: 
"1. Fatto salvo il caso di esemplari concresciuti 
in cui almeno un individuo supera le dimensioni 
minime sottoindicate, sono vietate la raccolta e la 
commercializzazione di esemplari delle specie autoctone 
di seguito elencate con dimensione minima del cappello 
inferiore a: 

a) quattro centimetri per il genere Boletus Sezione 
Edules (porcini); 

b) due centimetri per l' Hygrophorus marzuolus (Fr.: 
Fr) Bres. (dormiente) e per il Lyophyllum gambosum (Fr. 
: Fr.) Singer (= Tricholoma georgii) (prugnolo).". 

2. Il comma 2 dell'articolo 13 della l.r. 16/1999 è 
sostituito dal seguente: 
"2. Sono vietate la raccolta e la commercializzazione 
di esemplari autoctoni di Amanita caesarea (Scop. : Fr.) 
Persoon (ovolo buono) allo stato di ovolo chiuso, cioè 
con le lamelle non visibili e non esposte all'aria.". 

3. Dopo la lettera d) del comma 4 dell'articolo 13 
della l.r. 16/1999 è aggiunta la seguente: 
"d bis) dal 1° settembre al 31 ottobre nei castagneti 
da frutto, così come definiti all'articolo 52 del decreto 
del Presidente della Giunta regionale 8 agosto 2003, n. 
48/R (Regolamento forestale della Toscana), su specifica 
segnalazione dei proprietari o conduttori, attuata con 
idonee tabellazioni apposte lungo il confine del fondo 
ed in corrispondenza degli accessi e recanti la dicitura 
"Divieto di raccolta funghi dal 1° settembre al 31 ottobre - 
Castagneto da frutto in produzione"." 

Art. 11 
Modifiche all'articolo 14 della l.r. 16/1999 



1. Il comma 1 dell'articolo 14 della l.r. 16/1999 è 
sostituito dal seguente: 
"1. Per motivi di salvaguardia dell'ecosistema, anche 
a causa di eventi climatici eccezionali, la Giunta regionale 
può vietare, con provvedimento motivato, la raccolta di 
funghi epigei spontanei in aree circoscritte e per periodi 
definiti e continui, sentito il parere delle province o delle 
comunità montane interessate.". 

2. Dopo il comma 2 dell'articolo 14 della l.r. 16/1999 
è aggiunto il seguente: 
"2 bis. Le province e le comunità montane, per i 
territori di rispettiva competenza, possono prevedere, 
previo parere della competente struttura della Giunta 
regionale, per motivi di salvaguardia dell'ecosistema o 
per armonizzare lo svolgimento di attività diverse in aree 
boscate, giorni di divieto di raccolta, nel limite massimo 
di due giorni per settimana, fatti salvi i residenti delle 
aree soggette al contingentamento.". 

Art. 12 
Abrogazione dell'articolo 15 della l.r. 16/1999 


1. L'articolo 15 della l.r. 16/1999 è abrogato. 
Art. 13 
Abrogazione dell'articolo 16 della l.r. 16/1999 


1. L'articolo 16 della l.r. 16/1999 è abrogato. 
Art. 14 
Modifiche all'articolo 23 della l.r. 16/1999 


1. Il comma 2 dell'articolo 23 della l.r. 16/1999 è 
sostituito dal seguente: 
"2. Fermi restando i poteri di accertamento previsti 
dall'articolo 13, comma 1, della legge 24 novembre 
1981, n. 689 (Modifiche al sistema penale), i soggetti 
incaricati dell'accertamento delle infrazioni alla presente 
legge possono chiedere l'esibizione di un documento 
idoneo a dimostrare l'identità e l'autorizzazione di cui 
all'articolo 8.". 

Art. 15 
Modifiche all'articolo 24 della l.r. 16/1999 


1. Al comma 1 dell'articolo 24 della l.r. 16/1999, le 
parole: "Il comune" sono sostituite dalle seguenti: "La 
provincia e la comunità montana". 
2. Al comma 4 dell'articolo 24 della l.r. 16/1999, le 
parole: "Il comune" sono sostituite dalle seguenti: "La 
provincia e la comunità montana". 
3. Al comma 4 ter dell'articolo 24 della l.r. 16/1999, 
le parole: "dal comune" sono sostituite dalle seguenti: 
"dalla provincia e dalla comunità montana". 

Art. 16 
Modifiche all'articolo 25 della l.r. 16/1999 


1. Il comma 1 dell'articolo 25 della l.r. 16/1999 è 
sostituito dal seguente: 
"1. Per la violazione delle disposizioni di cui al titolo 
II si applicano le seguenti sanzioni: 

a) da euro 40,00 a euro 240,00: 

1) per chi effettua la raccolta dei funghi epigei 
spontanei senza l'autorizzazione di cui all'articolo 8 
oppure con la causale che non riporta i dati richiesti; 

2) per chi effettua la raccolta nelle zone di cui 
all'articolo 11 e all'articolo 12 senza averne titolo; 

3) per la raccolta effettuata oltre i limiti massimi 
consentiti in assenza della dichiarazione di inizio attività 
di cui all'articolo 4, comma 4 o dell'autorizzazione di cui 
all'articolo 4, comma 5; 

4) per la violazione delle disposizioni sulle modalità 
di raccolta di cui all'articolo 9; 

5) per la violazione delle disposizioni di cui 
all'articolo 13; 

6) per la violazione dei divieti di cui all'articolo 14; 

b) da euro 10,00 a euro 60,00 per chi effettua la 
raccolta dei funghi epigei spontanei senza avere con sé 
un documento di riconoscimento e l'autorizzazione di 
cui all'articolo 8 oppure copia dell'autorizzazione di 
cui all'articolo 7, purché tale documentazione venga 
esibita entro dieci giorni dalla contestazione all'ufficio 
da cui dipendono gli agenti che hanno effettuato 
l'accertamento; 

c) da euro 5,00 a euro 30,00 per ogni esemplare raccolto 
di Amanita caesarea allo stato di ovolo chiuso, 
di Hygrophorus marzuolus o Lyophyllum gambosum 
(Tricholoma georgii) con diametro inferiore alle dimensioni 
minime indicate nell'articolo 13, comma 1, e comunque 
con un importo massimo di euro 1.000,00; 

d) da euro 500,00 a euro 3.000,00 per la tabellazione 
di aree di raccolta riservata a fini economici o di raccolta 
a pagamento, in assenza di regolare autorizzazione.". 

Art. 17 
Sostituzione dell'articolo 26 della l.r. 16/1999 


1. L'articolo 26 della l.r. 16/1999 è sostituito dal 
seguente: 
"Art. 26 
Ripartizione proventi 

1. I proventi derivanti annualmente dai versamenti di 
cui all'articolo 8 sono ripartiti nel modo seguente: 
a) il 10 per cento dell'importo complessivo rimane a 
disposizione della Regione; 
b) il restante 90 per cento viene ripartito dalla Regione 


nella misura dell'80 per cento alle comunità montane 
e del 20 per cento alle province. La ripartizione viene 
effettuata per il 25 per cento sulla base della superficie 
territoriale e per il restante 75 per cento sulla base della 
superficie boscata. 

2. Gli importi assegnati alle province ed alle comunità 
montane sono impiegati per finanziare interventi di 
miglioramento dell'ambiente naturale, l'attività di 
vigilanza ed ogni altra attività connessa con l'attuazione 
della presente legge, secondo le previsioni degli strumenti 
di programmazione regionale in materia forestale.". 
Art. 18 
Inserimento dell'articolo 26 bis nella l.r. 16/1999 

1. Dopo l'articolo 26 della l.r. 16/1999 è inserito il 
seguente: 
"Art. 26 bis 
Norma finanziaria 

1. Le entrate derivanti dalle disposizioni di cui 
all'articolo 8, sono introitate nell'unità previsionale 
di base (UPB) 322 "Proventi diversi" del bilancio 
regionale al momento e nella misura della loro effettiva 
riscossione. 
2. Il 90 per cento delle entrate di cui al comma 1, è 
destinato alle province ed alle comunità montane secondo 
le disposizioni di cui all'articolo 26 ed è iscritto, sulla 
base delle somme riscosse nell'anno precedente, nella 
UPB 524 "Attività forestali. Difesa e tutela dei boschi – 
Spese di investimento" del bilancio regionale. Il restante 
10 per cento rimane a disposizione della Regione per 
le finalità di cui all'articolo 17 ed è iscritto, sulla base 
delle somme riscosse nell'anno precedente, nella UPB 
523 "Attività forestali. Difesa e tutela dei boschi – Spese 
correnti" del bilancio regionale.". 
Art. 19 
Norma transitoria 


1. Le disposizioni della presente legge acquistano 
efficacia a partire dal 1° gennaio 2011. 
2. Le autorizzazioni personali non ancora scadute alla 
data di entrata in vigore della presente legge mantengono 
la loro validità fino alla naturale scadenza. 
La presente legge è pubblicata sul Bollettino Ufficiale della 
Regione. E' fatto obbligo a chiunque spetti di osservarla e 
farla osservare come legge della Regione Toscana. 

ROSSI 

Firenze, 17 novembre 2010 

La presente legge è stata approvata dal Consiglio 
regionale nella seduta del 09.11.2010. 


