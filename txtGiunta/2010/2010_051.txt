

LEGGE REGIONALE 6 ottobre 2010, n. 51 

Norme sull'iniziativa popolare delle leggi. 

Il Consiglio regionale ha approvato 
Il Presidente della Giunta 
promulga 

la seguente legge: 

 


PREAMBOLO 

Il Consiglio regionale 

Visto l'articolo 117, quarto comma, della Costituzione; 


Visto l'articolo 74 dello Statuto della Regione; 

Vista la legge regionale 22 ottobre 2008, n. 55 (Disposizioni 
in materia della qualità della normazione); 

Visto il parere espresso dal Consiglio delle autonomie 
locali nella seduta del 6 luglio 2010; 

Considerato quanto segue: 

1. A seguito dell'approvazione dell'articolo 74 dello 
Statuto che ha introdotto nuove disposizioni in materia di 
iniziativa popolare delle leggi, si è manifestata la necessità 
di una nuova disciplina legislativa di attuazione in 
sostituzione della preesistente legge regionale 14 luglio 
1972, n. 19 (Norme sull'iniziativa popolare delle leggi, 
dei regolamenti e degli atti amministrativi); 
2. Sono intervenute nel corso degli anni nuove normative 
statali e regionali, nonché modifiche nell'organizzazione 
del Consiglio regionale tali da rendere obsoleta 
la vigente normativa; 
3. Attesa l'esigenza di favorire la partecipazione 
dei cittadini elettori alla formazione degli atti legislativi 
di competenza regionale e di stimolare l'interesse 
dell'elettore al funzionamento dell'istituzione Consiglio 
regionale in quanto espressione della volontà popolare, 
si definisce un procedimento agevolato per la presentazione 
all'Assemblea regionale di proposte di legge elaborate 
e sottoscritte dai cittadini, nonché la facoltà degli 
enti locali toscani di presentare proprie proposte di legge 
approvate dai rispettivi consigli; 
4. Al fine di ricondurre l'iniziativa legislativa popolare 
nell'ambito dei limiti e dei requisiti dettati dalla legge, 
é previsto che il Presidente del Consiglio regionale ne 
valuti il rispetto prima dell'inizio della raccolta delle 
firme da parte dei promotori e possa dichiarare l'improcedibilità 
della proposta, con l'evidente vantaggio di 
evitare una raccolta di firme da parte dei promotori che 
non si riveli efficace; 

5. Per tutelare la volontà espressa dagli elettori che 
hanno sottoscritto la proposta di legge, si è ritenuto di 
prevedere che la proposta sia sottoposta al voto dell'aula 
nel merito nel testo originale (entro nove mesi), mentre 
gli eventuali emendamenti della commissione consiliare 
referente siano presentati separatamente; 
6. Per agevolare l'opera dei promotori nella raccolta, 
si è valutata l'opportunità di prevedere che sia un 
ufficio del Consiglio regionale a procedere alla verifica 
dell'iscrizione dei sottoscrittori nelle liste elettorali di un 
comune della Regione. 

7. Al fine di facilitare gli uffici del Consiglio regionale 
e dei comuni interessati nelle operazioni di verifica 
dell'iscrizione dei sottoscrittori nelle liste elettorali, è 
stata prevista l'indicazione, per i promotori, di utilizzare 


fogli di raccolta firme separati per ciascun comune di 

iscrizione; tale previsione tuttavia non costituisce obbligo 
e di conseguenza non dà luogo, in caso di inosservanza, 
ad alcuna sanzione. 

Approva la presente legge 

Titolo I 
DISPOSIZIONI GENERALI 


Art. 1 
Iniziativa popolare delle leggi 


1. L'iniziativa popolare delle leggi, di seguito denominata 
iniziativa, è esercitata, ai sensi dell'articolo 74 
dello Statuto, da cinquemila elettori della Regione, da 
almeno tre consigli comunali, da ciascun consiglio provinciale, 
dalla città metropolitana, una volta istituita, e 
dal Consiglio delle autonomie locali. 
Art. 2 
Requisiti generali 


1. I soggetti titolari dell'iniziativa presentano una 
proposta di legge, redatta in preambolo ed in articoli, 
in conformità alla legge regionale 22 ottobre 2008, n. 
55 (Disposizioni in materia della qualità della normazione). 
2. La proposta di legge è accompagnata da una relazione 
illustrativa che ne chiarisce i contenuti e lo scopo e 
da una relazione tecnico-finanziaria nel caso in cui siano 

previste spese o minori entrate. La relazione illustrativa 
sostituisce la relazione tecnico-normativa di cui alla l.r. 
55/2008. 

3. La proposta di legge che comporta spese o minori 
entrate per l'esercizio in corso, indica l'ammontare della 
spesa o minore entrata, i mezzi per farvi fronte, le conseguenti 
variazioni di bilancio. 
4. L'assenza dei requisiti, di cui al presente articolo, 
comporta la dichiarazione di improcedibilità dell'iniziativa. 
Art. 3 
Limiti 


1. L'iniziativa non è ammessa per le modifiche dello 
Statuto regionale e per le leggi di bilancio. 

2. La violazione dei limiti di cui al comma 1, comporta 
l'improcedibilità dell'iniziativa. 
Art. 4 
Assistenza ai promotori dell'iniziativa 


1. Ciascun soggetto di cui all'articolo 1, che intende 
promuovere l'iniziativa, può presentare una richiesta 
scritta all'Ufficio di presidenza del Consiglio regionale 
al fine di ottenere l'assistenza degli uffici del Consiglio 
regionale per la formulazione tecnica della proposta. 

2. L'Ufficio di presidenza del Consiglio regionale 
assicura che l'assistenza richiesta venga prestata. 

Titolo II 
INIZIATIVA DEGLI ELETTORI 


Art. 5 
Requisiti dell'iniziativa degli elettori 


1. L'iniziativa degli elettori si esercita mediante la 
presentazione di una proposta di legge, nella forma 
indicata dall'articolo 2, sottoscritta da almeno cinquemila 
elettori iscritti nelle liste elettorali dei comuni della 
Regione. 
Art. 6 
Inizio del procedimento e individuazione dei promotori 

1. Al fine di esercitare l'iniziativa, almeno tre elettori 
della Regione che assumono la qualità di promotori 
dell'iniziativa presentano la proposta di legge al Presidente 
del Consiglio regionale. 
2. I promotori all'atto della presentazione, indicano il 
loro nome, cognome, domicilio e gli eventuali ulteriori 
recapiti postali, telefonici, telematici e di telefax. 
3. I promotori: 
a) ricevono tutte le comunicazioni riguardanti il 
procedimento relativo all'iniziativa, effettuate mediante 
posta elettronica certificata o con lettera raccomandata 
con avviso di ricevimento; 

b) intervengono nelle fasi del procedimento secondo 
quanto previsto dal regolamento interno del Consiglio 
regionale. 

Art. 7 
Valutazione della procedibilità dell'iniziativa 


1. Il Presidente del Consiglio regionale, sulla base di 
un'istruttoria tecnica svolta da parte degli uffici consiliari 
e sentito l'Ufficio di presidenza del Consiglio regionale, 
si pronuncia in ordine alla procedibilità dell'iniziativa, 
ai sensi dell'articolo 2, comma 4, e articolo 3, comma 2, 
entro trenta giorni dalla presentazione di cui all'articolo 6, 
comma 1. 

2. Il Presidente del Consiglio regionale, in caso 
di dichiarazione di procedibilità dell'iniziativa, ne dà 

comunicazione ai promotori ed individua il responsabile 

del procedimento nell'ambito degli uffici consiliari. 

3. Il Presidentedel Consiglio regionale, in caso di 
dichiarazione di improcedibilità, ne dà comunicazione 
ai promotori. 
Art. 8 

Stampa e vidimazione dei fogli per le firme 

1. Per la raccolta delle firme, relative all'iniziativa 
dichiarata procedibile, sono utilizzati fogli di carta vidimati; 
ciascuno di essi riporta in epigrafe il testo della 
proposta di legge e la relazione illustrativa. Se il testo 
supera le tre facciate di ogni foglio, esso è riprodotto in 
un foglio a sé stante, unito a quello usato per la raccolta 
delle firme in modo da non poterne essere disgiunto ed è 
vidimato contemporaneamente a quello. 

2. I fogli possono essere stampati a cura e spese del 
Consiglio regionale. A tal fine, i promotori presentano 
all'Ufficio di presidenza del Consiglio regionale una 
richiesta scritta contenente il numero dei fogli richiesti, 
il testo della proposta e la relazione illustrativa da riprodurre 
sui fogli stessi. 

3. Sono consentite ulteriori richieste per la stampa 
dei fogli. Il numero dei fogli complessivamente richiesti 
non può essere superiore al doppio dei fogli necessari 
per raccogliere il numero minimo delle firme previste 
dall'articolo 5. 

4. I fogli sono vidimati dal responsabile del procedimento 
o da funzionari da lui delegati con l'apposizione 
del timbro, della data e della firma. 

5. I fogli stampati e vidimati sono forniti dal Consiglio 
regionale entro dieci giorni dalla richiesta di cui ai 
commi 2 e 4. 
6. I fogli stampati a cura dei promotori possono essere 
vidimati: 
a) presso le segreterie comunali o le cancellerie degli 

uffici giudiziari; 

b) presso l'Ufficio di presidenza del Consiglio regionale. 


7. La proposta di legge, corredata dalle firme raccolte, 
non può essere presentata su fogli vidimati da oltre 
centottanta giorni. 

Art. 9 

Raccolta e autenticazione delle firme 

1. Gli elettori appongono la loro firma sui fogli 
vidimati, in calce alla proposta. Accanto alla firma sono 
indicati per esteso il nome e cognome, il luogo, la data 
di nascita e il comune nelle cui liste elettorali è iscrit


to l'elettore, nonché le modalità di identificazione del 

sottoscrittore e gli altri elementi di cui all'articolo 21, 
comma 2, del decreto del Presidente della Repubblica 
28 dicembre 2000, n. 445 (Testo unico delle disposizioni 
legislative e regolamentari in materia di documentazione 
amministrativa). 

2. I fogli recano uno spazio per l'indicazione, facoltativa, 
del numero di iscrizione nelle liste elettorali 
comunali. 
3. Le firme sono autenticate, nello spazio del foglio 
a ciò dedicato, da uno dei soggetti e secondo le modalità 
indicate dall'articolo 14 della legge 21 marzo 1990, n. 53 
(Misure urgenti atte a garantire maggiore efficienza al procedimento 
elettorale). 

4. L'autenticazione deve recare l'indicazione della 
data in cui avviene e può essere collettiva, foglio per 
foglio; in questo caso deve indicare il numero di firme 
contenute nel foglio. 

5. Il pubblico ufficiale che procede alle autenticazioni 
dà atto della manifestazione di volontà dell'elettore 
analfabeta o comunque impossibilitato ad apporre la 
propria firma. 

6. La verifica dell'iscrizione dei sottoscrittori nelle 
liste di un comune della Regione è a carico del Consiglio 

regionale che può, nel rispetto della riservatezza dei dati 

personali: 

a) verificare direttamente mediante consultazione per 
via telematica degli archivi dei comuni certificanti; 

b) richiedere la verifica ai comuni stessi: in tal caso 
il Consiglio regionale e i comuni utilizzano il fax o qualunque 
mezzo telematico. 

7. Al fine di consentire la verifica di cui al comma 6, 
i promotori curano che ciascun foglio contenga le firme 
dei sottoscrittori iscritti nelle liste elettorali di un solo 
comune e raggruppano i fogli per comune di iscrizione 
nelle liste elettorali dei sottoscrittori. 

Art. 10 
Deposito della proposta di legge 


1. La proposta di legge, corredata dalle firme raccolte, 
è depositata presso il Presidente del Consiglio regionale 
a cura dei promotori. 
2. Il responsabile del procedimento dà atto del deposito 
della proposta e dei documenti prescritti mediante 
processo verbale che attesta la data del deposito e la 

dichiarazione dei promotori sul numero delle firme raccolte. 


3. Il responsabile del procedimento provvede alla 
verifica ed al computo delle firme degli elettori entro 

quaranta giorni. 

4. Il Presidente, a seguito delle verifiche di cui al 
comma 3, dichiara la procedibilità o meno della proposta 
di legge, dandone comunicazione ai promotori. 

Art. 11 
Spese 


1. Il Consiglio regionale, quando non è stata dichiarata 
l'improcedibilità della proposta ai sensi dell'articolo 
10, eroga ai promotori un contributo forfettario per le 
spese di organizzazione nella misura di euro 5.000,00. 
2. A tal fine i promotori depositano, insieme alla 
proposta di legge, una richiesta scritta al Presidente del 
Consiglio regionale contenente l'indicazione del promo-
tore a cui va effettuato il rimborso delle spese con effetto 
liberatorio. 

3. L'entità del rimborso di cui al comma 1, può essere 
aggiornata con deliberazione dell'Ufficio di presidenza 
del Consiglio regionale, con periodicità almeno biennale, 
a partire dal secondo anno dall'entrata in vigore della 
presente legge. 

Titolo III 
INIZIATIVA DEGLI ENTI LOCALI E DEL 
CONSIGLIO DELLE AUTONOMIE LOCALI 


Art. 12 
Requisiti dell'iniziativa degli enti locali e 
del Consiglio delle autonomie locali 


1. L'iniziativa dei consigli comunali, dei consigli provinciali, 
della città metropolitana e del Consiglio delle 
autonomie locali si esercita mediante la presentazione di 
una proposta di legge, nella forma indicata dall'articolo 
2, approvata con deliberazione di almeno tre consigli 
comunali, di un consiglio provinciale, dell'organo deliberativo 
della città metropolitana o del Consiglio delle 
autonomie locali. 
Art. 13 
Deposito della proposta di legge e 
individuazione dei delegati 


1. Ogni sindaco di comune, ogni presidente di 
provincia, l'organo di vertice della città metropolitana 
ed il presidente del Consiglio delle autonomie locali, 
depositano la proposta di legge presso il Presidente del 
Consiglio regionale. 

2. La proposta è accompagnata, a pena di improcedibilità, 
dalle deliberazioni di approvazione degli enti 
promotori. 
3. I soggetti di cui al comma 1, all'atto di presentazione, 
provvedono singolarmente o d'intesa, nel caso 
d'iniziativa di tre o più consigli comunali, all'indicazione 
di tre delegati. 
4. Ai delegati si applicano le disposizioni di cui 
all'articolo 6, commi 2 e 3. 
Art. 14 
Valutazione della procedibilità 


1. Il Presidente del Consiglio regionale, sulla base 
di un'istruttoria tecnica svolta dagli uffici consiliari e 
sentito l'Ufficio di presidenza del Consiglio regionale, 

si pronuncia sulla procedibilità della proposta ai sensi 
dell'articolo 2, comma 4, articolo 3, comma 2, e articolo 
13, comma 2. 

2. Il Presidente del Consiglio regionale, in caso 
di dichiarazione di procedibilità della proposta, ne dà 
comunicazione ai delegati ed individua il responsabile 
del procedimento nell'ambito degli uffici consiliari. 

3. Il Presidente del Consiglio regionale, in caso di 
dichiarazione di improcedibilità della proposta, ne dà 
comunicazione ai delegati. 
Titolo IV 
DISPOSIZIONI SUL PROCEDIMENTO E FINALI 


Art. 15 
Esame e discussione 


1. La proposta di legge dichiarata procedibile è portata 
all'esame del Consiglio regionale, che la vota nel 
merito, ai sensi dell'articolo 74, comma 3, dello Statuto, 
non oltre nove mesi dalla presentazione. 
2. La proposta di legge è portata all'esame del Consiglio 
nel testo redatto dai proponenti. Gli eventuali 
emendamenti proposti dalla commissione consiliare 
referente sono trasmessi separatamente e con il parere 
dei promotori di cui all'articolo 6 o dei delegati di cui 
all'articolo 13. 
3. I promotori, in rappresentanza dei sottoscrittori, e 
i delegati sono ammessi all'esame istruttorio della proposta 
di legge nei modi previsti dal regolamento interno 
del Consiglio regionale. 

Art. 16 
Sospensione dei termini 


1. Il decorso dei termini di cui all'articolo 7, comma 1, 
e all'articolo 10, comma 3, è sospeso dal 1° agosto al 31 
agosto. 
Art. 17 

Norma finanziaria 

1. Agli oneri derivanti dall'applicazione della presente 
legge si fa fronte per il 2010 con le risorse allocate nel 
bilancio del Consiglio regionale a copertura delle spese 
di cui alla legge regionale 14 luglio 1972, n. 19 (Norme 
sull'iniziativa popolare delle leggi, dei regolamenti e 
degli atti amministrativi). Agli oneri relativi agli esercizi 
successivi si fa fronte con legge di bilancio. 
Art. 18 
Norma transitoria 


1. Per i procedimenti di presentazione di proposte di 
legge di iniziativa popolare, in corso all'entrata in vigore 
della presente legge, restano validi gli atti già compiuti 
ai sensi della l.r. 19/1972. 
2. Ai fini della disposizione di cui al comma 1, per 
procedimenti in corso s'intendono le proposte di legge di 
iniziativa popolare per le quali, all'entrata in vigore della 
presente legge, sia stata depositata in Consiglio regionale 
la richiesta di fogli di cui all'articolo 5, comma 5, della 

l.r. 19/1972 ovvero sia stata depositata, presso l'Ufficio di 
presidenza del Consiglio regionale, la proposta di legge ai 
sensi dell'articolo 7, comma 1, della stessa l.r. 19/1972. 

Art. 19 
Abrogazione 


1. La legge regionale 14 luglio 1972, n. 19 (Norme 
sull'iniziativa popolare delle leggi, dei regolamenti e 
degli atti amministrativi), è abrogata. 
La presente legge è pubblicata sul Bollettino Ufficiale 

della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

ROSSI 

Firenze, 6 ottobre 2010 

La presente legge è stata approvata dal Consiglio regionale 
nella seduta del 28.09.2010. 


