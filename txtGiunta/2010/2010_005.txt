

LEGGE REGIONALE 8 febbraio 2010, n. 5 

Norme per il recupero abitativo dei sottotetti. 

Il Consiglio regionale ha approvato 
Il Presidente della Giunta 
promulga 

la seguente legge: 



PREAMBOLO 

Visto l'articolo 117, terzo comma, della Costituzione; 


Visto l'articolo 2 del decreto del Presidente della 
Repubblica 6 giugno 2001 n. 380 (Testo unico delle 
disposizioni legislative regolamentari in materia edilizia); 


Visto l'articolo 7 della legge regionale 3 gennaio 
2005, n. 1 (Norme per il governo del territorio); 

Considerato che: 

1. Le politiche regionali di governo del territorio 
perseguono l'obiettivo del risparmio di nuovo suolo per 
rispondere alla domanda di sviluppo urbanistico e di 
residenza in particolare; 
2. Il quadro normativo vigente valorizza in Toscana 
il rapporto di cooperazione fra i vari livelli istituzionali 
competenti nelle materie di governo del territorio 
e pianificazione urbanistica, al fine di massimizzare il 
perseguimento del duplice obiettivo di uno sviluppo del 
territorio e delle funzioni da esso ospitate e di una sua 
tutela all'insegna del principio della sostenibilità; 

3. Da anni si è andata a produrre una varietà di norme 
in altre regioni indirizzate a disciplinare il recupero a fini 
abitativi dei sottotetti, intendendo con tale termine lo 
spazio soprastante l'ultimi piano di edificio e sottostante 
la copertura; 
4. Ferma restando la disciplina in essere per le iniziative 
che prevedano tale recupero con sopraelevazione 
del piano di copertura, è opportuno definire una disciplina 
anche per consentire, alle medesime condizioni, 
il recupero abitativo dei sottotetti senza ricorrere alle 
sopraelevazioni, garantendo comunque il rispetto dei 
requisiti igienico-sanitari fissati dalla vigente normativa 
nazionale in termini prestazionali ove ciò non sia possibile 
in termini meramente dimensionali; 
5. La disciplina proposta non opera in deroga alla 
pianificazione urbanistica, ma in stretta sintonia con 
essa, nel rispetto anche della giurisprudenza vigente, 
facendo salve pertanto le prerogative degli enti locali 
assunte sulla base del vigente assetto normativo e costituendo 
un'opportunità di consentirne esplicitamente 
l'applicazione nonché di sottrarne parti del territorio per 
esigenze di tutela architettonica e territoriale; 
6. La riconduzione dell'attività di recupero abitativo 
dei sottotetti nella fattispecie della ristrutturazione con 
l'utilizzo della dichiarazione di inizio attività è conforme 
alle disposizioni di cui al testo unico delle leggi in 
materia di edilizia; 
Si approva la presente legge 

Art. 1 
Oggetto, finalità e definizioni 


1. La Regione Toscana con la presente legge promuove 
il recupero a fini abitativi dei sottotetti, in conformità 
al principio della sostenibilità delle attività edilizie, della 
valorizzazione delle attività di recupero del patrimonio 
edilizio esistente, al fine di favorire la messa in opera di 
interventi tecnologici per il contenimento dei consumi 
energetici negli edifici. 
2. Ai fini della presente legge si definiscono sottotetti 
i volumi soprastanti l'ultimo piano degli edifici aventi 
destinazione residenziale, compresi nelle sagome di 
copertura, dove queste ultime risultano prevalentemente 
inclinate. 
Art. 2 
Disciplina degli interventi di recupero 


1. Negli edifici aventi destinazione residenziale sono 
consentiti gli interventi di recupero dei sottotetti a fini 
abitativi nel rispetto delle disposizioni di cui alla presen

te legge, quando espressamente previsti dagli strumenti 
urbanistici comunali. 

2. Gli interventi diretti al recupero dei sottotetti 
sono classificati come ristrutturazione edilizia, ai sensi 
dell'articolo 79, comma 2, lettera d), della legge regionale 
3 gennaio 2005, n. 1 (Norme per il governo del 
territorio) e sono sottoposti pertanto a denuncia di inizio 
dell'attività. 
3. Gli interventi di recupero dei sottotetti di cui 
alla presente legge, sono assoggettati all'obbligo della 
corresponsione degli oneri di urbanizzazione primaria e 
secondaria, nonché del contributo di cui all'articolo 119 
della l.r. 1/2005, calcolati come per le nuove costruzioni. 
4. Agli interventi di recupero dei sottotetti di cui alla 
presente legge, si applicano le disposizioni di cui al titolo 
VIII della l.r. 1/2005. 
Art. 3 
Caratteristiche tecniche dei sottotetti recuperabili ai fini 
abitativi ed ulteriori disposizioni a carattere tecnico 


1. Il recupero dei sottotetti è consentito per i volumi 
legittimamente esistenti alla data di entrata in vigore 
della presente legge o in via di realizzazione, aventi le 
seguenti caratteristiche tecniche: 
a) l'altezza media interna netta, intesa come la distanza 
tra il solaio di calpestio ed il piano virtuale orizzontale 
mediano tra il punto più alto e quello più basso dell'intradosso 
sovrastante il solaio ed il solaio stesso, non sia 
inferiore a 2,30 metri per gli spazi ad uso abitazione. Per 
gli spazi accessori o di servizio, l'altezza è riducibile a 
2,10 metri. Per gli edifici siti nei territori montani, i limiti 
di cui sopra sono abbassati rispettivamente a 2,10 metri 
per gli spazi ad uso abitazione e a 2,00 metri per gli spazi 
accessori e di servizio. In caso di soffitto non orizzontale, 
ferme restando le predette altezze medie, l'altezza della 
parete minima non può essere inferiore a 1,50 metri per 
gli spazi ad uso abitazione ed a 1,30 metri per gli spazi 
accessori e di servizio, riducibili rispettivamente a 1,30 
metri e ad 1,10 metri per gli edifici siti nei territori montani. 
Gli eventuali spazi di altezza inferiore alle predette 
misure devono essere chiusi mediante opere murarie o 
arredi fissi e ne è consentito l'uso come spazio di servizio 
destinato a guardaroba e ripostiglio. L'obbligo di 
chiusura non interviene quando gli spazi risultino essere 
in corrispondenza delle fonti di luce diretta la chiusura di 
tali spazi non è prescrittiva; 

b) il rapporto aeroilluminante sia pari o superiore a 
un sedicesimo. 

2. Sono consentite all'interno della superficie di 
copertura e comunque entro l'ingombro dell'edificio, 
anche al fine di reperire la superficie minima di aeroilluminazione, 
le aperture di finestre, la realizzazione di 
abbaini e l'installazione di lucernari. 

3. Gli interventi finalizzati al recupero abitativo dei 
sottotetti devono avvenire senza alcuna modificazione 
delle altezze di colmo e di gronda delle superfici interessate 
dall'intervento, nonché delle linee di pendenza 
delle falde. 
4. Gli interventi di recupero dei sottotetti di cui 
alla presente legge, sono consentiti esclusivamente in 
ampliamento delle unità abitative esistenti e non possono 
determinare un aumento del numero di esse. 
5. I progetti di recupero ai fini abitativi devono 
prevedere idonee opere di isolamento termico, anche ai 
fini del contenimento di consumi energetici che devono 
essere conformi alle prescrizioni tecniche in materia 
contenute nei regolamenti vigenti, nonché alle norme 
nazionali e regionali in materia di impianti tecnologici 
e di contenimento dei consumi energetici, ad esclusione 
degli interventi di recupero relativi ai sottotetti già 
conformi alla legge 9 gennaio 1991, n. 10 (Norme per 
l'attuazione del Piano energetico nazionale in materia di 
uso razionale dell'energia, di risparmio energetico e di 
sviluppo delle fonti rinnovabili di energia). 
6. I progetti di recupero ai fini abitativi devono assicurare 
prestazioni analoghe a quelle derivanti dall'applicazione 
delle norme igienico-sanitarie statali. Gli strumenti 
urbanistici del comune contengono le prescrizioni 
obbligatorie definite per garantire tali livelli prestazionali, 
sentite le aziende unità sanitarie locali competenti 
per territorio. 
Art. 4 
Divieto di frazionamento 


1. I volumi e le superfici recuperati a fini abitativi per 
effetto della presente legge non potranno essere oggetto 
di successivi frazionamenti. 
La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 8 febbraio 2010 

La presente legge è stata approvata dal Consiglio regionale 
nella seduta del 27.01.10. 


