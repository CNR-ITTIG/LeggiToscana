
LEGGE REGIONALE 16 febbraio 2010, n. 14 

Interventi di sostegno al reddito dei lavoratori disoccupati. 


Il Consiglio regionale ha approvato 
Il Presidente della Giunta 
promulga 

la seguente legge: 

 
PREAMBOLO 

Visto l'articolo 117, terzo comma, e l'articolo 38, 
secondo comma, della Costituzione; 


Visti gli articoli 3 e 4 dello Statuto regionale; 

Visto il capo II bis (Misure a sostegno dei lavoratori 
disoccupati) della legge regionale 24 dicembre 2008, n. 
69 (Legge finanziaria per l'anno 2009); 

Considerato quanto segue: 

1. Il Consiglio regionale ritiene doveroso esprimere il 
proprio contributo all'attuazione dei principi costituzionali 
e statutari di solidarietà e di tutela e valorizzazione 
della dignità dei lavoratori e della famiglia; 
2. La richiamata l.r. 69/2008 prevede per determinate 
categorie di lavoratori disoccupati il riconoscimento di 
un contributo per il sostegno al reddito; 
3. Nell'ambito della gravissima crisi economica che 
ha comportato la perdita del lavoro per molti lavoratori 
toscani, le famiglie con figli a carico e quelle nelle quali 
anche il coniuge o convivente è privo di lavoro sopportano 
uno svantaggio ancora più grave rispetto alle altre 
categorie di disoccupati; 
4. A tal fine il Consiglio regionale ritiene opportuno 
definire un intervento di solidarietà sociale nei confronti 
dei suddetti lavoratori, aggiuntivo rispetto a quello già 
attuato con la citata l.r. 69/2008 destinando una consistente 
parte, quantificata in 600.000,00 euro, degli stanziamenti 
del proprio bilancio che risultano disponibili al 
termine dell'esercizio 2009 grazie ad una attenta politica 
di riduzione dei costi; 
Si approva la presente legge 

Art. 1 
Contributo per il sostegno al reddito delle famiglie 

1. Il Consiglio regionale contribuisce al sostegno al 
reddito delle famiglie dei lavoratori disoccupati mediante 
un finanziamento straordinario, per l'anno 2010, a titolo 
di sostegno al reddito, consistente in un contributo una 
tantum pari a euro 800,00 ai lavoratori già beneficiari del 
contributo di cui all'articolo 6 ter della legge regionale 
24 dicembre 2008, n. 69 (Legge finanziaria per l'anno 
2009), aventi almeno un figlio a carico oppure il coniuge 
o il convivente a carico. 
2. Il contributo di cui al comma 1, è innalzato ad euro 
1.000,00 in caso di contemporanea presenza di almeno 
un figlio a carico e di coniuge o convivente a carico. Il 
medesimo contributo è incrementato di euro 300,00 per 
ogni ulteriore figlio a carico. 
Art. 2 
Modalità di erogazione del contributo 


1. L'erogazione del contributo è effettuata con le 
modalità di cui alla l.r. 69/2008. 
Art. 3 
Norma finanziaria 


1. Per l'attuazione della presente legge è autorizzata, 
per l'anno 2010, una spesa pari a 600.000,00 euro, alla 
quale si fa fronte con gli stanziamenti dell'unità previsionale 
di base (UPB) 612 "Lavoro - Spese correnti" del 
bilancio di previsione 2010. 
2. A fini della copertura della spesa di cui al comma 1, 
al bilancio di previsione 2010 sono apportate le seguenti 
variazioni per competenza e cassa di uguale importo: 
Anno 2010 

in diminuzione 

UBP 134 "Attività istituzionale del Consiglio regionale 
- Spese correnti", per euro 600.000,00; 

in aumento 

UPB 612 "Lavoro -Spese correnti", per euro 

600.000,00. 

Art. 4 
Entrata in vigore 


1. La presente legge entra in vigore il giorno successivo 
alla data di pubblicazione sul Bollettino ufficiale 
della Regione Toscana. 
La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

Il Vicepresidente 

GELLI 

Firenze, 16 febbraio 2010 

La presente legge è stata approvata dal Consiglio regionale 
nella seduta del 09.02.10. 


