

LEGGI E REGOLAMENTI REGIONALI 

LEGGE REGIONALE 30 ottobre 2010, n. 54 

Disposizioni transitorie per lo svolgimento delle 
attività di informazione del Consiglio regionale. 

Il Consiglio regionale ha approvato 
Il Presidente della Giunta 
promulga 

la seguente legge: 

 

PREAMBOLO 

Il Consiglio regionale 

Visto l'articolo 117, terzo comma, della Costituzione; 


Visti gli articoli 4, comma 1, lettera b), e 73 dello 
Statuto regionale; 

Vista la legge 8 febbraio 1948, n. 47 (Disposizioni 
sulla stampa); 

Vista la legge 7 giugno 2000, n. 150 (Disciplina delle 
attività di informazione e di comunicazione delle pubbliche 
amministrazioni); 

Vista la legge regionale 2 agosto 2006, n. 43 (Istituzione 
di due strutture speciali per le attività di informazione 
del Consiglio regionale e degli organi di 
governo); 

Vista la legge regionale 5 febbraio 2008, n. 4 (Autonomia 
dell'Assemblea legislativa regionale); 

Considerato quanto segue: 

1. L'Ufficio di presidenza del Consiglio regionale 
intende promuovere la riduzione e la razionalizzazione 
di tutti i costi della struttura organizzativa consiliare, 
quale autonomo apporto del Consiglio al complessivo 
processo di ristrutturazione della spesa da parte della 
Regione Toscana; 

2. In tale contesto, occorre procedere anche alla 
revisione dell'organizzazione delle attività di informazione 
del Consiglio regionale, attraverso il riordino 
complessivo del settore e la conseguente modifica della 
l.r. 43/2006; 
3. Nelle more della suddetta revisione normativa, 
da realizzarsi in tempi ravvicinati, risulta pertanto 
opportuno non procedere alla nomina del nuovo direttore 
dell'Agenzia per l'informazione, al momento della 
scadenza contrattuale del direttore in carica, correlata 
all'avvio della nuova legislatura regionale, al fine di non 
pregiudicare le possibili diverse scelte organizzative che 
potranno essere assunte con la riforma; 
4. Si rende così necessario disciplinare, con norme 
di eccezione, la fase transitoria, che dovrà essere necessariamente 
molto breve, prevedendo la sospensione 
dell'attività dell'Agenzia ed il momentaneo affidamento 
delle funzioni di informazione ad un ufficio stampa di 
carattere provvisorio all'interno della struttura del Consiglio; 
5. Il personale giornalistico assegnato all'Agenzia 
alla data di entrata in vigore della presente legge viene 
assegnato all'ufficio stampa provvisorio, nell'invarianza 
delle prerogative professionali e contrattuali in essere e 
lo stesso avviene per il personale amministrativo; 
6. L'ufficio stampa provvisorio è diretto da un coordinatore 
ai sensi della l. 150/2000, il quale assume anche 
la responsabilità della direzione delle pubblicazioni in 
essere, ai sensi dell'articolo 3 della legge 8 febbraio 
1948, n. 47 (Disposizioni sulla stampa); 
Approva la presente legge 

Art. 1 
Periodo transitorio di esercizio delle 
attività di informazione 


1. Dalla data del 1° novembre 2010 e fino alla data 
di entrata in vigore della legge di riordino delle attività 
di informazione del Consiglio regionale, è sospesa l'applicazione 
al Consiglio regionale della legge regionale 2 
agosto 2006, n. 43 (Istituzione di due strutture speciali 
per le attività di informazione del Consiglio regionale e 
degli organi di governo) ed è parimenti sospesa l'attività 
dell' Agenzia per le attività di informazione del Consiglio 
regionale, di seguito denominata Agenzia. Conseguentemente, 
non si procede alla nomina del direttore 
dell'Agenzia dopo la scadenza del contratto del direttore 
dell'Agenzia in essere all'entrata in vigore della presente 
legge. 
2. Per lo svolgimento delle attività di informazione 


del Consiglio regionale nel periodo transitorio di cui al 
comma 1, è istituito, all'interno della struttura del Consiglio 
regionale, un ufficio stampa provvisorio ai sensi 
dell'articolo 6 della legge 7 giugno 2000, n. 150 (Disciplina 
delle attività di informazione e di comunicazione 
delle pubbliche amministrazioni). 

Art. 2 
Dotazione dell'ufficio stampa provvisorio 


1. Il personale giornalistico e amministrativo assegnato 
all'Agenzia alla data di entrata in vigore della 
presente legge è assegnato all'ufficio stampa, per il 
periodo transitorio di cui all'articolo 1, senza variazioni 
della situazione contrattuale in atto e del relativo assetto 
giuridico ed economico. 
Art. 3 
Coordinatore dell'ufficio stampa provvisorio 


1. L'ufficio di presidenza del Consiglio regionale 
individua il coordinatore dell'ufficio stampa ai sensi e 
per gli effetti dell'articolo 9, comma 3, della l. 150/2000, 
tra i giornalisti dell'Agenzia con qualifica di caposervizio 
o tra i dirigenti del Consiglio regionale iscritti all'albo 
dei giornalisti. 
2. Nel caso in cui il coordinatore sia scelto tra i giornalisti 
con qualifica di caposervizio, il segretario generale 
del Consiglio regionale individua l'articolazione 
organizzativa responsabile della gestione amministrativa 
dell'ufficio stampa. 
3. La nomina a coordinatore comporta, per il giornalista 
con qualifica di caposervizio, la corresponsione di 
una indennità aggiuntiva pari alla differenza tra l'indennità 
redazionale massima di caposervizio e l'indennità 
redazionale massima di caporedattore, come stabilite 
dal contratto di lavoro. Nessuna indennità aggiuntiva è 
dovuta nel caso di nomina di un dirigente del Consiglio 
regionale. 
4. La nomina a coordinatore dell'ufficio stampa 
provvisorio non costituisce titolo per il riconoscimento 
di mansioni superiori né titolo preferenziale ai fini della 
individuazione del responsabile della struttura cui sarà 
affidato lo svolgimento delle attività di informazione del 
Consiglio regionale al termine del periodo transitorio di 
cui alla presente legge. 
Art. 4 
Continuità dell'attività in corso 


1. Il coordinatore dell'ufficio stampa provvisorio 
assicura, per la durata della carica, la continuità dell'attività 
e dei rapporti con i soggetti terzi in corso da parte 
dell'Agenzia e subentra al direttore dell'Agenzia nella 
responsabilità di direzione delle pubblicazioni curate 
dalla stessa Agenzia. 

Art 5 
Norma finanziaria 


1. Agli eventuali oneri derivanti nell'anno 2010 
dall'applicazione dell'articolo 3, comma 3, si fa fronte 
con le risorse già stanziate nell'unità previsionale di base 
(UPB) 714 "Agenzia per l'informazione del Consiglio 
regionale -Spese correnti" del bilancio regionale per 
l'esercizio 2010, che presenta la necessaria disponibilità. 
2. Agli eventuali oneri per l'anno successivo si provvede 
con le risorse stanziate nella corrispondente UPB 
del bilancio regionale. 
Art. 6 
Entrata in vigore 


1. La presente legge, dichiarata urgente, entra in 
vigore il giorno successivo alla data di pubblicazione sul 
Bollettino ufficiale della Regione Toscana. 
La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

ROSSI 

Firenze, 30 ottobre 2010 

La presente legge è stata approvata dal Consiglio regionale 
nella seduta del 26.10.2010. 


