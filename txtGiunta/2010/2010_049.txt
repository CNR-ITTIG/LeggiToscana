 

LEGGE REGIONALE 20 settembre 2010, n. 49 

Modifiche alla legge regionale 28 dicembre 2009, 

n. 82 (Accreditamento delle strutture e dei servizi alla 
persona del sistema sociale integrato). 
Il Consiglio regionale ha approvato 
Il Presidente della Giunta 
promulga 

la seguente legge: 

 

PREAMBOLO 

Il Consiglio regionale 

Visto l'articolo 117, quarto comma, della Costituzione; 


Vista la legge regionale 24 febbraio 2005, n. 41 (Sistema 
integrato di interventi e servizi per la tutela dei diritti 
di cittadinanza sociale); 

Vista la legge regionale 28 dicembre 2009, n. 82 
(Accreditamento delle strutture e dei servizi alla persona 
del sistema sociale integrato); 

Visto il regolamento emanato con decreto del Presidente 
della Giunta regionale 3 marzo 2010, n. 29/R 
(Regolamento di attuazione della legge regionale 28 
dicembre 2009, n. 82 "Accreditamento delle strutture e 
dei servizi alla persona del sistema sociale integrato"); 

Considerato quanto segue: 

1. L'articolo 12 della l.r. 82/2009 prevede che le strutture, 
i soggetti pubblici ed i soggetti privati convenzionati 
debbano presentare dichiarazione sostituiva ai fini 
dell'accreditamento entro centottanta giorni decorrenti 
dalla data di entrata in vigore del regolamento attuativo; 
2. Ne consegue che entro tale data i sopraccitati soggetti 
devono essere in grado di dimostrare il possesso di 
tutti i requisiti richiesti; 
3. Ad una attenta valutazione risulta che esistono 
strutture e soggetti pubblici e privati che possono non 
essere in grado di acquisire nel termine prescritto la totalità 
dei requisiti che la legge ed il regolamento attuativo 
richiedono; 
4. La Regione Toscana vuole dare quindi la possibilità, 
per chi non fosse in possesso di tutti i requisiti previsti, 
di presentare al comune un piano di adeguamento in 
cui indicare i tempi che saranno necessari per completare 
l'acquisizione dei requisiti normativamente richiesti; 
5. Per evitare eccessive dilazioni temporali del processo 
di accreditamento è previsto sia il termine del 
31 dicembre 2010, entro il quale presentare il piano di 
adeguamento, sia il termine di centottanta giorni dalla 
presentazione del piano stesso, per completare l'acquisizione 
dei requisiti prescritti; 
6. Si prevede inoltre che, nel caso in cui venga presentato 
il piano di adeguamento, le convenzioni siano 
prorogate fino al termine previsto dal piano stesso per 
l'acquisizione dei requisiti prescritti; 
7. Al fine di assicurare un'efficace ed uniforme 
attuazione del sistema di accreditamento nel territorio 
regionale è istituita presso la Giunta regionale una commissione 
tecnica regionale con funzioni di monitoraggio 
sull'attuazione della legge e di definizione di eventuali 
proposte di miglioramento alla Giunta regionale; 
Approva la presente legge 

Art. 1 
Inserimento dell'articolo 3 bis nella l.r. 82/2009 

1. Dopo l'articolo 3 della legge regionale 28 dicembre 
2009, n. 82 (Accreditamento delle strutture e dei servizi 
alla persona del sistema sociale integrato), è inserito 
il seguente: 
"Art. 3 bis 
Commissione tecnica regionale per il monitoraggio e 
l'attuazione del sistema di accreditamento 


1. E' istituita presso la Giunta regionale la Commissione 
tecnica regionale per il monitoraggio e l'attuazione 
del sistema di accreditamento, di seguito denominata 
commissione. 
2. La commissione è composta da: 
a) il direttore generale della direzione regionale competente 
per materia o suo delegato; 
b) il dirigente regionale del settore competente per 
materia; 
c) un rappresentante delle commissioni multidisciplinari 
di cui all'articolo 17 e seguenti del regolamento 
emanato con decreto del Presidente della Giunta regionale 
26 marzo 2008, n. 15/R (Regolamento di attuazione 
dell'articolo 62 della legge regionale 24 febbraio 2005, 

 

n. 41 "Sistema integrato di interventi e servizi per la 
tutela dei diritti di cittadinanza sociale"), designato da 
ciascun coordinatore di area vasta. 
3. La commissione svolge le seguenti funzioni: 
a) monitoraggio sull'attuazione della legge ed elaborazione 
di proposte di miglioramento alla Giunta regionale; 
a tali fini la commissione tiene conto delle risultanze 
dell'attività di controllo svolta dalle commissioni multidisciplinari 
di cui all'articolo 17 del d.p.g.r. 15/R/2008; 

b) proposte alla Giunta regionale di linee guida 
ed indirizzi tesi ad assicurare un'efficace ed uniforme 
attuazione del sistema di accreditamento da parte delle 
commissioni multidisciplinari di cui alla lettera a). 

4. Ai componenti della commissione non compete 
alcuna indennità, né di presenza né di carica, in quanto 
l'attività rientra nell'ambito delle funzioni istituzionali 
svolte dagli stessi. 
5. Nel rispetto delle disposizioni di cui all'articolo 
136 della legge regionale 24 febbraio 2005, n. 40 (Disciplina 
del Servizio sanitario regionale) e dell'articolo 18 
della legge regionale 24 febbraio 2005, n. 41 (Sistema 
integrato di interventi e servizi per la tutela dei diritti di 
cittadinanza sociale), la Giunta regionale può adottare 
le iniziative di miglioramento del sistema, tenuto conto 
delle proposte formulate dalla commissione e previa 
informativa alla commissione consiliare competente al 
fine di acquisirne gli orientamenti.". 

Art. 2 

Modifiche all'articolo 12 della l.r. 82/2009 

1. Dopo il comma 1 dell'articolo 12 della l.r. 82/2009 
è aggiunto il seguente: 
"1 bis. Le strutture ed i soggetti di cui al comma 
1, che non siano in possesso della totalità dei requisiti 
prescritti, ma dimostrano di avere avviato il percorso 
per l'attuazione della legge, ne danno comunicazione 
al comune nel termine di cui al comma 1 e presentano 
un piano di adeguamento, contenente l'indicazione dei 
tempi necessari per acquisire tutti i requisiti richiesti con 
specifica dei relativi stati di avanzamento, entro il 31 
dicembre 2010.". 

2. Dopo il comma 1 bis dell'articolo 12 della l.r. 
82/2009 è aggiunto il seguente: 
"1 ter. Il piano di adeguamento di cui al comma 1 
bis, non può prevedere per la sua completa realizzazione 
un termine superiore a centottanta giorni dalla data di 
presentazione del piano stesso.". 

Art. 3 
Modifiche all'articolo 13 della l.r. 82/2009 


1. Dopo il comma 1 dell'articolo 13 della l.r. 82/2009 
è aggiunto il seguente: 
"1 bis. Nel caso in cui venga presentato il piano di 
adeguamento di cui all'articolo 12, comma 1 bis, le 

convenzioni sono prorogate fino al termine previsto dal 

piano stesso per l'acquisizione dei requisiti prescritti.". 

Art. 4 
Entrata in vigore 


1. La presente legge, dichiarata urgente, entra in 
vigore il giorno della pubblicazione sul Bollettino ufficiale 
della Regione Toscana. 
La presente legge è pubblicata sul Bollettino Ufficiale 

della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

ROSSI 

Firenze, 20 settembre 2010 

La presente legge è stata approvata dal Consiglio regionale 
nella seduta del 14.09.10. 


