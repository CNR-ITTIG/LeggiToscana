

LEGGE REGIONALE 26 febbraio 2010, n. 24 

Disposizioni in materia di agricoltura sociale. 

Il Consiglio regionale ha approvato 
Il Presidente della Giunta 
promulga 

la seguente legge: 

 

PREAMBOLO 

Visto l'articolo 117, quarto comma, della Costituzione; 


Visto il decreto legislativo 18 maggio 2001, n. 228 
concernente linee di orientamento e modernizzazione dei 
settori riguardanti l'agricoltura; 

Vista la legge 8 novembre 2000, n. 328 (Legge quadro 
per la realizzazione del sistema integrato di interventi 
e servizi sociali); 

Vista la legge regionale 24 febbraio 2005, n. 41 
(Sistema integrato di interventi e servizi per la tutela dei 
diritti di cittadinanza sociale). 

Considerato quanto segue: 

1. L'agricoltura si configura con sempre maggiore 
evidenza come attività che affianca alla tradizionale 
funzione di produzione di beni alimentari la capacità di 
generare servizi connessi, sia orientati al mercato sia in 
grado di dare luogo a valori di utilità pubblica di assoluto 
rilievo. Il ruolo multifunzionale dell'agricoltura, 
che comprende anche la caratterizzazione del paesaggio 
rurale, il mantenimento della biodiversità e il contribuire 
alla conservazione delle risorse ambientali, è ormai 
pienamente riconosciuto non solo nel senso comune, ma 
nei principali strumenti della legislazione comunitaria e 
nazionale, a cominciare dalla stessa definizione dell'imprenditore 
agricolo, introdotta nel nostro Paese con l'articolo 
1 del d.lgs. 228/2001; 
2. Lo sviluppo di molteplici esperienze diffuse sul 
territorio nazionale sta mettendo in luce un'ulteriore 
potenzialità multifunzionale dell'attività agricola, in 
relazione alla sua capacità di generare, ma anche di ottenere, 
benefici per e da fasce vulnerabili e/o svantaggiate 
della popolazione e dare luogo a servizi innovativi che 
possono rispondere efficacemente alla crisi dei tradizionali 
sistemi di assistenza sociale. Queste esperienze, 
comunemente indicate con l'espressione "agricoltura 
sociale", affondano le loro radici nella caratterizzazione 
stessa dell'attività agricola (prima attività dell'uomo, 
intrinsecità di valori come la famiglia, la solidarietà, il 
contatto con la natura e con i suoi ritmi) e nella peculiare 
continuità famiglia-azienda su cui si fonda l'unità produttiva 
del settore primario per esaltarne il carattere sociale 
e proporsi come luogo per l'integrazione nell'agricoltura 
di pratiche rivolte alla terapia e alla riabilitazione dei 
diversamente abili, all'inserimento lavorativo e all'inclusione 
sociale di soggetti svantaggiati, all'offerta di 
servizi educativi, culturali, di supporto alle famiglie e 
alle istituzioni didattiche; 

3. La definizione sintetica di "agricoltura sociale" 
racchiude pertanto una realtà variegata ed in fase di crescita 
non solo sul territorio nazionale, con una sperimentazione 
già presente in altri paesi membri dell'Unione 
europea, dove risalta in particolare, per diffusione e consolidamento 
organizzativo, l'esperienza delle ‘green care 
farms' olandesi. In Italia il fenomeno si è caratterizzato 
per una forte presenza di soggetti promotori che provengono 
dal mondo dell'intervento sociale e dal cosiddetto 
‘terzo settore', con particolare riferimento a quella forma 
di cooperazione sociale nata per promuovere l'integrazione 
lavorativa di fasce svantaggiate e disciplinata dalla 
legge 8 novembre 1991, n. 381 (Disciplina delle cooperative 
sociali). Va crescendo negli ultimi anni anche 
l'impegno degli imprenditori agricoli in questo contesto, 
sia direttamente che in forma associata con operatori del 
terzo settore, con particolare riferimento all'esperienza 
delle ‘fattorie didattiche' che già costituisce in alcune 
aree un riferimento significativo per le attività di supporto 
all'educazione promosse dai comuni e dalle istituzioni 
scolastiche; 
4. L'agricoltura sociale si è ad oggi sviluppata in 
assenza di un definito quadro di riferimento legislativo, 
che appare pertanto necessario costruire a partire dal 
livello cui è assegnata la competenza esclusiva in agricoltura, 
quello regionale. La Toscana e Regioni come 
Lazio, Campania, Veneto, Sardegna, Valle d'Aosta, 
ha previsto nel piano di sviluppo rurale 2007 – 2013 
opportunità di finanziamenti per enti locali e aziende 
agricole anche per la realizzazione di progetti di agricoltura 
sociale. Fra queste opportunità rientra la misura 
311 (diversificazione verso attività non agricole) che 
ha come beneficiari imprenditori agricoli professionali 
e finanzia interventi all'interno delle aziende agricole 
"finalizzati allo sviluppo di attività e prestazioni socioassistenziali 
che vanno ad arricchire la rete locale dei 

servizi e delle opportunità sociali". Tali scelte rientrano 
appieno in quella concezione di sviluppo rurale che è 
stata efficacemente individuata come "nuovo modello di 
welfare locale"; 

5. In Toscana insiste una rete di realtà, a cominciare 
dagli istituti carcerari e dai centri di salute mentale, 
senza contare i molti soggetti operanti nel cosiddetto 
"terzo settore" e nella cooperazione, che ben si presta 
alla pratica dell'agricoltura sociale, considerando anche 
che molti detenuti ed internati provengono proprio dal 
mondo rurale e che in alcuni casi sono già impegnati in 
attività agricole all'interno degli istituti; 
6. Dall'agricoltura sociale, esercitata attraverso i 
poderi sociali, potranno determinarsi benefici in termini 
di sviluppo e di reddito, soprattutto per quelle imprese 
che presidiano le zone più svantaggiate e marginali e 
dove più difficile appare trovare manodopera e gestire 
positivamente il bilancio tra posto del lavoro e ricavo 
finale. 
Si approva la presente legge 

Art. 1 
Oggetto e finalità 


1. La Regione, nel perseguimento delle finalità di 
cui alla legge regionale 24 febbraio 2005, n. 41 (Sistema 
integrato di interventi e servizi per la tutela dei diritti 
di cittadinanza sociale), promuove l'agricoltura sociale 
quale ulteriore strumento per l'attuazione delle politiche 
di cui agli articoli 52, 55, 56, 58, 60 e 61 della medesima 
l.r. 41/2005. 
2. La Regione diffonde la conoscenza dei "poderi 
sociali" presenti sul territorio regionale e dei servizi da 
essi offerti. 
3. La Regione promuove lo sviluppo e la qualità 
dell'offerta dei servizi sociali attraverso interventi 
innovativi nei poderi sociali, anche al fine di favorire lo 
sviluppo delle produzioni locali. 
Art. 2 
Definizioni 


1. Ai fini della presente legge, si intende per: 
a) agricoltura sociale: l'attività svolta dagli imprenditori 
agricoli di cui all'articolo 2135 del codice civile 
e/o dai soggetti di cui all'articolo 17, comma 2, della 

l.r. 41/2005, anche in forma associata tra loro, qualora 
integrino in modo sostanziale e continuativo nell'attività 
agricola la fornitura di servizi attinenti alle politiche 
sociali; 
b) podere sociale: la conduzione di attività agricole, 
zootecniche, forestali, florovivaistiche, di apicoltura e 
di acquacoltura e l'uso prevalente di prodotti locali, con 

etica di responsabilità verso la comunità e l'ambiente, 
secondo criteri di sostenibilità economica ed ecologica, 
in collaborazione con le istituzioni pubbliche in rapporto 
di sussidiarietà, e con gli altri organismi del terzo settore 
in modo integrato, per attivare sul territorio relazioni 
e servizi atti ad offrire risposte a bisogni sociali locali, 
unitamente a una o più delle seguenti attività: 

1) attuazione in modo programmato e continuativo 
di politiche attive di inserimento socio-lavorativo di soggetti 
appartenenti alle fasce deboli, fatti salvi gli adempimenti 
di legge relativi al collocamento obbligatorio, 
come previsti dalla normativa vigente; 

2) svolgimento di percorsi di inserimento sociolavorativo 
attraverso assunzioni, tirocini formativi, formazione 
professionale "sul posto di lavoro"; 

3) svolgimento di attività educativo-assistenziali 
e/o formative a favore di soggetti con fragilità sociale 
riconosciute dagli strumenti di politica sociale regionale 
e locale. 

Art. 3 
Modalità operative 


1. Le attività relative all'agricoltura sociale sono 
attuate mediante: 
a) le politiche attive di inserimento in ambito educativo, 
lavorativo, sociale dei soggetti svantaggiati di cui al 
titolo V della l.r. 41/2005; 

b) gli strumenti di programmazione agricola regionale. 


Art. 4 
Osservatorio regionale dell'agricoltura sociale 


1. E' istituito, presso l'Agenzia regionale per lo 
sviluppo e l'innovazione in agricoltura (ARSIA), l'Osservatorio 
regionale dell'agricoltura sociale, di seguito 
denominato osservatorio. L'osservatorio svolge, in particolare, 
i seguenti compiti: 
a) raccogliere i dati sui servizi offerti dai poderi 
sociali e sugli interventi innovativi finalizzati a favorire 
lo sviluppo delle produzioni locali, promuovendo il 
monitoraggio e la valutazione della qualità dei servizi 
offerti dai poderi sociali; 

b) promuovere le azioni di sviluppo nell'ambito 
dell'agricoltura sociale nonché gli studi e le ricerche. 

2. L'osservatorio è costituito entro sessanta giorni 
dalla data di insediamento del Consiglio regionale secondo 
le modalità definite, con propria deliberazione, dalla 
Giunta regionale, che ne determina anche il numero dei 
componenti ed il funzionamento. 
3. La partecipazione ai lavori dell'osservatorio è 
gratuita. 

Art. 5 
Elenco e rete dei poderi sociali 


1. E'istituito l'elenco dei poderi sociali, nel quale 
sono iscritti i poderi sociali operanti in Toscana. L'elenco 
è tenuto presso l'ARSIA ed è aggiornato annualmente. 
2. L'ARSIA elabora e determina, con proprio atto da 
trasmettere alla Giunta regionale, i requisiti e le procedure 
per l'iscrizione e la tenuta dell'elenco dei poderi 
sociali. La Giunta regionale formula la relativa proposta 
di deliberazione al Consiglio regionale per l'approvazione, 
entro novanta giorni dall'entrata in vigore della 
presente legge. 
3. La Regione favorisce la costituzione della rete 
regionale dei poderi sociali con funzioni di promozione, 
coordinamento, assistenza, informazione e aggiornamento 
nei confronti dei soggetti appartenenti alla rete medesima. 
La rete promuove, in collaborazione con l'Osservatorio 
regionale dell'agricoltura sociale, azioni volte 
a favorire la conoscenza dei servizi offerti dai poderi 
sociali e delle modalità di produzione e di distribuzione 
dei prodotti agricoli. 
Art. 6 
Misure di sostegno 


1. La Regione promuove l'utilizzo da parte dei poderi 
sociali dei beni facenti capo a enti pubblici e privati. In 
tale ambito: 
a) ai poderi sociali possono essere dati in concessione 
i beni del patrimonio regionale nel rispetto delle normative 
vigenti; 

b) la Regione si adopera affinché gli enti locali ed 
altri soggetti pubblici e privati possano dare in concessione 
ai poderi sociali i beni dei rispettivi patrimoni. 

2. La Regione si impegna ad individuare e adottare 
le opportune misure affinché nelle mense gestite 
dall'Azienda regionale per il diritto allo studio universitario 
(ARDSU) e dalle aziende sanitarie, sia promossa la 
somministrazione dei prodotti agroalimentari provenienti 
dai poderi sociali. 
3. Nell'ambito delle strategie e degli interventi volti 
a promuovere la "filiera corta", la Regione si impegna a 
favorire la commercializzazione dei prodotti provenienti 
dai poderi sociali. 
Art. 7 
Monitoraggio e valutazione 


1. A partire dal secondo anno di attuazione della presente 
legge ed entro il mese di marzo di ciascun anno, la 
Giunta regionale riferisce alle competenti commissioni 
del Consiglio regionale sull'attuazione della legge, con 
una relazione nella quale sono riportati in particolare: 

a) il numero dei poderi sociali iscritti nell'elenco di 
cui all'articolo 5; 

b) le attività svolte dall'osservatorio di cui all'articolo 
4 ed in particolare le iniziative promosse con la rete 
dei poderi sociali; 

c) le misure di sostegno di cui all'articolo 6, attivate 
dai vari soggetti e i risultati conseguiti. 

La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 26 febbraio 2010 

La presente legge è stata approvata dal Consiglio regionale 
nella seduta del 10.02.10. 


