

LEGGE REGIONALE 17 novembre 2010, n. 57 

Modifiche alla legge regionale 8 gennaio 2009, 

n. 1 (Testo unico in materia di organizzazione e 
ordinamento del personale) e alla legge regionale 2 
dicembre 2005, n. 63 (Disciplina della rappresentanza 
e difesa in giudizio della Regione Toscana e degli enti 
dipendenti. Attribuzioni dell'Avvocatura regionale). 
Il Consiglio regionale ha approvato 
Il Presidente della Giunta 
promulga 

la seguente legge: 

 
PREAMBOLO 

Il Consiglio regionale 

Visto l'articolo 117, terzo e quarto comma, della Costituzione; 


Visto il decreto legislativo 30 marzo 2001, n. 165 
(Norme generali sull'ordinamento del lavoro alle 
dipendenze delle amministrazioni pubbliche); 

Visto il decreto legislativo 27 ottobre 2009, n. 
150 (Attuazione della legge 4 marzo 2009, n. 15, in 
materia di ottimizzazione della produttività del lavoro 
pubblico e di efficienza e trasparenza delle pubbliche 
amministrazioni); 

Vista la legge regionale 2 dicembre 2005, n. 63 (Disciplina 
della rappresentanza e difesa in giudizio della 
Regione Toscana e degli enti dipendenti. Attribuzioni 
dell'Avvocatura regionale); 

Vista la legge regionale 8 gennaio 2009, n. 1 (Testo 
unico in materia di organizzazione e ordinamento del 
personale); 

Visto il parere espresso dalla Prima Commissione consiliare 
permanente nella seduta del 2 novembre 2010; 

Considerato quanto segue: 

1. Il programma di governo della Giunta regionale per 
la legislatura 2010 – 2015 prevede interventi finalizzati al 
contenimento della spesa corrente per il funzionamento 
della pubblica amministrazione e al miglioramento 
dell'efficienza gestionale degli uffici regionali; 
2. Nell'attribuzione delle deleghe al Presidente 
della Giunta regionale sono riservati incisivi poteri 
di coordinamento delle politiche regionali, pertanto è 
necessario rafforzare il ruolo e le attribuzioni del Direttore 
generale della Presidenza al fine di assicurare la coerenza 
dell'azione amministrativa con le politiche regionali; 
3. Al fine di assicurare un più incisivo controllo della 
spesa e l'anzidetta coerenza dell'azione amministrativa 
con le politiche regionali, è consentita ai direttori generali 
la riserva di risorse per il perseguimento di obiettivi 
specifici di carattere strategico per l'ente; 
4. In coerenza con la politica di contenimento dei 
costi la Giunta regionale ha ridotto il numero delle 
direzioni generali. Questo comporta una ridefinizione del 
 
ruolo delle aree di coordinamento, al fine di assicurare 
l'effettivo svolgimento delle funzioni ad esse attribuite e 
il recupero delle attività svolte dalle direzioni soppresse; 

5. L'Avvocatura regionale è una struttura peculiare in 
posizione di autonomia rispetto alle direzioni generali. 
È pertanto necessario l'adeguamento delle disposizioni 
relative, sia nella l.r. 1/2009 che nella l.r. 63/2005; 
6. Nel caso di promozione delle liti, di competenza 
dell'Avvocato generale, viene introdotta una preventiva 
comunicazione alla Giunta regionale, al fine di consentire 
alla Giunta stessa di esprimersi in merito, salvaguardando 
nel contempo la tempestiva promozione dell'azione 
giurisdizionale; 
7. Appare necessario integrare i requisiti professionali 
dell'Avvocato generale, previsti dalla normativa vigente, 
prescrivendo una qualificata esperienza professionale nel 
settore di maggiore rilievo nell'ambito dell'attività di 
patrocinio legale dell'Avvocatura regionale; 
8. Occorre dare attuazione nell'ordinamento regionale 
alle nuove disposizioni in materia di poteri disciplinari, 
previste dal d.lgs. 165/2001 come modificato dal 
d.lgs. 150/2009, in particolare per quanto concerne 
l'attribuzione ai dirigenti, per le rispettive strutture, del 
potere sanzionatorio per le violazioni di minore gravità, 
precedentemente spettante ai direttori generali; 
9. Il nuovo sistema di valutazione del personale 
pubblico, introdotto dal d.lgs. 150/2009, definisce 
disposizioni di principio che devono essere recepite 
nell'ordinamento regionale, tra le quali la costituzione di 
un organismo indipendente di valutazione del personale; 
10. Al fine di garantire l'autonomia del Consiglio 
regionale in merito alle modalità di valutazione, 
l'organismo indipendente di valutazione deve essere 
nominato d'intesa fra la Giunta regionale ed il Consiglio 
regionale, tranne che quest'ultimo non dichiari, con 
deliberazione del proprio Ufficio di presidenza, di 
voler procedere a nominare un autonomo organismo 
indipendente di valutazione, sempre nel rispetto dei 
principi stabiliti dalla legge nazionale. 
Approva la presente legge 

Capo I 
Modifiche alla legge regionale 8 gennaio 2009, n. 1 
(Testo unico in materia di organizzazione 
e ordinamento del personale) 


Art. 1 
Modifiche all'articolo 2 della l.r. 1/2009 


1.Alla lettera e) del comma 2 dell'articolo 2 della legge 
regionale 8 gennaio 2009, n. 1 (Testo unico in materia di 
organizzazione e ordinamento del personale), le parole: 
"strutture di massima dimensione" sono sostituite dalle 
seguenti: "direzioni generali". 
Art. 2 
Sostituzione dell'articolo 3 della l.r. 1/2009 


1. L'articolo 3 della l.r. 1/2009 è sostituito dal seguente: 
"Art. 3 
Direzioni generali ed Avvocatura regionale 


1. La struttura operativa regionale è costituita dalle 
direzioni generali e dall'Avvocatura regionale di cui alla 
legge regionale 2 dicembre 2005, n. 63 (Disciplina della 
rappresentanza e difesa in giudizio della Regione Toscana 
e degli enti dipendenti. Attribuzioni dell'Avvocatura 
regionale), che è collocata in posizione di autonomia 
rispetto alle direzioni generali. 
2. Le direzioni generali sono le strutture di massima 
dimensione a supporto degli organi di governo della 
Regione. 
3. Fatto salvo quanto previsto dall'articolo 4, la 
Giunta regionale individua con propria deliberazione le 
direzioni generali e ne definisce le competenze.". 
Art. 3 
Sostituzione dell'articolo 5 della l.r. 1/2009 


1. L'articolo 5 della l.r. 1/2009 è sostituito dal 
seguente: 
"Art. 5 
Direttore generale della Presidenza e 
Comitato tecnico di direzione 


1. Il Direttore generale della Presidenza opera a diretto 
riferimento del Presidente della giunta regionale e, oltre a 
svolgere le funzioni di cui all'articolo 7, assicura: 
a) la rispondenza complessiva dell'attività della 
struttura operativa della Regione e degli enti e organismi 
dipendenti agli obiettivi definiti dalla Giunta regionale; 

b) il costante raccordo con gli indirizzi impartiti dagli 
organi di direzione politica; 
c) la coerenza generale dei profili organizzativi, 
finanziari e giuridici dell'azione regionale. 

2. Ai fini di cui al comma 1, il Direttore generale della 
Presidenza sovrintende alle funzioni svolte dai direttori 
generali nell'ambito delle direzioni di competenza 
avvalendosi del Comitato tecnico di direzione (CTD), 
da lui presieduto e costituito dai direttori generali e 
dall'Avvocato generale di cui all'articolo 3 bis della l.r. 
63/2005. 
3. Il CTD esprime obbligatoriamente il proprio 
parere sulle proposte di legge, sui regolamenti, sugli atti 
di programmazione generale, sui programmi settoriali 
di indirizzo e sugli atti di organizzazione di competenza 
della Giunta regionale. 
 
4. La Giunta regionale, con propria deliberazione, 
specifica le competenze e le modalità di funzionamento 
del CTD. 
5. Alle riunioni del CTD è invitato, di norma, il 
Segretario generale del Consiglio regionale di cui 
all'articolo 18 della legge regionale 5 febbraio 2008, n. 4 
(Autonomia dell'Assemblea legislativa regionale).". 
Art. 4 
Sostituzione dell'articolo 6 della l.r. 1/2009 


1. L'articolo 6 della l.r. 1/2009 è sostituito dal seguente: 
"Art. 6 
Aree di coordinamento e settori 


1. Le aree di coordinamento e i settori sono le strutture 
a responsabilità dirigenziale costituite all'interno delle 
direzioni generali e dell'Avvocatura regionale. 
2. Le aree di coordinamento sono le strutture dirigenziali 
di maggiore complessità e sono istituite, in ambiti 
di competenze omogenee o di funzioni trasversali, per la 
direzione amministrativa e funzionale dei settori e delle 
posizioni dirigenziali individuali, di cui all'articolo 11, 
a cui sono sovraordinate. Alle aree di coordinamento 
può essere inoltre attribuita la titolarità di un insieme di 
competenze e attività. 
3. I settori sono le strutture dirigenziali costituite per 
lo svolgimento di un insieme di competenze e di attività, 
in relazione ai servizi erogati, ai processi gestiti o allo 
svolgimento di attività professionali specialistiche. 
4. I settori sono, di norma, costituiti nell'ambito 
delle aree di coordinamento. Nei casi in cui svolgano 
funzioni di carattere trasversale che interessano l'intera 
direzione sono costituiti a diretto riferimento del direttore 
generale. 
5. Le aree di coordinamento all'interno della Direzione 
generale della Presidenza e dell'Avvocatura regionale 
sono costituite con decreto del Presidente della Giunta 
regionale. Le aree di coordinamento all'interno delle 
altre direzioni generali sono costituite con deliberazione 
della Giunta regionale. 
6. Con deliberazione della Giunta regionale possono 
essere determinati i criteri per la differenziazione delle 
aree di coordinamento sulla base della complessità delle 
funzioni svolte. 
7. Con deliberazione della Giunta regionale sono 
determinati i criteri per l'individuazione della complessità 
dei settori e per la differenziazione dei medesimi. 
8. Per assicurare lo svolgimento delle funzioni amministrative 
e gestionali connesse all'espletamento dell'attività 
di commissario ai sensi della legge regionale 
31 ottobre 2001, n. 53 (Disciplina dei commissari nominati 
dalla Regione), possono essere costituite strutture 
commissariali equiparate a settori.". 
Art. 5 
Sostituzione dell'articolo 7 della l.r. 1/2009 


1. L'articolo 7 della l.r. 1/2009 è sostituito dal seguente: 
"Art. 7 
Direttore generale 


1. Il direttore generale assicura l'unitarietà di azione 
della direzione generale e svolge le seguenti funzioni: 
a) definisce gli indirizzi e il programma annuale della 
direzione generale, assicurando l'integrazione con le 
altre direzioni generali; 

b) assiste e supporta gli organi di direzione politica 
proponendo gli atti di competenza degli stessi, predisposti 
dalle strutture interne alla direzione; 

c) sovrintende all'attuazione dei programmi e delle 
direttive generali, definiti dagli organi di direzione 
politica, da parte delle aree di coordinamento e dei settori 
di diretto riferimento; 

d) adotta gli atti organizzativi generali in coerenza 
con le scelte definite dal CTD e presiede alle funzioni 
di carattere trasversale svolte dai settori di diretto 
riferimento; 

e) assicura la coerenza complessiva dei rapporti tra la 
direzione e gli enti e organismi dipendenti della Regione, 
ivi compresi quelli di consulenza della Giunta regionale; 

f) costituisce, modifica e sopprime i settori, previo 
parere del CTD, reso sulla base di un'istruttoria della 
direzione generale competente in materia di organizzazione 
e, su proposta del coordinatore di area, per i settori costituiti 
all'interno dell'area; 

g) nomina e revoca, previa comunicazione alla Giunta 
regionale, i coordinatori di area; 

h) nomina e revoca i responsabili dei settori, individua 
le posizioni dirigenziali individuali di cui all'articolo 11 e 
assegna i relativi incarichi, su proposta del coordinatore 
di area per i settori e le posizioni costituiti all'interno 
dell'area; 

i) assegna alle aree e ai settori di diretto riferimento 
gli obiettivi e le risorse umane, strumentali e finanziarie, 
nell'ambito delle quali può riservarsi specifiche risorse 
finanziarie funzionali a obiettivi di carattere strategico, 
nonché quelle relative alle spese generali della direzione; 

j) dirige, coordina e controlla l'attività delle aree e 
dei settori di diretto riferimento costituiti all'interno della 
direzione generale e assume nei confronti dei coordinatori 
di area e dei dirigenti dei suddetti settori poteri sostitutivi 
in caso di inerzia, nonché di inosservanza delle direttive 
impartite ai fini dell'attuazione degli indirizzi politici; 

 
k) esercita le funzioni di valutazione nei confronti 
dei coordinatori di area, dei responsabili dei settori e dei 
dirigenti di cui all'articolo 11, a suo diretto riferimento. 

2. Il direttore generale promuove l'azione disciplinare, 
irroga le sanzioni di sua competenza, nei confronti del 
personale non dirigenziale posto a suo diretto riferimento e 
delpersonaledirigenzialeassegnatoalladirezionegenerale 
e trasmette, all'ufficio competente per i procedimenti 
disciplinari, gli atti relativi a violazioni che comportano 
sanzioni più gravi di quelle di sua competenza; 
3. Il Direttore generale della Presidenza esercita le 
funzioni disciplinari nei confronti dei responsabili delle 
strutture di cui all'articolo 40 e trasmette all'ufficio 
competente per i procedimenti disciplinari gli atti relativi 
a violazioni che comportano sanzioni più gravi di quelle 
di sua competenza. 
4. Il direttore generale, in caso di assenza temporanea, 
è sostituito da un coordinatore di area o da un dirigente 
a tempo indeterminato della direzione generale, da lui 
designato. 
5. All'Avvocato generale si applicano, in quanto 
compatibili, le disposizioni concernenti i compiti e le attribuzioni 
del direttore generale.". 
Art. 6 
Modifiche all'articolo 7 bis della l.r. 1/2009 


1. Il comma 4 dell'articolo 7 bis della l.r. 1/2009 è 
abrogato. 
Art. 7 
Sostituzione dell'articolo 8 della l.r. 1/2009 


1. L'articolo 8 della l.r. 1/2009 è sostituito dal seguente: 
"Art. 8 
Coordinatore di area 

1. Il coordinatore di area assicura l'integrazione delle 
attività delle strutture dirigenziali interne all'area, in 
coerenza con gli obiettivi definiti dagli organi di direzione 
politica e assegnati all'area dal direttore generale. 
2. Al fine di cui al comma 1, il coordinatore di area, 
ferma restando l'autonomia dei dirigenti responsabili di 
settore e di posizione dirigenziale individuale di cui agli 
articoli 9 e 11, svolge le seguenti funzioni: 
a) verifica l'attuazione dei piani, dei programmi e 
delle direttive generali definiti dagli organi di direzione 
politica e assegnati dal direttore generale; 

b) sovrintende all'attività dei dirigenti che riferiscono 
all'area, con facoltà di esercitare nei loro confronti poteri 
sostitutivi in caso di inerzia, nonché di inosservanza delle 

direttive impartite ai fini dell'attuazione degli indirizzi 
politici; 

c) appone il proprio visto sugli atti di competenza 
degli organi di direzione politica predisposti dalle 
strutture interne all'area, al fine di verificarne la coerenza 
con gli obiettivi definiti dagli organi stessi; 

d) definisce il piano di lavoro e assegna gli obiettivi, 
le risorse umane e le risorse finanziarie alle strutture 
interne all'area; 

e) propone al direttore generale la costituzione, la 
modifica, la soppressione dei settori e delle posizioni 
dirigenziali individuali interni all'area e la nomina dei 
relativi responsabili; 

f) per le attività a lui riservate, adotta gli atti di 
competenza e predispone gli atti di competenza degli 
organi di direzione politica; 

g) procede alla valutazione del personale a suo diretto 
riferimento e dei dirigenti che riferiscono all'area; 

h) promuove i procedimenti disciplinari ed irroga le 
sanzioni di sua competenza nei confronti del personale 
non dirigenziale posto a suo diretto riferimento e trasmette 
all'ufficio competente per i procedimenti disciplinari 
gli atti relativi a violazioni che, ai sensi della vigente 
normativa nazionale, comportano sanzioni più gravi di 
quelle di sua competenza. 

3. Il coordinatore di area, in caso di assenza temporanea, 
è sostituito dal direttore generale o da un dirigente 
dell'area designato dal direttore generale.". 
Art. 8 
Modifiche all'articolo 9 della l.r. 1/2009 


1. Il comma 1 dell'articolo 9 della l.r. 1/2009 è 
sostituto dal seguente: 
"1. Il responsabile di settore assicura lo svolgimento 
di attività riferite ad un complesso omogeneo di materie 

o di obiettivi e svolge le seguenti funzioni: 
a) predispone gli atti di competenza degli organi di 
direzione politica e, nel caso di strutture interne ad area 
di coordinamento, li sottopone al visto del coordinatore 
di area; 

b) attua i programmi, cura le attività e adotta gli atti di 
competenza del settore; 

c) dirige, organizza e controlla il settore, attuando 
le misure idonee a migliorarne la funzionalità, assegna 
gli obiettivi e, in relazione a questi, ripartisce le relative 
risorse; 

d) promuove i procedimenti disciplinari ed irroga le 
sanzioni di sua competenza nei confronti del personale 
assegnato al settore e trasmette all'ufficio competente per 
i procedimenti disciplinari gli atti relativi a violazioni che, 
ai sensi della vigente normativa nazionale, comportano 
sanzioni più gravi di quelle di sua competenza; 

e) garantisce l'integrazione e il raccordo organizzativo 

 
di funzioni trasversali ove non sia costituita un'area di 
coordinamento; 

f) elabora il piano di lavoro del settore, ne verifica 
l'attuazione e procede alla valutazione del personale 
assegnato.". 

Art. 9 
Modifiche all'articolo 10 della l.r 1/2009 


1. Al comma 1 dell'articolo 10 della l.r. 1/2009, le 
parole: "di cui all'articolo 8, comma 4, e all'articolo 
9, comma 1, lettera b)" sono sostituite dalle seguenti: 
"attribuite ai sensi dell'articolo 6". 
Art. 10 
Modifiche all'articolo 11 della l.r 1/2009 


1. Al comma 1 dell'articolo 11 della l.r. 1/2009 le parole: 
"ad un settore," sono soppresse. 
Art. 11 
Modifiche all'articolo 13 della l.r. 1/2009 


1. Al comma 2 dell'articolo 13 della l.r. 1/2009 la 
parola: "triennale" è sostituita dalla seguente: "quinquennale". 
2. Il comma 3 dell'articolo 13 della l.r. 1/2009 è 
sostituito dal seguente: 
"3. Il contratto di cui al comma 1, non può avere 
durata superiore a cinque anni ed è rinnovabile.". 

Art. 12 
Modifiche all'articolo 14 della l.r. 1/2009 


1. Al comma 3 dell'articolo 14 della l.r. 1/2009 le 
parole: ", salvo quanto previsto al comma 5," sono 
soppresse. 
2.Al comma 4 dell'articolo 14 della l.r. 1/2009 le parole: 
", salvo quanto previsto al comma 5," sono soppresse. 
3. Il comma 5 dell'articolo 14 della l.r. 1/2009 è 
sostituito dal seguente: 
"5. I requisiti dell'Avvocato generale sono definiti 
dall'articolo 3 bis della l.r. 63/2005. All'Avvocato 
generale si applicano le disposizioni di cui ai commi 1 e 2 
del presente articolo e degli articoli 15 e 16.". 

Art. 13 
Modifiche all'articolo 16 della l.r. 1/2009 


1. Il comma 2 dell'articolo 16 della l.r. 1/2009 è sostituito 
dal seguente: 
"2. In caso di cessazione anticipata dall'incarico, il 
Presidente della Giunta regionale può attribuire l'incarico 

stesso a un altro direttore generale o ad un dirigente 
regionale, per un periodo non superiore a centottanta 
giorni. Al dirigente incaricato non si applica la novazione 
del rapporto di lavoro e compete, oltre al trattamento 
economico in godimento, la differenza fra tale trattamento 
e quello spettante ai sensi dell'articolo 15, comma 2.". 

2. Al comma 3 dell'articolo 16 della l.r. 1/2009 dopo 
le parole: "funzioni di direttore generale" sono aggiunte 
le seguenti: "ad un altro direttore generale o". 
Art. 14 
Sostituzione dell'articolo 17 della l.r. 1/2009 


1. L'articolo 17 della l.r. 1/2009 è sostituito dal 
seguente: 
"Art. 17 
Incarichi di coordinatore di area e 
di responsabile di settore 

1. Gli incarichi di coordinatore di area sono attribuiti 
con decreto del direttore generale, previa comunicazione 
alla Giunta regionale. Tali incarichi cessano decorsi 
sessanta giorni dal conferimento dell'incarico al 
nuovo direttore generale e non sono automaticamente 
rinnovabili. 
2. Gli incarichi di responsabile di settore sono 
attribuiti con decreto del direttore generale e cessano 
decorsi sessanta giorni dal conferimento dell'incarico al 
nuovo direttore generale. I nuovi incarichi sono attribuiti 
dal direttore generale entro il medesimo termine, 
decorso inutilmente il quale, gli incarichi dei precedenti 
responsabili sono rinnovati automaticamente. 
3. Per far fronte a eccezionali esigenze organizzative, 
il direttore generale competente in materia di personale 
può conferire, con le procedure previste dall'articolo 18, 
comma 3, l'incarico di responsabile temporaneo di una 
struttura vacante a un dirigente già responsabile di struttura 
qualora quest'ultimo sia assegnato a una direzione generale 
diversa da quella in cui le strutture vacanti si collocano.". 
Art. 15 
Modifiche all'articolo 18 della l.r. 1/2009 


1. Il comma 4 dell'articolo 18 della l.r. 1/2009 è abrogato. 
Art. 16 
Sostituzione della rubrica della sezione III 
del capo II della l.r. 1/2009 


1. La rubrica della sezione III del capo II della l.r. 
1/2009 è sostituita dalla seguente: "Sistema di valutazione". 
 
Art. 17 
Sostituzione dell'articolo 19 della l.r. 1/2009 


1. L'articolo 19 della l.r. 1/2009 è sostituito dal seguente: 
"Art. 19 
Soggetti della valutazione 


1. La valutazione dei direttori generali e dell'Avvocato 
generale è effettuata dalla Giunta regionale. 
2. La valutazione dei coordinatori di area è effettuata 
dal direttore generale di riferimento. 
3. La valutazione dei responsabili di settore e dei 
dirigenti di cui all'articolo 11, di diretto riferimento al 
direttore generale, è effettuata da quest'ultimo. 
4. La valutazione dei responsabili di settore e dei 
dirigenti di cui all'articolo 11, che riferiscono a un'area 
di coordinamento, è effettuata dal coordinatore di area. 
5. La valutazione del personale non appartenente alla 
qualifica dirigenziale è effettuata dal dirigente di diretto 
riferimento.". 
Art. 18 
Sostituzione dell'articolo 20 della l.r. 1/2009 


1. L'articolo 20 della l.r. 1/2009 è sostituito dal seguente: 
"Art. 20 
Criteri e procedure per la valutazione 


1. Con il regolamento di cui all'articolo 69, sono 
disciplinate le procedure per la valutazione del personale, 
nel rispetto dei principi stabiliti dalla normativa nazionale 
vigente. 
2. Il regolamento disciplina, in particolare: 
a) l'istituzione di un unico organismo indipendente di 
valutazione per il personale della Giunta regionale e degli 
enti dipendenti, a carattere collegiale, composto da soggetti 
esterni all'amministrazione, dotati di elevata professionalità 
e di pluriennale esperienza in materia di valutazione con 
particolare riferimento al settore pubblico; 

b) l'indennità da corrispondere ai componenti 
dell'organismo di cui alla lettera a), determinata in 
relazione alla complessità delle funzioni attribuite, 
all'impegno richiesto ed alle conseguenti responsabilità, 
in ogni caso senza ulteriori oneri a carico del bilancio 
regionale, rispetto a quelli già stanziati per il 
funzionamento complessivo della struttura regionale; 

c) il sistema di misurazione e valutazione della qualità 
della prestazione lavorativa del personale, delineato in 
rapporto ai risultati conseguiti a livello organizzativo ed 

a livello individuale, con definizione delle relative fasce 
di merito; 

d) gli strumenti volti a premiare il merito sulla base 
degli esiti delle valutazioni. 

3. I componenti dell'organismo di valutazione cui al 
comma 2, lettera a), sono nominati dal Presidente della 
Giunta regionale d'intesa con l'Ufficio di presidenza del 
Consiglio regionale, qualora il Consiglio regionale intenda 
avvalersi del medesimo organismo per la valutazione del 
proprio personale. Non si procede all'intesa nel caso in 
cui l'Ufficio di presidenza del Consiglio regionale deliberi 
di costituire un autonomo organismo indipendente per la 
valutazione del personale del Consiglio regionale. 
4. Il mancato raggiungimento degli obiettivi oppure 
l'inosservanza delle direttive impartite dal direttore 
generale possono comportare la revoca dell'incarico 
dirigenziale. Nei casi di particolare gravità il rapporto 
di lavoro può essere risolto, secondo le disposizioni del 
codice civile e in conformità alle previsioni del contratto 
collettivo. 
5. I provvedimenti di cui al comma 4 sono adottati 
dal direttore generale di riferimento, anche su proposta 
dei coordinatori di area per i dirigenti assegnati all'area 
stessa, previo conforme parere del Comitato dei garanti 
di cui all'articolo 21. La proposta di provvedimento 
è comunicata al dirigente interessato che ha diritto di 
presentare le proprie controdeduzioni entro trenta giorni. 
6. Il parere del Comitato dei garanti viene reso entro 
venti giorni dalla richiesta. Decorso inutilmente tale 
termine si prescinde dal parere. Il termine può essere 
interrotto una sola volta per richiesta di chiarimenti, che 
devono essere forniti dal direttore generale interessato 
entro quindici giorni dalla richiesta e ricomincia a 
decorrere trascorsi i quindici giorni suddetti.". 
Art. 19 
Modifiche all'articolo 44 della l.r. 1/2009 


1. Dopo il comma 7 dell'articolo 44 della l.r. 1/2009 
è inserito il seguente: 
"7 bis. Le funzioni disciplinari nei confronti del 
personale di cui al presente articolo, sono esercitate 
dall'ufficio competente per i procedimenti disciplinari, 
su iniziativa del responsabile di cui all'articolo 41.". 

Art. 20 
Modifiche all'articolo 53 della l.r. 1/2009 


1. Dopo il comma 6 dell'articolo 53 della l.r. 1/2009 è 
inserito il seguente comma: 
"6 bis. Le funzioni disciplinari nei confronti del 

 
personale di cui al presente articolo, sono esercitate 
dall'ufficio competente per i procedimenti disciplinari, 
su iniziativa del responsabile di cui all'articolo 50." 

Art. 21 
Modifiche all'articolo 57 della l.r. 1/2009 


1. Dopo il comma 2 dell'articolo 57 della l.r. 1/2009 è 
inserito il seguente comma: 
"2 bis. Le funzioni disciplinari nei confronti del 
personale di cui al presente articolo, sono esercitate 
dall'ufficio competente per i procedimenti disciplinari, 
su iniziativa del responsabile di cui all'articolo 58." 

Capo II 
Modifiche alla legge regionale 2 dicembre 2005, 

n. 63 (Disciplina della rappresentanza e difesa in 
giudizio della Regione Toscana e degli enti dipendenti. 
Attribuzioni dell'Avvocatura regionale) 

Art. 22 
Modifiche all'articolo 2 della l.r. 63/2005 


1. Il comma 1 dell'articolo 2 della legge regionale 2 
dicembre 2005, n. 63 (Disciplina della rappresentanza 
e difesa in giudizio della Regione Toscana e degli enti 
dipendenti. Attribuzioni dell'Avvocatura regionale), è 
sostituito dal seguente: 
"1. Il Presidente della Giunta regionale, previa 
deliberazione della Giunta stessa, promuove e resiste in 
giudizio dinanzi alla Corte costituzionale, conferendo 
apposito mandato. Negli altri casi, con proprio decreto, 
l'Avvocato generale di cui all'articolo 3 bis promuove le 
liti, previa comunicazione alla Giunta regionale e salvo 
deliberazione contraria di quest'ultima, e resiste alle 
stesse.". 

2. Al comma 3 dell'articolo 2 della l.r. 63/2005 le 
parole: "Il Direttore generale dell'Avvocatura" sono 
sostituite dalle seguenti: "L'Avvocato generale". 
3. Al comma 4 dell'articolo 2 della l.r. 63/2005 le 
parole: "di cui all'articolo 13 dello Statuto" sono sostituite 
dalle seguenti: "5 febbraio 2008, n. 4 (Autonomia 
dell'Assemblea legislativa regionale)". 
Art. 23 
Modifiche all'articolo 3 della l.r. 63/2005 


1. La lettera c) del comma 3 dell'articolo 3 della l.r. 
63/2005 è sostituita dalla seguente: 
"c) esercita la consulenza legale in ordine ai 
provvedimenti sottoposti all'approvazione della Giunta 
regionale, nonché quella richiesta dalle direzioni generali 
della Regione e dai soggetti di cui all'articolo 1;" 

Art. 24 
Inserimento dell'art. 3 bis nella l.r. 63/2005 


1. Dopo l'articolo 3 della l.r. 63/2005 è inserito il 
seguente: 
"Art. 3 bis 
Avvocato generale 

1. All'Avvocatura è preposto un responsabile, 
denominato Avvocato generale. 
2. L'Avvocato generale può essere scelto fra dirigenti 
interni o soggetti esterni all'amministrazione regionale, che 
abbiano esercitato per almeno cinque anni la professione di 
avvocato abilitato al patrocinio alle giurisdizioni superiori 
e che abbiano acquisito una documentata e qualificata 
esperienza professionale nel settore pubblicistico.". 
Art. 25 
Modifiche all'articolo 4 della l.r. 63/2005 


1. Al comma 1 dell'articolo 4 della l.r. 63/2005 le 
parole: "Il direttore generale dell'Avvocatura regionale " 
sono sostituite dalle seguenti: "L'Avvocato generale". 
Art. 26 
Modifiche all'articolo 5 della l.r. 63/2005 


1. Al comma 1 dell'articolo 5 della l.r. 63/2005 
le parole: "dal direttore generale dell'Avvocatura 
regionale" sono sostituite dalle seguenti: " dall'Avvocato 
generale". 
La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

ROSSI 

Firenze, 17 novembre 2010 

La presente legge è stata approvata dal Consiglio 
regionale nella seduta del 09.11.2010. 

 
