LEGGE REGIONALE N. 44 DEL 02-08-2010
REGIONE TOSCANA
Modifiche alla legge regionale 9 gennaio 2009, n. 3 (Testo unico
delle norme sui consiglieri e sui componenti della Giunta regionale).

Fonte: BOLLETTINO UFFICIALE DELLA REGIONE TOSCANA
N. 34
del 4 agosto 2010
Il Consiglio regionale ha approvato

Il Presidente della Giunta

promulga

la seguente legge:

PREAMBOLO

Il Consiglio regionale

Visto l'articolo 117, quarto comma, della Costituzione;
Visti gli articoli 12 e 13 dello Statuto regionale;
Vista la legge regionale 5 febbraio 2008, n. 4 (Autonomia
dell'Assemblea legislativa regionale);
Visto l'articolo 5 della legge regionale 9 gennaio 2009, n. 3 (Testo
unico delle norme sui consiglieri e sui componenti della Giunta
regionale);
Vista la legge regionale 21 giugno 2010, n. 37 (Modifiche alla legge
regionale 9 gennaio 2009, n. 3 "Testo unico delle norme sui
consiglieri e sui componenti della Giunta regionale").

Considerato quanto segue
1. La recente modifica della l.r. 3/2009 ad opera della l.r.
37/2010, ha esteso ai vicepresidenti dei gruppi consiliari composti
da oltre tredici consiglieri l'indennità di funzione già prevista
per i vicepresidenti ed i segretari delle commissioni consiliari,
pari al 5 per cento dell'indennità mensile lorda percepita dai
componenti della Camera dei deputati;
2. La previsione di questa nuova indennità di funzione ha
inteso equilibrare l'attribuzione delle indennità consiliari, in
ragione dei livelli di responsabilità politica ed organizzativa
connessi all'esercizio dei diversi ruoli;
3. La disposizione, pur ispirata a ragioni di parità di
trattamento tra posizioni equivalenti e tale da lasciare del tutto
impregiudicata la generale attuazione dei principi di contenimento
della spesa, ha dato origine a critiche che hanno impropriamente
coinvolto il ruolo e la dignità dell'istituzione consiliare;
4. A tutela dell'immagine del Consiglio regionale, su diretta
iniziativa del suo Presidente, si ritiene opportuno far sì che
l'attribuzione di tale nuova indennità risulti a costo zero per il
bilancio del Consiglio regionale, tramite la corrispondente
riduzione, nella misura del 10 per cento, a far data dall'entrata in
vigore della l.r. 37/2010, dell'indennità di funzione prevista dalla
stessa l.r. 3/2009 a favore del Presidente del Consiglio regionale;

Approva la seguente legge

              
                

              
            

ARTICOLO 1

Modifiche all'articolo 5 della l.r. 3/2009

1. Alla lettera a) del comma 1 dell'articolo 5 della legge regionale 9 
gennaio 2009, n. 3 (Testo unico delle norme sui consiglieri e sui componenti 
della Giunta regionale), le parole: "e presidente del Consiglio" sono abrogate.
2. La lettera b) del comma 1 dell'articolo 5 della l.r. 3/2009 è 
sostituita dalla seguente:
"b) presidente e vicepresidente del Consiglio, componente della Giunta: 15 
per cento;".

              
                

              
            

ARTICOLO 2

Entrata in vigore

1. La presente legge, dichiarata urgente, entra in vigore il giorno 
successivo alla data di pubblicazione sul Bollettino ufficiale della Regione 
Toscana.
2. Gli effetti della presente legge decorrono, retroattivamente, dalla 
data di entrata in vigore della legge regionale 21 giugno 2010, n. 37 
(Modifiche alla legge regionale 9 gennaio 2009, n. 3 "Testo unico delle norme 
sui consiglieri e sui componenti della Giunta regionale").


Formula Finale:

La presente legge è pubblicata sul Bollettino Ufficiale della 
Regione. E' fatto obbligo a chiunque spetti di osservarla e farla 
osservare come legge della Regione Toscana.

ROSSI

Firenze, 2 agosto 2010

La presente legge è stata approvata dal Consiglio regionale nella 
seduta del 27.07.10.


