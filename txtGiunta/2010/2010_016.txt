
LEGGE REGIONALE 25 febbraio 2010, n. 16 

Accertamento delle cause di cessazione anticipata 
dalla carica del Presidente della Giunta regionale. 

Il Consiglio regionale ha approvato 
Il Presidente della Giunta 
promulga 

la seguente legge: 

 
PREAMBOLO 

Visto l'articolo 126 della Costituzione; 

Visti gli articoli 33 e 13, comma 2, dello Statuto 
regionale; 

Considerato quanto segue: 

1. I casi di cessazione dalla carica del Presidente 
della Giunta regionale, regolati dall'articolo 126 
della Costituzione sono: sfiducia, rimozione, dimissioni 
volontarie, dimissioni contestuali della maggioranza dei 
componenti il Consiglio regionale, morte e impedimento 
permanente; 
2. Lo Statuto regionale, all'articolo 33, disciplina 
compiutamente i casi di cessazione a seguito di sfiducia 
e di dimissioni, mentre le dimissioni contestuali della 
maggioranza dei consiglieri regionali sono di per sé un 
fatto concludente e la rimozione è operata dal Presidente 
della Repubblica ai sensi dell'articolo 126 della Costituzione; 
3. La disposizione del comma 5 del citato articolo 
33 dello Statuto, per la quale le altre cause di cessazione 
del Presidente della Giunta regionale sono accertate dal 
Consiglio regionale, nelle forme e con le modalità previste 
dalla legge, è da considerarsi riferita necessariamente 
solo alla cessazione per causa di impedimento permanente 
o di morte; 
4. La legge regionale prevista dallo Statuto, deve 
limitarsi quindi a disciplinare, tra le cause di cessazione 
del Presidente della Giunta regionale, solo i casi di 
impedimento permanente e di morte, perché sono le sole 
cause di cessazione previste dalla Costituzione ad essere 
prive di una disciplina attuativa, mentre le altre cause di 
cessazione sono già sufficientemente disciplinate; 
5. Nel caso di morte del Presidente della Giunta 
regionale, trattandosi di un evento non suscettibile di 
valutazione, la legge deve limitarsi a prevedere le procedure 
di dichiarazione e di presa d'atto dell'evento stesso 
e degli effetti istituzionali, legalmente obbligati, che ne 
conseguono; 
6. Nel caso di impedimento permanente, invece, trattandosi 
di evento che richiede una specifica valutazione, 
occorre definire una procedura che consenta al Consiglio 
regionale di compiere tale valutazione sulla base di un 
oggettivo accertamento tecnico, da effettuarsi ad opera 
di esperti qualificati; 
7. Il carattere permanente dell'impedimento è da ritenersi 
riferito al tempo mancante alla naturale scadenza 

della carica e, per il suo riscontro, i necessari accertamenti 
medici sono da considerarsi obbligatori in quanto 
attuativi della richiamata disposizione costituzionale; 

8. Ai sensi dell'articolo 13, comma 2, dello Statuto 
la cessazione del Presidente della Giunta regionale deve 
essere dichiarata dal Presidente del Consiglio regionale; 
9. Ai sensi dell'articolo articolo 33, commi 6 e 7, 
dello Statuto, il Consiglio regionale e la Giunta regionale, 
presieduta dal Vicepresidente della Giunta regionale, 
esercitano le funzioni per il periodo successivo alla cessazione 
anticipata del Presidente della Giunta regionale, 
rispettivamente fino alla seduta del nuovo Consiglio 
regionale e fino alla proclamazione del nuovo Presidente 
della Giunta regionale. 
Si approva la presente legge 

Art. 1 
Oggetto 


1. La presente legge disciplina le modalità di accertamento 
delle cause di cessazione anticipata del Presidente 
della Giunta regionale dalla carica per causa di impedimento 
permanente o di morte, ai sensi dell'articolo 126 
della Costituzione e degli articoli 33, comma 5, e 13, 
comma 2, dello Statuto regionale. 
Art. 2 
Cessazione per causa di impedimento permanente 

1. L'impedimento permanente del Presidente della 
Giunta regionale a svolgere le proprie funzioni per tutto 
il tempo mancante alla naturale scadenza della carica, è 
accertato dal Consiglio regionale sulla base di una previa 
valutazione medica. 
2. Il Vicepresidente della Giunta regionale, qualora 
ritenga che si siano determinate le condizioni di impedimento 
di cui al comma 1, informa il Presidente del 
Consiglio regionale che provvede alla convocazione del 
Consiglio stesso entro dieci giorni. 
3. Il Consiglio regionale nomina, con voto limitato 
a due, una commissione tecnica di tre professionisti, 
esterni al Consiglio stesso e di comprovata esperienza 
medico professionale nel campo oggetto di indagine, 
incaricata di verificare la sussistenza dell'impedimento 
permanente. 
4. La commissione, effettuati gli accertamenti necessari, 
comunica le sue motivate conclusioni al Presidente 
del Consiglio regionale, entro trenta giorni dalla nomina. 
La commissione, qualora reputi necessario procedere 
ad accertamenti che richiedono un maggiore periodo, 
può chiedere al Presidente del Consiglio regionale, che 
decide in merito, una proroga del termine non superiore 
a trenta giorni. 

5. Il Presidente del Consiglio regionale, entro dieci 
giorni dal ricevimento della comunicazione della commissione 
tecnica, convoca il Consiglio regionale per 
valutare le conclusioni della stessa commissione tecnica 
ed assumere le conseguenti decisioni. 
6. Nel caso di accertamento dell'impedimento permanente, 
il Presidente del Consiglio regionale dichiara 
davanti al Consiglio regionale la cessazione anticipata 
dalla carica del Presidente della Giunta regionale. 
7. Il Consiglio regionale prende atto della dichiarazione 
e delle conseguenti dimissioni della Giunta regionale 
nonché del proprio scioglimento, ai sensi dell'articolo 
126, terzo comma, della Costituzione e per gli effetti 
dell'articolo 33, commi 6 e 7, dello Statuto regionale. 
Art. 3 
Cessazione per causa di morte 


1. Il Presidente del Consiglio regionale, avuta notizia 
della morte del Presidente della Giunta regionale, convoca 
immediatamente il Consiglio regionale per dichiarare 
davanti ad esso l'avvenuta cessazione anticipata dalla 
carica del Presidente della Giunta regionale. 
2. Il Consiglio regionale prende atto della dichiarazione 
e delle conseguenti dimissioni della Giunta regionale, 
nonché del proprio scioglimento, ai sensi dell'articolo 
126, terzo comma, della Costituzione e per gli effetti 
dell'articolo 33, commi 6 e 7, dello Statuto regionale. 
La presente legge è pubblicata sul Bollettino Ufficiale 
della Regione. E' fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 25 febbraio 2010 

La presente legge è stata approvata dal Consiglio regionale 
nella seduta del 09.02.10. 

 
