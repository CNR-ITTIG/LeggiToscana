 

LEGGE REGIONALE 8 gennaio 2010, n. 1 

Modifiche agli articoli 6 e 35 dello Statuto della 
Regione Toscana. 

Il Consiglio Regionale ha approvato 
Il Presidente della Giunta 
promulga 


la seguente legge statutaria: 



PREAMBOLO 

Visto l'articolo 123 della Costituzione; 

Visto l'articolo 79 dello Statuto della Regione Toscana; 


Considerato: 

-Che il Consiglio regionale con l'approvazione dell'ordine 
del giorno del 27 giugno 2007, si è impegnato 
a prevedere una significativa riduzione del numero 
dei consiglieri regionali, nonché a procedere ad un 
conseguente e proporzionale adeguamento del numero 
degli assessori e ad un'eventuale rivisitazione del loro 
status; 
-Che il Consiglio regionale con deliberazione 18 
dicembre 2007, n. 131, ha istituito una Commissione 
speciale per l'attuazione dell'ordine del giorno consiliare 
del 27 giugno 2007, attribuendole, fra gli altri, il compito 
di predisporre gli atti necessari all'attuazione dei punti 1 
e 2 dell'ordine del giorno consiliare del 27 giugno 2007 
ed eventuali atti correlati e/o conseguenti; 
-Che la suddetta Commissione, a chiusura dei lavori, 
ha sottoposto alla valutazione dell'aula consiliare una 
relazione dalla quale emergeva come fossero emerse 
significative convergenze sull'ipotesi di una riduzione 
complessiva dei consiglieri compresa fra le dieci e le 
quindici unità; 
-Che nella prosecuzione della discussione che in 
questi mesi ha visto impegnate le forze politiche presenti 
in Consiglio regionale è emersa un'ulteriore convergenza 
circa l'individuazione di un tetto massimo al numero 
di assessori nominabili nel numero di dieci; 

-Che ai sensi della legge 2 luglio 2004, n. 165 di 
attuazione dell'articolo 122, primo comma, della Costituzione, 
l'eventuale disciplina dell'incompatibilità fra 
assessore regionale e consigliere regionale è demandata 
alla legge; 
Si approva la seguente legge 

Art. 1 
Modifiche all'articolo 6 dello Statuto 


1. Il comma 2 dell'articolo 6 dello Statuto è sostituito 
dal seguente: 
"2. Il Consiglio regionale è composto da cinquantatre 
consiglieri, fatti salvi gli effetti dell'applicazione della 
legge elettorale.". 

Art. 2 
Modifiche all'articolo 35 dello Statuto 


1. Al comma 1 dell'articolo 35 dello Statuto, il periodo: 
"non inferiore a otto e non superiore a quattordici" è 
sostituito dal seguente: "non superiore a dieci". 
2. Il comma 3 dell'articolo 35 dello Statuto è abrogato. 
Art. 3 
Entrata in vigore 


1. La presente legge statutaria entra in vigore il 
giorno successivo alla data di pubblicazione della sua 
promulgazione. 
La presente legge statutaria è pubblicata sul Bollettino 
Ufficiale della Regione. E' fatto obbligo a chiunque spetti 
di osservarla e farla osservare come legge statutaria 
della Regione Toscana. 

MARTINI 

Firenze, 8 gennaio 2010 

La presente legge statutaria, approvata dal Consiglio 
Regionale, ai sensi dell'articolo 123, secondo comma 
della Costituzione, con prima deliberazione in data 30 
luglio 2009 e con seconda deliberazione in data 1° ottobre 
2009, è promulgata ai sensi dell'articolo 3 della legge 
regionale 23 novembre 2007, n. 62, in assenza di ricorso 
governativo e di richieste di referendum nei termini di 
cui all'avviso pubblicato in data 6 ottobre 2009. 


