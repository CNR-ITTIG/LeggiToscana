Gestione delle  risorse ittiche  e regolamentazione  della  pesca
nelle acque interne.

Il Consiglio Regionale ha approvato il 22.12.2004
Il Presidente  della Giunta  Regionale promulga la seguente legge
regionale:

CAPO I
Disposizioni generali e organizzative

ARTICOLO 1
(Oggetto e finalità)

1. Nel  rispetto dei  principi di  tutela  e  salvaguardia  degli
ecosistemi acquatici,  la presente legge disciplina i prelievi di
fauna ittica  mediante l'attività  di pesca,  con l'obiettivo di
conservazione,  incremento   e  riequilibrio   delle  popolazioni
ittiche, per assicurarne la corretta fruibilità.

2. Costituisce  esercizio di  pesca ogni  atto volontario diretto
alla cattura o all'uccisione di fauna ittica.

3. Ai  fini della  presente legge sono considerati fauna ittica i
pesci, i  crostacei, i  molluschi, nonché  la  fauna  eteroterma
vertebrata, vivente,  anche temporaneamente,  nelle acque o negli
alvei sino al livello di media piena.

4. La fauna ittica appartiene a chi legittimamente la cattura.

ARTICOLO 2
(Acque interne)

1. Sono  soggette alla  disciplina della  presente legge le acque
pubbliche interne di interesse per la pesca.

2. Ai  fini della  presente legge  sono considerate acque interne
quelle a  monte della  congiungente i  punti più  foranei  degli
sbocchi  a   mare  di   corpi  idrici,  naturali  o  artificiali,
individuata traguardando  dal punto più foraneo di una sponda il
punto più foraneo dell'altra.

3. Le acque interne di interesse per la pesca sono individuate in
un elenco tenuto dalla Giunta regionale.

4. Le  province, in accordo con l'autorità competente in materia
di demanio  marittimo,  possono  collocare  segnali  al  fine  di
delimitare le acque interne.

5. I  comuni adottano provvedimenti al fine di consentire a tutti
i cittadini  l'accesso ai  corpi idrici  idonei alla  pesca e  la
fruizione  delle  sponde,  anche  tenendo  conto  delle  servitù
esistenti.

ARTICOLO 3
(Competenze della Regione)

1. La Regione esercita le seguenti funzioni:
a) approvazione  del piano  regionale per  la pesca  nelle  acque
   interne;
b) approvazione e tenuta dell'elenco delle acque interne;
c) approvazione  tenuta e  aggiornamento dell'elenco delle specie
   di fauna  ittica a  rischio, o  meritevoli di  tutela, e delle
   relative misure di protezione;
d) promozione  di studi,  indagini  ed  iniziative  di  interesse
   regionale per  la  diffusione  della  conoscenza  della  fauna
   ittica, degli  ambienti acquatici, dell'esercizio della pesca,
   dell'uso dei prodotti ittici;
e) sostegno    a    progetti  interprovinciali  e  rilevazione  e
   monitoraggio dell'efficienza degli interventi.

ARTICOLO 4
(Consulta ittica regionale)

1. Il  Presidente della Giunta regionale, entro centoventi giorni
dall'entrata  in  vigore  della  presente  legge,  istituisce  la
Consulta  ittica   regionale,  organo   consultivo  della  Giunta
regionale.

2.  La   Consulta  è  presieduta  dal  Presidente  della  Giunta
regionale o  suo delegato.  Di essa  fanno  parte  rappresentanti
delle associazioni  dei pescatori dilettanti e delle associazioni
ambientaliste riconosciute  dalla Regione,  rappresentanti  delle
associazioni dei  pescatori professionali  ed  esperti  designati
dalle università della Toscana.

3. La Consulta resta in carica per la durata della legislatura.

4. La Consulta formula proposte ed esprime pareri in ordine:
a) ai    regolamenti  ed  alle  direttive  regionali  in  materia
   ittiofaunistica;
b) alle iniziative di programmazione ittiofaunistica regionale;
c) alle  attività di  cui all'articolo 3 nonché sugli argomenti
   proposti dal presidente.

ARTICOLO 5
(Competenze delle province)

1. Le  province esercitano  tutte le  funzioni non  espressamente
riservate dalla presente legge alla Regione, e in particolare:

a) approvazione  dei piani  provinciali per  la pesca nelle acque
   interne;
b) gestione  della fauna ittica per i fini di cui all'articolo 1,
   comma 1;
c) ricognizione  dei diritti  esclusivi di  pesca, e  svolgimento
   delle funzioni connesse, ai sensi dell'articolo 6;
d) istituzione delle zone di frega;
e) istituzione  e gestione  delle zone  di protezione  parziale o
   totale per la fauna ittica;
f) istituzione  delle zone a regolamento specifico e approvazione
   dei relativi piani di gestione;
g) rilevazione dei retoni di cui all'articolo 13 e degli impianti
   fissi di pesca;
h) tenuta   dell'elenco    dei  pescatori  professionali  di  cui
   all'articolo 16;
i) istituzione di campi di gara;
j) recupero   del    novellame  in  acque  dove  esso  non  abbia
   possibilità di sicuro sviluppo, e sua ridestinazione;
k) recupero   della  fauna  ittica  a  rischio  e  interventi  di
   emergenza per la sua tutela;
l) rilascio  dell'autorizzazione di  prelievi di  fauna ittica  a
   fini di studio, di gestione o di recupero;
m) autorizzazione  alla deroga  al divieto di cui all'articolo 14
   comma 1;
n) rilascio della concessione di acque per la piscicoltura;
o) fissazione  di tempi,  luoghi e modalità di svolgimento della
   pesca   dilettantistica,    sportiva   e    professionale    e
   individuazione delle specie oggetto di pesca, nel rispetto del
   piano regionale;
p) individuazione dei corpi idrici o dei tratti di essi in cui è
   consentita la pesca da natante, e tenuta del relativo elenco;
q) aggiornamento  della classificazione  dei corpi idrici ai fini
   della pesca, ove se ne presenti la necessità;
r) controllo tecnico ed amministrativo sulle attività svolte dai
   soggetti  affidatari   dei   progetti   previsti   dai   piani
   provinciali;
s) applicazione   delle    sanzioni    per  la  violazione  delle
   disposizioni di cui alla presente legge;
t) elaborazione  ed invio  alla Regione  della relazione  annuale
   sull'attuazione del piano.

2. Le  province esercitano  le funzioni di cui al comma 1 lettere
f), i), o) e p) sentiti i comuni territorialmente interessati.

3. Per  lo svolgimento  delle azioni conseguenti agli adempimenti
di cui  al comma  1, lettere  c), d),  e), f), g), i), j) e k) le
province possono avvalersi di soggetti terzi, e in particolare di
associazioni di  pescatori che  agiscano unitariamente,  in  base
alle disposizioni  del regolamento  di attuazione  della presente
legge.

ARTICOLO 6
(Diritti esclusivi di pesca)

1. Le  province effettuano  la ricognizione dei diritti esclusivi
di pesca esistenti.

2.  I   titolari  di   diritti  esclusivi   di  pesca   ne  danno
comunicazione alla province entro sei mesi dall'entrata in vigore
della  presente   legge,  esibendo   la  relativa  documentazione
probatoria.

3. Le  province possono  disporre  l'espropriazione  dei  diritti
esclusivi di  pesca secondo le vigenti disposizioni in materia di
espropriazione per pubblica utilità.

4. I  titolari  dei  diritti  esclusivi  di  pesca  elaborano  un
programma annuale di utilizzazione delle risorse ittiche.

5. Il  programma di  cui al  comma 4 è comunicato alla provincia
competente per  territorio entro  il 31 agosto di ogni anno, e si
intende approvato in caso di mancato diniego entro il 31 ottobre.

6. I  diritti esclusivi  di pesca  esercitati in  virtù di leggi
statali in  atto alla  data di  entrata in  vigore della presente
legge permangono fino alla loro scadenza.

7. Costituisce causa di decadenza dei diritti esclusivi di pesca:
a) la  mancata comunicazione  alla provincia della documentazione
   di cui al comma 2 o del programma annuale di cui al comma 4;
b) l'uso non conforme alle finalità della presente legge;
c) il mancato esercizio per oltre cinque anni.

ARTICOLO 7
(Concessione di acque per la piscicoltura)

1. Il  piano provinciale di cui all'articolo 9 può prevedere che
una percentuale  fino al  5 per  cento dello  sviluppo dei  corpi
idrici, compresi quelli in cui è ammessa la pesca professionale,
possa essere oggetto di concessione a scopo di piscicoltura.

2.  La  concessione  di  cui  al  comma  1  è  rilasciata  dalla
provincia, per  una durata  non superiore  a  dieci  anni  ed  è
rinnovabile.

3.  Il   disciplinare  di   concessione  fissa  le  modalità  di
esercizio, il canone e gli eventuali obblighi ittiogenici, i casi
di decadenza,  le sanzioni  ed  i  mezzi  di  composizione  delle
vertenze.

4. Al  fine dell'esercizio  della piscicoltura  i titolari  degli
impianti possono richiedere in concessione tratti di corpo idrico
per 200  metri a  monte e 400 metri a valle delle prese d'acqua o
degli scarichi,  per motivi  di funzionalità dell'impianto. Tali
concessioni non rientrano nella percentuale di cui al comma 1.

CAPO II
Programmazione e gestione degli interventi

ARTICOLO 8
(Piano regionale per la pesca nelle acque interne)

1. Il  Consiglio  regionale,  su  proposta  della  Giunta,  entro
centottanta giorni  dall'entrata in  vigore della presente legge,
approva il piano regionale per la pesca nelle acque interne.

2. Il  piano regionale ha validità di sei anni e detta i criteri
per la  suddivisione in  zone ittiche  dei corpi  idrici, per  la
realizzazione degli  istituti previsti  dalla presente legge, gli
indirizzi per l'esercizio della pesca dilettantistica, sportiva e
professionale  nonché   gli  obiettivi,   le   tipologie   degli
interventi, le  priorità, l'individuazione  delle specie ittiche
alloctone  che   necessitano  di  interventi  di  contenimento  o
riduzione  e  ogni  ulteriore  elemento  utile  a  conseguire  le
finalità della presente legge.

3.  Il   piano  regionale   dispone  altresì   in  ordine   alla
partecipazione  delle   associazioni  dei   pescatori   e   delle
associazioni  ambientaliste   riconosciute  dalla   Regione  alla
programmazione,  alla   gestione  ittica   e  alle   funzioni  di
vigilanza.

4. In  relazione alle  disponibilità  del  bilancio,  la  Giunta
ripartisce ogni  anno fra  le province  il  70  per  cento  delle
risorse stanziate  per il  perseguimento delle  finalità di  cui
alla presente  legge, e  provvede  alla  eventuale  rimodulazione
delle assegnazioni alle province in caso di mancata presentazione
dei progetti  annuali, ovvero  di progetti che non raggiungano la
quota assegnata.

5. Per  il perseguimento degli obiettivi del piano regionale, una
quota delle risorse disponibili in bilancio può essere destinata
al finanziamento  di progetti e iniziative di interesse regionale
a favore  della fauna  ittica e  dell'ambiente da  realizzare  ai
sensi dell'articolo  3, comma  1, lettera d), con la priorità di
quelli presentati da associazioni di pescatori dilettanti.

ARTICOLO 9
(Piani e progetti provinciali per la pesca nelle acque interne)

1. Le  province, entro  centottanta giorni dall'entrata in vigore
del piano  regionale, sentiti  i comuni,  approvano, nel rispetto
degli indirizzi  del piano  medesimo, i  piani per la pesca nelle
acque interne e li trasmettono alla Giunta regionale.

2. I  piani, che  hanno durata  corrispondente a quella del piano
regionale di cui all'articolo 8, indicano:

a) gli obiettivi di carattere generale;
b) la divisione in zone ittiche dei corpi idrici;
c) le modalità e gli strumenti per la gestione dei corpi idrici,
   le forme di collaborazione nonché le tipologie di convenzione
   con i soggetti di cui all'articolo 5, comma 3;
d) la  misura dei prelievi per la pesca dilettantistica, sportiva
   e  professionale,   relativamente  a  tempi,  modi,  specie  e
   dimensioni della fauna ittica prelevabile;
e) gli  interventi di  tutela delle risorse ittiofaunistiche e di
   ripristino e mantenimento degli equilibri biologici;
f) gli  interventi in  applicazione delle misure di protezione di
   cui all'articolo 3, comma 1, lettera c).

3. Le  previsioni del  piano si  attuano attraverso  progetti che
specificano:
a) le azioni previste e la loro durata;
b) i soggetti attuatori;
c) le motivazioni dell'intervento;
d) il costo;
e) gli eventuali soggetti cofinanziatori.

ARTICOLO 10
(Assetto delle acque ai fini della pesca)

1. I  corpi  idrici  della  Toscana  ai  fini  della  pesca  sono
suddivisi nelle seguenti zone ittiche:
a) zona a salmonidi;
b) zona a ciprinidi;
c) zona  di foce  o ad  acque salmastre,  ovvero specchi lacustri
   naturali o artificiali di rilevante superficie.

2. Le  province aggiornano  la classificazione  dei corpi idrici,
quando ciò  sia reso  necessario da  variazioni permanenti delle
condizioni ambientali.

ARTICOLO 11
(Acque di confine)

1. Nei  corpi idrici  della Toscana di confine interregionale, in
caso di  contrasto fra  disposizioni  in  materia  di  pesca,  si
applica la  disciplina più restrittiva relativamente alle misure
minime, al numero dei capi, alle specie consentite, ai tempi e ai
modi di pesca.

2. Sono di confine:
a) i corpi idrici ove la delimitazione sia longitudinale;
b) i  corpi idrici  ove la  delimitazione sia  perpendicolare  al
   corpo idrico.

3.  La   Regione  adotta   iniziative  per  la  diffusione  delle
informazioni relative alle acque di confine.

ARTICOLO 12
(Impianti per la pesca a pagamento)

1. L'esercizio  degli impianti  per la pesca a pagamento in acque
private, o pubbliche in derivazione, è comunicato alle province,
allegando una  descrizione tecnica  comprensiva  dell'indicazione
delle specie ittiche presenti negli impianti stessi.

2. Le  province dispongono, quando l'impianto sia in collegamento
con acque  pubbliche, l'adozione  di  misure  idonee  ad  evitare
diffusioni incontrollate di fauna ittica.

3. Negli  impianti di cui al comma 1 è consentita la pesca senza
licenza.

4. Ai  fruitori dell'impianto  non è concesso asportare prodotti
vivi.

ARTICOLO 13
(Retoni)

1.  Sono  denominati  retoni  le  bilance  con  lato  della  rete
superiore a 5 metri.

2. Le  province provvedono  alla rilevazione  dei retoni presenti
sul territorio di competenza.

3. Le  province, sulla base delle rilevazioni, e tenuto conto dei
valori storici  e paesaggistici, nonché delle tradizioni e delle
consuetudini, indicano  i corpi idrici sui quali i retoni possono
essere installati.

4. Le province determinano le modalità di esercizio dei retoni e
le loro misure.

5. Le  province possono  stipulare convenzioni  che prevedano  la
possibilità di  accesso  ai  retoni  per  fini  didattici  e  di
osservazione,  per   visite  guidate   e  per  quant'altro  possa
risultare utile  alla diffusione  della cultura dell'acqua e alla
conoscenza della fauna ittica.

6. Le  convenzioni possono prevedere, anche in collaborazione con
istituti tecnici e scientifici, forme di monitoraggio della fauna
ittica.

7.  È   vietata  l'installazione   di  nuovi   retoni  fino   al
completamento delle operazioni di cui ai commi 2 e 3.

ARTICOLO 14
(Interventi sui corpi idrici e salvaguardia dell'ittiofauna)

1. L'immissione  nelle acque  interne  della  regione  di  specie
ittiche alloctone  è vietata.  Le  province  possono  consentire
deroghe al divieto.

2.  Le   province,  in   caso  di   interventi   che   comportino
l'interruzione o  l'asciutta, anche  parziale, del  corpo idrico,
con  il   rilascio   dell'autorizzazione   prescrivono   obblighi
ittiogenici per la ricostituzione della popolazione ittica.

3. Obblighi  ittiogenici per  la ricostituzione della popolazione
ittica sono  previsti  anche  nel  caso  di  opere  che  comunque
comportino la  limitazione delle  condizioni biogeniche del corpo
idrico.

4. I  progetti delle  opere pubbliche  regionali, delle  opere di
interesse  pubblico   e  delle   opere  private   che  comportino
l'occupazione totale  o parziale  del letto  dei fiumi o torrenti
prevedono la  costruzione di  strutture idonee  a  consentire  la
risalita ed  il libero spostamento delle specie ittiche; nel caso
in  cui   la  realizzazione   delle  strutture  di  risalita  sia
tecnicamente impossibile,  i soggetti  interessati  corrispondono
annualmente alla  provincia competente  per territorio  una somma
pari al costo del ripopolamento ittico del corso d'acqua.

CAPO III
Disciplina della pesca

ARTICOLO 15
(Licenze di pesca)

1. L'esercizio della pesca è consentito a chi sia in possesso di
una delle seguenti licenze:

a) licenza  di tipo  A: di  durata annuale,  autorizza  la  pesca
   professionale nonché  quella dilettantistica con gli attrezzi
   di cui alla lettera b);
b) licenza  di tipo  B: di  durata annuale, autorizza l'esercizio
   della  pesca   dilettantistica  con  canna,  anche  munita  di
   mulinello, con la tirlindana, la mazzacchera e la bilancia;
c) licenza  di tipo C: della durata di quindici giorni, autorizza
   la pesca con gli attrezzi di cui alla lettera b);
d) licenza  di tipo  D: di durata giornaliera, autorizza la pesca
   sportiva nell'ambito delle manifestazioni agonistiche, secondo
   le  disposizioni   del  regolamento   di  attuazione   di  cui
   all'articolo 21.

2. L'importo  delle tasse  regionali  di  concessione  a  cui  è
soggetto il rilascio delle licenze di pesca è così determinato:

a) euro 50,00 per la licenza di cui al comma 1, lettera a);
b) euro 35,00 per la licenza di cui al comma 1, lettera b);
c) euro 10,00 per la licenza di cui al comma 1, lettera c);
d) euro 1,00 per la licenza di cui al comma 1, lettera d).

3. Gli  effetti della  licenza di  pesca decorrono dal versamento
della tassa di concessione.

4. La  licenza di  pesca rilasciata  nelle altre  regioni e nelle
Province autonome di Trento e Bolzano ha validità sul territorio
regionale della Toscana.

ARTICOLO 16
(Pesca professionale)

1. L'esercizio  della pesca professionale è consentito nei corpi
idrici individuati  a tal  fine dalle  province, in  un quadro di
sostenibilità nei confronti della risorsa.

2.  La   pesca  professionale   può  essere   esercitata   dagli
imprenditori ittici di cui al decreto legislativo 18 maggio 2001,
n. 226  (Orientamento e modernizzazione del settore della pesca e
dell'acquacoltura, a norma dell'articolo 7 della l. 5 marzo 2001,
n. 57),  in possesso  della licenza di cui all'articolo 15, comma
1, lettera a), che abbiano provveduto al pagamento della tassa di
concessione regionale  di cui  all'articolo 15,  comma 2, lettera
a).

3. La  licenza per  la pesca  professionale è  rilasciata  dalla
provincia  di   residenza  del   richiedente,  a   seguito  della
dimostrazione di avvenuta costituzione dell'impresa di pesca.

4.  Le   province  iscrivono  i  titolari  di  licenza  di  pesca
professionale in un elenco che viene aggiornato di norma ogni tre
anni, sentiti  i pescatori  iscritti, e  tenuto  conto  dei  dati
semestrali di cui al comma 6.

5.  Le   province  possono   limitare  l'esercizio   della  pesca
professionale, riconoscendo  comunque la  priorità dei residenti
che, singoli  o associati,  traggano la maggior parte del proprio
reddito dall'attività di pesca.

6.  I  pescatori  professionali  forniscono  alle  province  dati
semestrali sui  prelievi effettuati.  In caso  di omissione della
fornitura dei  dati semestrali,  le province,  previa  diffida  a
provvedere, possono  sospendere la licenza di pesca professionale
ai soggetti responsabili.

7. Salvo diversa disposizione delle province, nei corpi idrici in
cui è  ammessa la  pesca professionale è consentita altresì la
pesca  dilettantistica,   nel  rispetto  delle  previsioni  della
presente legge.

ARTICOLO 17
(Pesca dilettantistica)

1. La  pesca dilettantistica  può essere  esercitata da chiunque
abbia  provveduto   al  versamento  della  tassa  di  concessione
regionale per  una delle licenze di cui all'articolo 15, comma 1,
lettere b), c).

2. La  licenza  di  pesca  dilettantistica  è  costituita  dalla
ricevuta di  versamento della  tassa di  concessione regionale in
cui sono  riportati i  dati anagrafici  del pescatore  nonché la
causale del  versamento. La  ricevuta di  versamento deve  essere
esibita unitamente a un documento di identità valido.

3. La licenza di pesca dilettantistica non è richiesta:
a) agli   incaricati  di  pubbliche  funzioni  autorizzati  dalla
   Regione o da enti locali;
b) ai  minori di  dodici anni, se accompagnati da un maggiorenne,
   responsabile del comportamento dei minori negli atti di pesca;
c) per la pesca a pagamento negli impianti di cui all'articolo 12
   e nelle acque in concessione.

ARTICOLO 18
(Commercio e detenzione di specie ittiche)

1. È vietata la detenzione e il commercio di specie ittiche allo
stato fresco  a partire dal terzo giorno da quando ne sia vietata
la pesca, o quando siano di misura inferiore a quella consentita,
ovvero catturate o uccise con mezzi non leciti.

2. I  soggetti incaricati  della vigilanza  sulla  pesca  possono
ispezionare i  battelli da pesca ed i luoghi pubblici di deposito
o vendita del pesce e degli altri prodotti della pesca.

3. Le  disposizioni di  cui al presente articolo non si applicano
al  materiale   allevato  o  di  importazione  la  cui  legittima
provenienza risulti da idonea documentazione.

ARTICOLO 19
(Sanzioni)

1. Chi  esercita la  pesca senza  essere  munito  di  licenza  è
soggetto alla  sanzione  amministrativa  da  euro  80,00  a  euro
480,00.

2. Chi,  pur essendone  munito, non  è in  grado di  esibire  la
licenza, è  soggetto alla sanzione di euro 30,00, purché, entro
dieci giorni  dalla contestazione,  ne dimostri  il possesso alla
provincia sul cui territorio è avvenuta l'infrazione.

3. Chi  cagiona  danno  alla  fauna  ittica  attraverso  scarichi
inquinanti, o  uso di  sostanze nocive, è soggetto alla sanzione
amministrativa da  euro 300,00 a euro 900,00. I responsabili sono
inoltre  tenuti  a  risarcire  alla  provincia  i  costi  per  la
ricostituzione del  patrimonio ittiofaunistico  e per l'eventuale
ripristino del corpo idrico.

4. Chi  introduce nei  corpi idrici  della regione  fauna  ittica
estranea a  quella autoctona, senza la prescritta autorizzazione,
è soggetto  alla sanzione  amministrativa da  euro 80,00  a euro
480,00, e  a un'ulteriore sanzione da euro 10,00 a euro 20,00 per
ciascun capo.

5. La  violazione dei  divieti di  cui all'articolo  18  comporta
l'applicazione della sanzione amministrativa da euro 80,00 a euro
480,00.

6. La  violazione delle disposizioni di cui all'articolo 21 comma
1   lettera    b)   comporta    l'applicazione   della   sanzione
amministrativa da euro 30,00 a euro 180,00.

7. La  violazione delle disposizioni di cui all'articolo 21 comma
1,   lettera    c)   comporta   l'applicazione   della   sanzione
amministrativa da euro 10,00 a euro 20,00 per ogni capo.

8. La  violazione delle disposizioni di cui all'articolo 21 comma
1,   lettera    a)   comporta   l'applicazione   della   sanzione
amministrativa da  euro 80,00  a euro  480,00 in  caso di  uso di
mezzi vietati su specie vietate, o di misura vietata, la sanzione
è raddoppiata.

9. La  violazione delle disposizioni di cui all'articolo 21 comma
1   lettera    h),   comporta   l'applicazione   della   sanzione
amministrativa da euro 30,00 a euro 180,00.

10. Le  sanzioni amministrative  di cui al presente articolo sono
raddoppiate nel caso in cui le infrazioni siano state commesse da
uno dei soggetti di cui all'articolo 20.

11. Per  l'accertamento e  la contestazione delle violazioni alla
presente legge  si  applicano  le  disposizioni  della  legge  24
novembre 1981, n. 689 (Modifiche al sistema penale) e della legge
regionale 28  dicembre 2000,  n. 81  (Disposizioni in  materia di
sanzioni amministrative).

12. Competente  all'applicazione delle  sanzioni è  la provincia
nel cui territorio è accertata l'infrazione.

ARTICOLO 20
(Vigilanza e sanzioni)

1.  Sono  incaricati  di  far  osservare  le  disposizioni  della
presente legge  gli agenti  dipendenti dagli  enti  locali  o  di
parchi nazionali  e regionali, gli ufficiali ed agenti di polizia
giudiziaria,  le   guardie  volontarie   delle  associazioni  dei
pescatori, venatorie  o ambientaliste,  ed  altri  ai  quali  sia
attribuita la qualifica di guardia giurata.

2. Nell'esercizio  della vigilanza  i soggetti  di cui al comma 1
possono chiedere  l'esibizione della  licenza e  del pescato alle
persone trovate in esercizio di pesca.

CAPO IV
Norme finali e transitorie

ARTICOLO 21
(Regolamento di attuazione)

1. Con  il regolamento  di attuazione  della presente  legge sono
disciplinati, in particolare:

a) le modalità e i mezzi consentiti per l'esercizio della pesca;
b) luoghi e tempi per l'esercizio della pesca;
c) i limiti di cattura della fauna ittica;
d) l'istituzione e il funzionamento delle zone di frega;
e) l'istituzione  e il  funzionamento delle  zone  a  regolamento
   specifico;
f) l'istituzione e il funzionamento delle zone di protezione;
g) l'istituzione e il funzionamento dei campi di gara;
h) le tabellazioni;
i) il recupero del novellame;
j) i prelievi a fini di studio;
k) le deroghe al divieto di immissione di specie alloctone di cui
   all'articolo 14 comma 1.

2.  Il   regolamento  è   adottato  entro   centottanta   giorni
dall'entrata in vigore della presente legge.

ARTICOLO 22
(Elenco delle specie di fauna ittica)

1. La  Giunta regionale, entro centottanta giorni dall'entrata in
vigore della  presente legge,  approva l'elenco  delle specie  di
fauna ittica a rischio o meritevoli di tutela.

ARTICOLO 23
(Clausola valutativa)

1. A  partire dal  secondo anno  dalla data di applicazione delle
disposizioni della  presente legge,  la  Giunta  regionale  rende
periodicamente conto al Consiglio regionale sull'attuazione della
legge  e   sui  risultati   da  essa   ottenuti  in   termini  di
conservazione, incremento  e riequilibrio  della fauna  ittica in
relazione alle attività di pesca dilettantistica e professionale
nelle acque interne.

2. A  tal fine  la Giunta  regionale  presenta  alla  commissione
consiliare competente,  entro il  primo semestre di ciascun anno,
una relazione comprendente i seguenti elementi:

a) le  finalità  e  gli  stati  di  realizzazione  dei  progetti
   regionali e  provinciali, finanziati annualmente dalla Giunta,
   e le  criticità emerse  nel corso  della loro attuazione, con
   particolare riferimento  alle iniziative  a favore della fauna
   ittica e dell'ambiente;
b) il  numero, suddiviso  per tipologia,  delle licenze  di pesca
   dilettantistica esistenti;
c) le  forme di  collaborazione e  le convenzioni  attivate dalle
   province  con   soggetti  terzi,   e  in  particolare  con  le
   associazioni di  pescatori, così  come previsto dall'articolo
   5, comma 3;
d) il  numero e  l'ammontare delle  sanzioni comminate ogni anno,
   distribuite per  tipologia di  violazione e per localizzazione
   territoriale.

3. Al  termine di ciascun triennio la Giunta regionale, entro sei
mesi, trasmette  altresì alla  commissione consiliare competente
una relazione comprendente i seguenti elementi:

a) l'andamento evolutivo della fauna ittica, in particolare delle
   specie a rischio;
b) il  numero delle  licenze di  pesca professionale  rilasciate,
   suddiviso per provincia.

4. La commissione consiliare competente, utilizzando gli istituti
previsti dalla  disciplina  vigente,  acquisisce  le  valutazioni
degli esperti  e delle associazioni rappresentative dei pescatori
e degli  ambientalisti relative  all'efficacia  degli  interventi
attuati e ai risultati ottenuti.

5. Le  relazioni  sono  rese  pubbliche  insieme  agli  eventuali
documenti del Consiglio regionale che ne concludono l'esame.

ARTICOLO 24
(Abrogazioni)

1. Sono abrogate le seguenti disposizioni:
a) legge  regionale 24  aprile 1984,  n. 25  (Tutela della  fauna
   ittica e regolamentazione della pesca dilettantistica);
b) lettera  c) del  comma 1 dell'articolo 5 della legge regionale
   23 gennaio  1989, n.  10 (Norme generali per l'esercizio delle
   funzioni amministrative  in materia  di agricoltura,  foreste,
   caccia e pesca);
c) legge  regionale 16  ottobre 1989  n. 63  (Modifiche alla l.r.
   25/1984 "Tutela  della fauna  ittica e  regolamentazione della
   pesca dilettantistica");
d) legge  regionale 10  agosto 1992 n. 35 (Modifica dell'articolo
   19 della l.r. 25/1984, già modificata dalla l.r. 63/1989);
e) articolo  12 bis  della legge  regionale 28  marzo 1996  n. 26
   (Scioglimento del Consorzio regionale di idrobiologia e pesca.
   Riorganizzazione  del   sistema  dei  controlli  ambientali  e
   fitosanitari. Integrazioni  alla  legge  regionale  18  aprile
   1995, n. 66);
f) legge  regionale 14  novembre 1996  n. 82  (Tutela della fauna
   ittica e  regolamentazione della  pesca dilettantistica "legge
   regionale 24 aprile 1984, n. 25" Modifiche ed integrazioni);
g) legge  regionale 19  maggio 1999 n. 29 (Modifiche all'articolo
   19 della legge regionale 24 aprile 1984, n. 25 recante "Tutela
   della   fauna    ittica   e   regolamentazione   della   pesca
   dilettantistica");
h) lettera  c) del  comma 1 dell'articolo 5 della legge regionale
   21 dicembre 2001, n. 65 (Legge finanziaria per l'anno 2002).

ARTICOLO 25
(Norme transitorie)

1. Le  licenze di  pesca in  corso alla data di entrata in vigore
della presente  legge mantengono  la  loro  validità  fino  alla
scadenza.

ARTICOLO 26
(Norma finanziaria)

1. Le  entrate  derivanti  dalle  tasse  di  concessione  di  cui
all'articolo  15,   comma  2   sono   introitate   nella   unità
previsionale di  base (UPB)  111 "Imposte  e tasse"  del bilancio
regionale.

2.  Gli   oneri  derivanti   dalla  presente  legge,  stimati  in
complessivi 1.550.000,00  euro per l'anno 2005, trovano copertura
nell'ambito delle  risorse allocate  alla UPB 553 "Interventi per
la pesca,  la tutela  ittiofaunistica  e  l'itticoltura  -  Spese
correnti", rese disponibili dall'abrogazione della l.r. 25/1984.

3. Per  gli  esercizi  successivi  le  risorse  sono  annualmente
stabilite con legge di bilancio.

ARTICOLO 27
(Entrata in vigore)

1. Le  disposizioni della  presente legge si applicano dalla data
di entrata  in  vigore  del  regolamento  di  attuazione  di  cui
all'articolo 21.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 3 gennaio 2005

PASSALEVA
(designato con D.P.G.R. n. 132 del 22.5.2000)

La presente  legge è  stata approvata  dal  Consiglio  Regionale
nella seduta del 22.12.2004.




PESCA

