Norme in  materia di tutela della salute contro i danni derivanti
dal fumo.

Il Consiglio Regionale ha approvato il 01.2.2005
Il Presidente  della Giunta  Regionale promulga la seguente legge
regionale:

ARTICOLO 1
(Oggetto)

1. La  Regione Toscana, in attuazione dello Statuto e nell'ambito
dei principi fondamentali stabiliti nella materia dalla normativa
nazionale,  con   la  presente   legge  dispone   iniziative   di
prevenzione relativamente  ai rischi  per la salute derivanti dal
fumo e  detta disposizioni  volte ad  assicurare l'osservanza del
divieto di  fumare e  l'accertamento  delle  relative  infrazioni
relativamente ai  luoghi, locali  e mezzi  su cui  si esercita la
competenza regionale e degli enti locali.

ARTICOLO 2
(Divieto di fumare)

1. È  vietato fumare in tutti i locali chiusi pubblici e privati
del territorio regionale e su tutti i mezzi di trasporto pubblico
regionale e locale, ad eccezione di:

a) abitazioni  private, loro  pertinenze  e  mezzi  di  trasporto
   adibiti ad uso privato;
b) aree  riservate  ai  fumatori,  opportunamente  predisposte  e
   segnalate ai sensi dell'articolo 6.

ARTICOLO 3
(Iniziative di educazione, informazione ed intervento)

1. Il  piano sanitario  regionale prevede  specifiche  azioni  di
informazione sui rischi derivanti dal fumo di tabacco, iniziative
educative  per  favorire  il  benessere  della  persona,  nonché
interventi volti alla disassuefazione dal fumo; nella definizione
di tali  azioni il  piano sanitario attua un modello d'intervento
basato sulla  intersettorialità e  l'integrazione tra competenze
sanitarie  e   sociali  diverse,   al  fine   di  modificare  gli
atteggiamenti e le abitudini al fumo della popolazione.

2. Il  piano sanitario  regionale, al fine di costituire una rete
territoriale di promozione e supporto alle azioni di prevenzione,
cura e  disassuefazione  dal  tabagismo,  stabilisce  inoltre  le
opportune forme  di raccordo  e di collaborazione tra la Regione,
le aziende  sanitarie, gli  enti locali,  gli enti di ricerca, le
istituzioni scolastiche, le società scientifiche e professionali
di settore,  le associazioni  del volontariato,  la Lega italiana
per la lotta contro i tumori.

3. Nell'ambito  delle iniziative  di cui  ai commi 1 e 2 e per le
finalità della  presente legge,  il  piano  sanitario  regionale
prevede specifiche azioni volte a:

a) promuovere  e sviluppare  la ricerca  e  la  formazione  degli
   operatori,  anche   attraverso  accordi   con  le  università
   toscane;
b) promuovere iniziative di prevenzione ed educazione innovative,
   fondate  sulla   ricerca  e   mirate  a  gruppi  specifici  di
   popolazione, i  cui risultati  siano  verificabili  sul  piano
   dell'efficacia;
c) qualificare    la  rete  dei  centri  antifumo  delle  aziende
   sanitarie;
d) sviluppare  gli interventi  di disassuefazione in ambienti che
   facilitino la cura di sé ed il benessere della persona;
e) realizzare,  attraverso accordi  con le aziende sanitarie e le
   associazioni  di   categoria,  iniziative  di  sostegno  negli
   ambienti di  lavoro per  l'applicazione del  divieto di  fumo,
   quali attività di informazione e sensibilizzazione sui rischi
   da fumo  attivo e passivo e programmi di disassuefazione per i
   fumatori.

4. La  Giunta regionale  presenta annualmente  una  relazione  al
Consiglio regionale  sulle attività  realizzate e sullo stato di
attuazione delle disposizioni di cui alla presente legge.

ARTICOLO 4
(Disciplina del divieto di fumare da parte dei soggetti pubblici)

1. Le  amministrazioni, gli enti pubblici, le aziende sanitarie e
le altre  aziende pubbliche  disciplinano con  apposito  atto  il
divieto di  fumo nei locali di propria competenza; in particolare
individuano:

a) il  dirigente o  i  dirigenti  responsabili  dell'applicazione
   della normativa  in materia  di divieto  di fumare, sulla base
   dei rispettivi ordinamenti;
b) le  modalità  di  individuazione  dei  soggetti  preposti  al
   controllo sull'osservanza del divieto, ai sensi del comma 2;
c) le modalità di pubblicizzazione del divieto, in conformità a
   quanto previsto  dal decreto  del Presidente del Consiglio dei
   ministri 23  dicembre 2003  (Attuazione dell'art.  51 comma  2
   della legge  16 gennaio 2003, n. 3 come modificato dall'art. 7
   della legge  21 ottobre 2003 n. 306 in materia di tutela della
   salute dei non fumatori);
d) le aree eventualmente destinate ai fumatori.

2. Il  personale dipendente  incaricato della  vigilanza ai sensi
del  comma   1  lettera   b)  partecipa  a  corsi  di  formazione
appositamente  organizzati  da  parte  delle  amministrazioni  di
appartenenza;  all'atto  dell'assunzione  dell'incarico  esso  è
dotato di apposito tesserino di riconoscimento.

3.  La  conoscenza  dei  provvedimenti  di  cui  al  comma  1  è
assicurata tramite idonee forme di pubblicità.

ARTICOLO 5
(Obblighi dei responsabili)

1. Nelle  strutture pubbliche,  nonché sui  mezzi  di  trasporto
pubblico,  il   soggetto  responsabile,   individuato  ai   sensi
dell'articolo 4, deve:

a) curare  l'affissione dei  cartelli di  divieto e dell'apposita
   segnaletica;
b) vigilare sul rispetto del divieto di fumare;
c) curare   l'accertamento    e  la  contestazione  dell'illecito
   amministrativo;
d) verificare  che sia  effettuata la corretta manutenzione degli
   impianti installati  nei locali  per fumatori,  ove  istituiti
   secondo quanto previsto all'articolo 6.

2. Il  titolare dell'attività, o il responsabile della direzione
dei locali  privati ove  vige il  divieto di  fumare,  ovvero  il
dipendente o  collaboratore da  questi formalmente  incaricato è
tenuto a:

a) curare  l'affissione dei  cartelli di  divieto e dell'apposita
   segnaletica;
b) verificare l'osservanza del divieto di fumare;
c) richiamare  i trasgressori  e curare  che le  infrazioni siano
   segnalate ai  pubblici ufficiali ed agenti competenti ai sensi
   dell'articolo 8;
d) curare  la corretta  manutenzione degli  impianti  nei  locali
   riservati  ai   fumatori,  eventualmente  individuati  secondo
   quanto previsto all'articolo 6.

3. I  responsabili  delle  strutture  di  cui  ai  commi  1  e  2
esercitano le  funzioni di  controllo sull'osservanza del divieto
avvalendosi di personale formalmente incaricato oppure di guardie
giurate espressamente adibite a tale servizio.

ARTICOLO 6
(Aree per fumatori)

1. I  datori di  lavoro, per  quanto attiene  ai luoghi di lavoro
pubblici  o   privati,  ovvero,   in  tutti  gli  altri  casi,  i
responsabili  delle   strutture  pubbliche   o  private,  possono
istituire aree  destinate ai fumatori, conformi a quanto previsto
dal d.p.c.m. 23 dicembre 2003.

2. Sui  mezzi di  trasporto pubblico  regionale e  locale e negli
istituti scolastici  di ogni  ordine e grado, ad esclusione delle
università, non  è  consentita  la  costituzione  di  aree  per
fumatori.

ARTICOLO 7
(Sanzioni)

1. Alle  violazioni delle  disposizioni contenute  nella presente
legge  si   applicano   le   sanzioni   amministrative   previste
dall'articolo 7  della legge 11 novembre 1975, n. 584 (Divieto di
fumare in determinati locali e su mezzi di trasporto pubblico) in
ottemperanza a  quanto disposto  dall'articolo 51, comma 5, della
legge 3/2003  come da  ultimo modificato  dalla legge 30 dicembre
2004, n.  311 e fatte salve le eventuali variazioni degli importi
stabiliti dalla  legge dello  Stato; in particolare, si applicano
le seguenti sanzioni:

a) da  euro 27,50 a euro 275,00 in caso di violazione del divieto
   di fumo  previsto all'articolo  2; la misura della sanzione è
   raddoppiata qualora  la violazione sia commessa in presenza di
   una donna  in evidente  stato di  gravidanza o  in presenza di
   lattanti o bambini fino a dodici anni;
b) da  euro 220,00  a euro  2.200,00 in  caso di violazione degli
   obblighi  previsti  dall'articolo  5  a  carico  dei  soggetti
   responsabili; tale  sanzione è aumentata della metà nel caso
   in cui gli impianti installati ai sensi dell'articolo 6, comma
   1, non  siano funzionanti,  o non  siano condotti  in  maniera
   idonea, o non siano mantenuti in efficienza.

2.  Le   procedure  per  l'accertamento  e  l'applicazione  delle
sanzioni  amministrative   pecuniarie  previste  dalla  normativa
nazionale in  materia di  divieto di fumo sono disciplinate dalla
legge regionale  28 dicembre 2000, n. 81 (Disposizioni in materia
di sanzioni  amministrative) e  dalla legge  24 novembre 1981, n.
689 (Modifiche al sistema penale).

ARTICOLO 8
(Vigilanza e applicazione delle sanzioni amministrative)

1. Fermi restando gli obblighi dei soggetti previsti all'articolo
5, commi  1 e  2, e  la competenza  degli ufficiali  ed agenti di
polizia  giudiziaria  ad  accertare  e  contestare  gli  illeciti
amministrativi, i  compiti inerenti la vigilanza e l'accertamento
delle violazioni  del  divieto  di  fumo  e  degli  obblighi  dei
responsabili, sono esercitati da:

- i   comuni  competenti  per  territorio,  mediante  la  polizia
  municipale, negli esercizi aperti al pubblico;
- le  aziende unità  sanitarie locali competenti per territorio,
  mediante il personale adibito a funzioni di vigilanza, in tutti
  i luoghi in cui vige il divieto di fumare.

2. L'autorità  competente all'applicazione  delle  sanzioni  nel
caso in  cui non sia effettuato il pagamento in misura ridotta è
individuata:

a) nel  comune competente  per territorio, nel caso di violazioni
   commesse in locali chiusi pubblici o privati;
b) nel  direttore dell'azienda,  nel caso  di violazioni commesse
   nei locali  o sui  mezzi utilizzati per i servizi di trasporto
   pubblico regionale  e locale, ai sensi dell'articolo 25, comma
   9, della  legge regionale  31 luglio  1998 n. 42 (Norme per il
   trasporto pubblico locale) e successive modifiche.

3. I  proventi derivanti  dall'applicazione delle  sanzioni  sono
incamerati dal  comune, fatta eccezione per le sanzioni applicate
ai  sensi  del  comma  2,  lettera  b),  che  vengono  incamerate
dall'azienda di trasporto.

ARTICOLO 9
(Norma finanziaria)

1. Ai  fini di  cui alla presente legge è autorizzata per l'anno
2005 la spesa di euro 1.000.000,00.

2. Agli  oneri di cui al comma 1 si fa fronte per euro 500.000,00
con le  risorse della UPB n. 261 "Progetti di integrazione socio-
sanitaria - spese correnti" del bilancio di previsione 2005 e per
euro 500.000,00 con la seguente variazione di bilancio, di uguale
importo per competenza e cassa:

- anno 2005
in diminuzione:

   UPB  n.  243  "Organizzazione  del  sistema
   sanitario - spese correnti", per
                             euro 500.000,00;
 
in aumento:

   UPB n. 261 "Progetti di integrazione socio-
   sanitaria - spese correnti", per
                             euro 500.000,00.
   
3. Agli  oneri per gli esercizi successivi si fa fronte con legge
di bilancio.

ARTICOLO 10
(Abrogazioni)

1. La  legge regionale  7 agosto 1996, n. 65 (Norme in materia di
tutela della  salute contro  i  danni  derivanti  dal  fumo),  è
abrogata.

ARTICOLO 11
(Norma transitoria)

1. I  soggetti pubblici di cui all'articolo 4 comma 1 adottano il
provvedimento previsto  dal medesimo  articolo  entro  centoventi
giorni dall'entrata in vigore della presente legge.

ARTICOLO 12
(Entrata in vigore)

1. La  presente legge  entra in  vigore il giorno successivo alla
data di  pubblicazione sul  Bollettino  Ufficiale  della  Regione
Toscana.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 4 febbraio 2005

PASSALEVA
(designato con D.P.G.R. n. 132 del 22.5.2000)

La presente  legge è  stata approvata  dal  Consiglio  Regionale
nella seduta del 01.02.2005.




ASSISTENZA SANITARIA

