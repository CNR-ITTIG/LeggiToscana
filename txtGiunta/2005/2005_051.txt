Modifiche al regolamento emanato con decreto del Presidente della
Giunta regionale  25 settembre 2003, n. 50/R recante "Regolamento
per la  disciplina dell'iscrizione  delle superfici  vitate  agli
albi dei  vigneti per vini a denominazione di origine (DO) e agli
elenchi delle  vigne per  vini ad  indicazione geografica  tipica
(IGT) e  per l'aggiornamento  e la  tenuta  degli  albi  e  degli
elenchi".



IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visti gli articoli 42, comma 2, e 66, comma 3, dello Statuto;

Visto l'art.  3 bis  della legge  regionale 20 giugno 2002, n. 21
(Disciplina per  la  gestione  ed  il  controllo  del  potenziale
viticolo) modificata  dalla legge regionale 14 aprile 2003 n. 22,
che   demanda    al   regolamento    regionale   la    disciplina
dell'iscrizione, aggiornamento  e tenuta  degli albi  DO e  degli
elenchi IGT da parte delle Province;

Visto il regolamento regionale emanato con decreto del Presidente
della  Giunta  regionale  25  settembre  2003,  n.  50/R  recante
"Regolamento per  la disciplina  dell'iscrizione delle  superfici
vitate agli  albi dei vigneti per vini a denominazione di origine
(DO)  e   agli  elenchi  delle  vigne  per  vini  ad  indicazione
geografica tipica  (IGT) e  per l'aggiornamento e la tenuta degli
albi e degli elenchi";

Vista la  preliminare decisione  della Giunta regionale n. 14 del
06.06.05 adottata  previa acquisizione  dei pareri  del  Comitato
Tecnico della  Programmazione, nonché delle competenti strutture
di cui all'articolo 29 della legge regionale n. 44/2003;

Visto  il  parere  favorevole  della  II  Commissione  consiliare
espresso nella seduta del 29 giugno 2005;

Visto il  parere favorevole  del Consiglio delle Autonomie Locali
espresso nella seduta del 01 luglio 2005;

Vista la  deliberazione della  Giunta regionale  n.  786  del  01
agosto 2005 che approva le   modifiche al regolamento emanato con
decreto del  Presidente della Giunta regionale 25 settembre 2003,
n. 50/R  "Regolamento per  la  disciplina  dell'iscrizione  delle
superfici vitate  agli albi  dei vigneti per vini a denominazione
di  origine   (DO)  e  agli  elenchi  delle  vigne  per  vini  ad
indicazione geografica  tipica (IGT)  e per  l'aggiornamento e la
tenuta degli albi e degli elenchi";

EMANA
il seguente Regolamento:

ARTICOLO 1

1. Dopo  il comma  9 dell'articolo  3 del  d.p.g.r  50/R/2003  è
aggiunto il seguente:

   "9bis. In  caso  di  estirpazione  di  una  superficie  vitata
   iscritta agli  albi DO,  il diritto  di iscrizione  agli  albi
   segue il  diritto di reimpianto originato dalla estirpazione e
   può essere esercitato per un periodo massimo pari alla durata
   del diritto  di reimpianto  medesimo. Qualora  tale diritto di
   reimpianto venga  utilizzato in tempi diversi, dando origine a
   superfici vitate  che inizialmente  non hanno  i requisiti  di
   iscrivibilità,   il diritto  di iscrizione  agli albi  rimane
   nella disponibilità dell'UTE per un periodo massimo pari alla
   durata del diritto di reimpianto."

2. Dopo  il comma  9bis dell'articolo  3  del  d.p.g.r  50/R/2003
introdotto dal presente articolo è aggiunto il seguente:

   "9ter. Qualora  a seguito  di  estirpazione  parziale  di  una
   superficie vitata  iscritta agli albi DO, anche in presenza di
   una iscrizione  congiunta, la superficie non estirpata perda i
   requisiti di  iscrivibilità, il  diritto di  iscrizione  agli
   albi DO  rimane nella  disponibilità dell'UTE  per un periodo
   massimo pari  alla durata  del diritto di reimpianto originato
   dalla estirpazione parziale del vigneto."

3. Dopo  il comma  9 ter  dell'articolo 3  del d.p.g.r  50/R/2003
introdotto dal presente articolo è aggiunto il seguente:

   "9 quater. Qualora una superficie vitata iscritta agli albi DO
   a seguito  di  una  forte  incidenza  di    fallanze  perda  i
   requisiti di iscrivibilità, il relativo diritto di iscrizione
   agli albi  DO rimane  nella  disponibilità  dell'UTE  per  un
   periodo massimo  di cinque campagne a decorrere dalla campagna
   successiva a  quella in  cui si  è verificata  la perdita dei
   requisiti di iscrivibilità."


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Firenze, 3 agosto 2005

Il Vicepresidente
GELLI




PRODOTTI AGRICOLI

