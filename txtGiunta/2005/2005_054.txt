Regolamento di  attuazione della  legge regionale 3 gennaio 2005,
n. 7  (Gestione delle  risorse ittiche  e regolamentazione  della
pesca nelle acque interne).



IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visti gli articoli 42, comma 2, e  66, comma 3, dello Statuto;

Visti gli  articoli 5,  comma 3,  15 comma  1 lett. d) e 21 della
legge regionale  3 gennaio  2005, n.  7 (Gestione  delle  risorse
ittiche e  regolamentazione della  pesca nelle acque interne) che
rimandano  la   disciplina  delle  procedure  al  regolamento  di
attuazione;

Vista la  decisione della  Giunta Regionale  n. 10  del 04 luglio
2005 con  la quale è stato approvato lo schema di regolamento in
oggetto,  previa  acquisizione  dei  pareri  del  Presidente  del
Comitato   Tecnico    della   Programmazione,   del   tavolo   di
concertazione in  agricoltura, delle  competenti strutture di cui
all'art. 29  della legge  regionale 44/2003,  nonché dell'intesa
raggiunta al  tavolo di  concertazione Giunta  regionale  -  Enti
Locali;

Visto il  parere della  II Commissione  consiliare espresso nella
seduta del 21 luglio 2005;

Ritenuto di tener conto parzialmente delle osservazioni formulate
nel parere della II Commissione consiliare;

Visto il  parere del  Consiglio delle  Autonomie locali  espresso
nella seduta del 19 luglio 2005;

Ritenuto di tener conto parzialmente delle osservazioni formulate
nel parere del Consiglio delle Autonomie locali;

Vista la  deliberazione della  Giunta regionale  n.  821  del  08
agosto 2005  che approva  il      regolamento di attuazione della
legge regionale  3 gennaio  2005, n.  7 (Gestione  delle  risorse
ittiche e regolamentazione della pesca nelle acque interne);

EMANA
il seguente Regolamento:

ARTICOLO 1
(Oggetto)

1. Il presente regolamento, in attuazione della legge regionale 3
gennaio  2005,   n.  7   (Gestione  delle   risorse   ittiche   e
regolamentazione della  pesca nelle  acque  interne),  disciplina
quanto previsto dalla citata legge ai seguenti articoli:

a) 5, comma 3;
b) 15, comma 1, lettera d);
c) 21.

2.  Il   presente  regolamento   non  si   applica   alla   pesca
professionale,  disciplinata   dal  Piano   regionale,   di   cui
all'articolo 8 della l. r. 7/2005, e dai piani provinciali di cui
all'articolo 9 della medesima.

ARTICOLO 2
(Mezzi consentiti per la pesca dilettantistica)

1. Nelle acque classificate a salmonidi ai sensi dell'articolo 10
della l. r. 7/2005 è consentito:

a) l'uso di una sola canna munita di un solo amo;
b) l'uso  di esche  artificiali corredate di uno o più ami anche
   multipli;
c) l'uso della moschiera e della camoliera, corredate di non più
   di tre ami.

2. Nelle  acque a  salmonidi è  vietata la pasturazione, nonché
l'uso come esca di uova di pesci o larve di mosca. Delle larve di
mosca è vietata altresì la detenzione sul luogo di pesca.

3. Nelle acque classificate a ciprinidi ai sensi dell'articolo 10
della l. r. 7/2005, è consentito:

a) l'uso dei mezzi previsti per le acque a salmonidi ai sensi del
   comma 1;
b) l'uso  di un  numero di  canne fino  a tre,  collocate in  uno
   spazio massimo  di 10  metri, recanti ciascuna fino a due ami,
   semplici o multipli;
c) l'uso  della mazzacchera  e della  bilancia, anche  montata su
   palo di  manovra, con  lato massimo della rete di metri 1,50 e
   maglie di lato non inferiore a 1 centimetro.

4. Nelle  acque a  ciprinidi è  vietato l'uso  della bilancia  a
scorrere. L'uso  della  bilancia  è  altresì  vietato  dove  la
larghezza del corpo idrico non raggiunga i 6 metri.

5. Nelle  acque di  foce o  salmastre e  negli  specchi  lacustri
naturali o  artificiali di  rilevante superficie,  oltre a quanto
consentito nelle  acque a  salmonidi e a ciprinidi, è consentito
l'uso della tirlindana, munita di non più di tre ami, semplici o
multipli, e  della bilancia con lato della rete non superiore a 5
metri, e maglie di lato non inferiore a 1 centimetro.

6. Limitatamente  al periodo  in cui  è consentita  la pesca  al
crognolo o  latterino, nella  bilancia è  ammesso l'uso  di  una
toppa centrale  di lato non superiore a 3 metri e con maglie di 6
millimetri di  lato. I  periodi di  pesca al crognolo o latterino
sono indicati  nel piano  provinciale e  nel corso di un anno non
possono superare la durata complessiva di sei mesi.

7. È  vietato utilizzare  per la  pesca  qualunque  strumento  o
attrezzo non elencato nel presente articolo.

ARTICOLO 3
(Posto di pesca)

1. Il posto di pesca spetta al primo occupante.

2. Il  primo occupante ha diritto a che il pescatore sopraggiunto
si collochi  a una  distanza minima di 15 metri. Tale distanza è
raddoppiata per la pesca con bilancella o per la pesca da natante
di cui all'articolo 4.

3. Durante  il legittimo  esercizio della  pesca il  pescatore ha
diritto a  non essere  soggetto a  turbative da  parte di  terzi,
finché non abbia ultimato le relative operazioni.

ARTICOLO 4
(Pesca da natante)

1. Ai  fini del  presente regolamento  si intende per natante una
struttura  galleggiante   in  grado   di  effettuare  spostamenti
guidati, idonea al trasporto di più di una persona.

2. In  mancanza dell'individuazione,  ai sensi  dell'articolo  5,
comma 1,  lettera p)  della l.  r. 7/2005,  dei corpi  idrici o i
tratti di  essi in cui è consentita la pesca da natante, essa è
vietata nelle acque fluviali classificate a salmonidi.

ARTICOLO 5
(Periodi di pesca)

1. La pesca è consentita da un'ora prima della levata del sole a
un'ora dopo il tramonto.

2. L'esercizio  della  pesca  nelle  zone  di  foce  o  ad  acque
salmastre e  in  specchi  lacustri,  naturali  o  artificiali  di
rilevante superficie, non è soggetta a limitazioni di orario.

3. Sono  consentite senza limiti di tempo, fuorchè nelle acque a
salmonidi:

a) la pesca con la mazzacchera;
b) la  pesca con la canna all'anguilla, al pesce gatto, al siluro
   e ai gamberi;
c) la  pratica del  carp -  fishing, nei corpi idrici individuati
   dalle province.

4. Durante  la pesca  notturna è vietata la detenzione di specie
diverse da  quelle di  cui è consentita la pesca, eccezion fatta
per le esche.

ARTICOLO 6
(Limiti di cattura)

1. Alle  attività di  pesca si  applicano i  limiti  di  cattura
stabiliti all'allegato  A al  presente regolamento,  salvo quanto
previsto dal comma 2.

2. I  limiti concernenti  i modi di pesca, i tempi, le specie, le
misure minime  e il  numero di  catture, sono derogabili quando i
corpi idrici siano sottoposti a forme di gestione convenzionata.

3. È  vietata la  pesca del  gambero italico, del gobione, dello
scazzone, del ghiozzo, dello spinarello, del cobite e del nono.

4. Per  le specie  non indicate  nell'allegato A  si applicano  i
divieti previsti dalle leggi nazionali.

5. Il  pesce di  misura inferiore  a quella  minima consentita è
liberato e reimmesso in acqua.

ARTICOLO 7
(Ulteriori limitazioni e divieti)

1. È  vietato disporre  reti da posta a una distanza inferiore a
30 metri  da scale di monta, prese d'acqua, da sbocchi di canali,
cascate naturali  o artificiali,  dalle arcate  dei  ponti  e  da
sbarramenti dei corsi d'acqua.

2. Sono altresì vietate le seguenti attività:
a) la pesca con le mani;
b) la pesca subacquea;
c) l'uso di sorgenti luminose per attirare la fauna ittica;
d) la pesca mediante prosciugamento;
e) la pesca con materiale esplodente;
f) la pesca con la corrente elettrica;
g) la pesca e la pasturazione con sangue o con attivanti chimici,
   ovvero con sostanze che li contengano;
h) la  pesca mediante  sostanze atte  ad intorpidire, stordire od
   uccidere la  fauna ittica, nonché la raccolta ed il commercio
   degli esemplari storditi o uccisi;
i) la pesca mediante ancorette a lancio e strappo.

3. È vietato abbandonare sul luogo di pesca ami innescati, fili,
pesci  o   quant'altro  possa   essere  causa   di  inquinamento,
danneggiamento di  altre specie  o turbativa  anche estetica  dei
luoghi.

4. È  vietato introdurre  nel territorio della Toscana materiale
ittico vivo sprovvisto di certificazione sanitaria.

ARTICOLO 8
(Reimmissione  in   acqua  della   fauna  ittica   viva  detenuta
illecitamente)

1. Chi  venga trovato  dai soggetti incaricati della vigilanza in
possesso di  fauna ittica  viva in  violazione alle  disposizioni
della l.  r. 7/2005  e  del  presente  regolamento  è  tenuto  a
reimmetterlo in acqua.

ARTICOLO 9
(Tabelle di segnalazione)

1. Le  tabelle di  segnalazione hanno dimensioni minime di 20 per
30 centimetri con scritta nera su fondo giallo.

2. Le tabelle sono collocate su sostegni, naturali o artificiali,
tinteggiati di  bianco sulle  vie e  punti di accesso su tutto il
perimetro dell'area interessata, ad un'altezza che ne consenta la
visibilità frontale da almeno 30 metri di distanza.

3. Nel  caso in cui la zona sia attraversata da ponti, traghetti,
o guadi, almeno una tabella è posizionata nei punti di accesso.

4. Le  tabelle di  segnalazione sono  mantenute in buono stato di
conservazione e di leggibilità dai gestori dei corpi idrici.

ARTICOLO 10
(Zone a regolamento specifico)

1. Le province istituiscono zone a regolamento specifico, al fine
della  promozione   dei  valori   della  pesca  e  della  cultura
dell'acqua, nonché  del concorso allo sviluppo delle aree rurali
circostanti.

2. Le  zone a regolamento specifico hanno durata massima di dieci
anni.

3.  La  gestione  delle  zone  a  regolamento  specifico  avviene
mediante convenzione,  sulla base  di  un  piano  adottato  dalla
provincia, che  individua  gli  scopi  specifici  perseguiti  con
l'istituzione della  zona, i  relativi stanziamenti,  e i criteri
per l'affidamento della gestione.

4. Nella convenzione di cui al comma 3 sono indicati:
a) il numero massimo ammissibile di pescatori;
b) le  modalità di  accesso, tali  da consentire  la fruizione a
   tutti i  richiedenti, fermo  restando il  limite di  cui  alla
   lettera a);
c) le forme di controllo e vigilanza;
d) il regolamento di pesca;
e) le  modalità  per  l'eventuale  cessazione  anticipata  della
   convenzione.

5. Nelle  zone a  regolamento specifico è vietato lo svolgimento
di raduni  di pesca  e gare  agonistiche. Il piano di gestione di
cui al  comma 2  può prevedere limitate deroghe, compatibilmente
con il perseguimento delle finalità di cui al comma 1.

6. Le  zone  a  regolamento  specifico  sono  segnalate  mediante
tabelle, realizzate  in conformità  all'articolo 9,  recanti  la
scritta "Zona  a regolamento  specifico -  pesca consentita  agli
autorizzati".

7. Quando  nella zona  a regolamento specifico sia previsto dalla
convenzione il  rilascio del pescato o l'adozione di accorgimenti
per la  tutela dell'integrità fisica dei pesci, i tempi di pesca
possono essere  ampliati rispetto a quelli previsti dall'articolo
5 o dai piani provinciali.

ARTICOLO 11
(Zone di frega)

1.  Nelle   parti  di  zona  ittica  nelle  quali  è  consentito
l'esercizio della  pesca possono  essere istituite zone di frega,
limitatamente al periodo di riproduzione della fauna ittica.

2. I  confini delle  zone di frega sono delimitati da tabelle, in
conformità all'articolo  9, recanti  la scritta  "Zona di frega,
divieto di pesca dal..... al .....".

3. Nel  periodo di  validità della  zona di  frega,  oltre  alla
pesca, sono vietati atti di sommovimento del fondo.

ARTICOLO 12
(Zone di protezione)

1. Le  province possono istituire, anche su segnalazione di altri
enti   locali,   associazioni   di   pescatori   o   associazioni
ambientaliste, zone  di protezione a fini di tutela delle risorse
ittiche e di riequilibrio biologico dei corpi idrici.

2. Le  zone di  protezione  sono  istituite  prioritariamente  in
ambienti carenti di risorse ittiche, per favorire la riproduzione
naturale, lo sviluppo e l'ambientamento di soggetti eventualmente
immessi.

3. Le  zone di  protezione sono  assoggettate a  divieto di pesca
totale o  parziale, applicato in modo differenziato relativamente
a specie,  taglie minime,  tempi  e  modi  di  pesca  consentiti.
Possono essere effettuate catture per esigenze di ripopolamento.

4.  La   gestione  delle  zone  di  protezione  avviene  mediante
convenzione con soggetti pubblici o privati, singoli o associati,
in cui siano definiti mezzi e modalità della gestione medesima.

5. La  durata  minima  della  zona  di  protezione  ai  fini  del
conseguimento degli  scopi di  cui al  presente  articolo  è  di
quattro anni.

6. Le  zone di  protezione sono  segnalate mediante  tabelle,  in
conformità  all'articolo   9,  recanti   la  scritta   "Zona  di
protezione",  e   l'indicazione  della  tipologia  di  protezione
esercitata.

ARTICOLO 13
(Campi di gara)

1. Le  province istituiscono  campi di  gara su  richiesta  delle
associazioni dei  pescatori riconosciute  a livello  nazionale  o
regionale.

2. I  campi di gara sono istituiti in tratti di sponda idonei per
specifiche condizioni ambientali.

3. L'atto  istitutivo del  campo di  gara ha  validità fino a un
massimo di sei anni, è rinnovabile, e detta:

a) le misure di salvaguardia ambientale;
b) i tempi e le modalità per lo svolgimento delle gare;
c) la destinazione del pescato e le eventuali immissioni.

4. I campi di gara sono delimitati con tabelle recanti la scritta
"campo di gara" in conformità all'articolo 9.

5. I  campi di gara sono chiusi alla libera pesca il giorno dello
svolgimento delle prove, sino al termine delle stesse.

6. Il periodo di effettiva chiusura alla libera pesca è indicato
in cartelli,  aggiuntivi alle  tabelle, recanti l'indicazione del
campo di gara e collocati a cura del soggetto organizzatore della
prova agonistica.

ARTICOLO 14
(Gare di pesca)

1. Le  gare di pesca agonistica o i raduni di pesca si effettuano
nei campi di cui all'articolo 13.

2. Nelle gare di pesca non si applicano limiti di cattura.

3. Al  fine di  consentire lo  svolgersi  di  manifestazioni  con
regolamento particolare,  quando l'azione  di pesca  non  risulti
pregiudizievole per  la fauna  ittica  in  genere  e  l'ambiente,
l'atto di  cui all'articolo  13, comma  3, può prevedere deroghe
alle disposizioni in materia di orario di pesca.

4. Le  associazioni di  pescatori o gruppi sportivi od agonistici
operanti nel settore della pesca possono, in occasione di singole
gare, richiedere  alla provincia  di  delimitare  temporaneamente
tratti di  sponda di  corpi idrici, idonei allo svolgimento delle
stesse.

5. Quando  alle gare  e manifestazioni  sportive  siano  iscritti
anche pescatori non in possesso di licenza, si provvede a munirli
di licenza  di pesca  di tipo  D di cui all'articolo 15, comma 1,
lettera d) della l. r. 7/2005. A tal fine gli organizzatori della
gara o manifestazione sono autorizzati, previa predisposizione di
un elenco  degli interessati,  a effettuare  un versamento, anche
cumulativo, di un euro per ciascun pescatore, entro cinque giorni
dallo svolgimento della manifestazione.

6. L'elenco  di cui  al comma  5, corredato  dei dati  anagrafici
degli  interessati,   è  compilato   prima   dell'inizio   della
manifestazione, sottoscritto dal responsabile dell'organizzazione
della gara,  e tenuto a disposizione degli addetti alla vigilanza
ai sensi dell'articolo 18 della l. r. 7/2005.

7. Gli  organizzatori delle  gare danno  notizia  alla  provincia
territorialmente interessata delle partecipazioni di cui al comma
5, accertano l'avvenuto versamento della tassa o, se del caso, vi
provvedono.

ARTICOLO 15
(Prelievi a fini di studio)

1. Le province disciplinano l'autorizzazione all'effettuazione di
prelievi di  fauna ittica  a fini  di studio,  anche in  tempi  e
luoghi vietati  alla pesca,  su specie  o esemplari di cui non è
permessa la cattura e con mezzi proibiti.

2. Non  sono soggetti  ad autorizzazione  i prelievi effettuati a
fini di tutela in condizioni di emergenza.

3. I  soggetti che  effettuano il  prelievo di  cui al comma 2 ne
danno comunicazione  alla  provincia,  indicando  tempi,  luoghi,
modi, specie di fauna ittica, quantità.

ARTICOLO 16
(Azione unitaria delle associazioni di pescatori)

1.  Le  province,  nell'esercizio  delle  loro  competenze  nelle
materie disciplinate  dal presente regolamento, possono avvalersi
di associazioni di pescatori che agiscano unitariamente.

2. Ai  fini del  presente  regolamento  per  azione  unitaria  si
intende la partecipazione di almeno tre associazioni di pescatori
riconosciute a livello regionale, e rappresentanti la maggioranza
assoluta degli iscritti a tali associazioni.

ARTICOLO 17
(Applicazione del regolamento regionale)

1. Le  disposizioni del presente regolamento relative di cui agli
articoli 5,  10, commi  3 4 e 7, 12, comma 4, si applicano fino a
che le province non abbiano diversamente disposto.

ARTICOLO 18
(Abrogazione)

1. Dalla  data di entrata in vigore del presente regolamento sono
abrogate, ai  sensi dell'articolo  24  della  l.  r.  7/2005,  le
seguenti leggi:

a) legge  regionale 24  aprile 1984,  n. 25  (Tutela della  fauna
   ittica e regolamentazione della pesca dilettantistica);
b) lettera  c) del  comma 1 dell'articolo 5 della legge regionale
   23 gennaio  1989, n.  10 (Norme generali per l'esercizio delle
   funzioni amministrative  in materia  di agricoltura,  foreste,
   caccia e pesca);
c) legge regionale 16 ottobre 1989, n. 63 (Modifiche alla L.R. n.
   25/1984 "Tutela  della fauna  ittica e  regolamentazione della
   pesca dilettantistica");
d) legge  regionale 10 agosto 1992, n. 35 (Modifica dell'articolo
   19 della  L.R. n.  25/1984,  già  modificata  dalla  L.R.  n.
   63/1989);
e) articolo  12-bis della  legge regionale  28 marzo  1996, n. 26
   (Scioglimento del Consorzio regionale di idrobiologia e pesca.
   Riorganizzazione  del   sistema  dei  controlli  ambientali  e
   fitosanitari. Integrazioni  alla  legge  regionale  18  aprile
   1995, n. 66);
f) legge  regionale 14  novembre 1996,  n. 82 (Tutela della fauna
   ittica e  regolamentazione della  pesca dilettantistica "legge
   regionale 24 aprile 1984, n. 25" Modifiche ed integrazioni);
g) legge  regionale 19 maggio 1999, n. 29 (Modifiche all'articolo
   19 della legge regionale 24 aprile 1984, n. 25 recante "Tutela
   della   fauna    ittica   e   regolamentazione   della   pesca
   dilettantistica");
h) lettera  c) del  comma 1 dell'articolo 5 della legge regionale
   21 dicembre 2001, n. 65 (Legge finanziaria per l'anno 2002).

ALLEGATO A
Limiti di cattura (articolo 6)

1. 1.  Per ogni  giornata di pesca si applicano i seguenti limiti
di cattura:
a) salmonidi                       6 capi
b) persico trota                   6 capi
c) persico reale                   5 capi
d) luccio                          5 capi
e) orata                           5 capi
f) spigola                         5 capi
g) ombrina                         5 capi
h) cheppia                         3 capi

2. È vietata la pesca di esemplari delle seguenti specie ittiche
aventi lunghezza inferiore a quella indicata, misurata dall'apice
del muso  fino alla estremità della pinna caudale, e nei periodi
a fianco riportati:

a) salmonidi  centimetri 22;  dal lunedì  successivo alla  prima
   domenica di ottobre al sabato antecedente l'ultima domenica di
   febbraio;
b) luccio centimetri 40; dal 1 gennaio al 1 aprile;
c) tinca centimetri 30; dal 15 maggio al 30 giugno;
d) carpa centimetri 35; dal 15 maggio al 30 giugno;
e) persico trota centimetri 30; dal 1 maggio al 30 giugno;
f) persico reale centimetri 20; dal 1 aprile al 30 giugno;
g) anguilla centimetri 30;
h) barbo centimetri 18;
i) storione centimetri 60;
j) cefalo o muggine centimetri 20;
k) passera o rombo centimetri 25;
l) spigola centimetri 30;
m) cheppia o alosa dal 1 maggio al 30 giugno;
n) orata ombrina centimetri 25.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Il Presidente
MARTINI

Firenze, 22 agosto 2005




PESCA

