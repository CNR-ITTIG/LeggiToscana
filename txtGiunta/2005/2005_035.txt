Costituzione  del   Consorzio  "Laboratorio   di  monitoraggio  e
modellistica ambientale per lo sviluppo sostenibile - LaMMa".

Il Consiglio Regionale ha approvato il 16.02.2005
Il Presidente  della Giunta  Regionale promulga la seguente legge
regionale:

ARTICOLO 1
(Costituzione e finalità del Consorzio)

1. La  Regione Toscana,  promuove la  costituzione del  Consorzio
"Laboratorio di  Monitoraggio e  Modellistica ambientale  per  lo
sviluppo sostenibile  - LaMMa", di seguito denominato Consorzio o
LaMMa.

2. Al  Consorzio possono partecipare il Consiglio nazionale delle
ricerche (CNR),  la  Fondazione  per  la  meteorologia  applicata
(FMA), gli  enti locali  e gli enti pubblici operanti nei settori
oggetto dell'attività del LaMMa.

3. Il  Consorzio è  volto alla creazione e gestione di basi dati
ambientali ed  alla elaborazione  e diffusione  di modelli  anche
finalizzati alla tutela del territorio.

ARTICOLO 2
(Natura giuridica)

1. Il  LaMMa ha  personalità giuridica di diritto pubblico ed è
dotato di autonomia amministrativa, organizzativa e contabile.

ARTICOLO 3
(Attività del Consorzio)

1. Per  il perseguimento delle finalità indicate all'articolo 1,
comma 3, il Consorzio svolge le seguenti attività:

a) studio,  rilevazione ed  elaborazione dati  nei settori  della
   meteorologia, climatologia, idrometria e mareografia;
b) sviluppo di basi dati spaziali integrate con dati telerilevati
   a supporto della modellistica ambientale;
c) sviluppo  e diffusione dell'informazione geologica e delle sue
   applicazioni per la tutela del territorio;
d) diffusione della ricerca nelle materie di cui alle lettere a),
   b) e c) e sostegno dell'innovazione nei processi produttivi.

2. Tali  attività sono  svolte  in  raccordo  con  le  strutture
tecniche della  Regione Toscana,  secondo le  modalità  definite
dalla convenzione di cui all'articolo 4.

3. Il  Consorzio esplica, in via principale, la propria attività
a supporto  delle attività  istituzionali dei  soggetti  facenti
parte del  Consorzio medesimo  e può  altresì  fornire  beni  e
servizi ai  soggetti pubblici  e privati  non facenti parte dello
stesso Consorzio.

4. Il  Consorzio può  realizzare progetti  di ricerca regionali,
nazionali, comunitari  e internazionali,  anche in collaborazione
con altri soggetti pubblici o privati.

ARTICOLO 4
(Atti costitutivi)

1. Il Consiglio regionale approva la convenzione e lo statuto del
LaMMa, su  proposta della  Giunta  regionale  che  li  predispone
d'intesa con gli altri enti consorziati.

2. La  convenzione definisce le attività del LaMMa, le modalità
del raccordo  operativo tra  il LaMMa  ed i soggetti che lo hanno
costituito, le  modalità di  partecipazione di  altri  enti,  le
quote di  partecipazione dei singoli consorziati, i loro rapporti
finanziari ed i reciproci obblighi e garanzie.

3. Lo statuto contiene le norme relative all'organizzazione ed al
funzionamento del Consorzio; in particolare lo statuto disciplina
le nomine e le funzioni degli organi consortili.

4. Eventuali  modifiche della  convenzione e dello statuto che si
rendessero necessarie  nel corso  della vita  del Consorzio,  ivi
comprese   quelle    concernenti   ampliamenti   ed   adeguamenti
dell'oggetto sociale,  sono approvati dal Consiglio regionale, su
proposta della  Giunta regionale,  previa acquisizione del parere
favorevole degli altri enti consorziati.

ARTICOLO 5
(Organi del Consorzio)

1. Sono organi del LaMMa:
a) l'assemblea consortile;
b) il comitato tecnico;
c) l'amministratore unico;
d) il collegio dei revisori.

ARTICOLO 6
(Assemblea consortile)

1. L'assemblea  consortile è  composta dai  rappresentanti degli
enti consorziati, fermo restando che il numero dei voti spettante
a ciascuno  di essi  è correlato  alla quota  di  partecipazione
dell'ente consorziato fissata dalla convenzione e dallo statuto.

2. Il  rappresentante della  Regione in  seno all'assemblea è il
Presidente della Giunta regionale o altro componente della Giunta
stessa da lui designato.

3. Spetta all'assemblea:
a) nominare l'amministratore unico ed il collegio dei revisori;
b) adottare  il bilancio  economico di  previsione pluriennale  e
   annuale   unitamente    alla    relazione    previsionale    e
   programmatica;
c) adottare il bilancio di esercizio e la relazione di gestione;
d) deliberare i regolamenti interni di funzionamento;
e) approvare la pianta organica del consorzio;
f) deliberare    in    ordine  all'ingresso  ed  al  recesso  dei
   consorziati;
g) deliberare  sugli altri  oggetti eventualmente  riservati alla
   sua competenza dallo statuto;
h) determinare le indennità spettanti agli organi consortili.

ARTICOLO 7
(Comitato tecnico)

1. Il  comitato tecnico  ha funzioni istruttorie e di impulso nei
confronti dell'amministratore  unico ed  è  composto,  oltrechè
dallo stesso  amministratore unico  che lo  presiede,  da  membri
esperti nelle  materie di  cui all'articolo  3, comma 1, nominati
dalla Giunta  regionale e dagli altri enti consorziati, in numero
correlato alla  quota  di  partecipazione  di  ciascuno,  secondo
quanto previsto nello statuto.

2. Il  comitato definisce  le linee  operative dell'attività del
Consorzio, nel  rispetto degli  indirizzi stabiliti  dalla Giunta
regionale ai sensi dell'articolo 12, comma 1.

3. Il  comitato formula  altresì all'amministratore unico pareri
preventivi   sugli    atti   da    sottoporre    all'approvazione
dell'assemblea ai  sensi dell'articolo  6, comma 3, nonché sugli
altri atti di gestione tecnica e amministrativa individuati dallo
statuto.

4. Ai  componenti del comitato tecnico non spettano indennità di
presenza   o    di   carica,    salvo   diversa    determinazione
dell'assemblea.

ARTICOLO 8
(Amministratore unico)

1.  L'amministratore   unico  è   nominato   dall'assemblea   su
designazione del  Presidente della  Giunta regionale d'intesa con
gli altri enti consorziati. A tal fine il Presidente della Giunta
regionale, acquisita tale intesa, comunica al Consiglio regionale
il nominativo  del soggetto  da designare.  Decorsi trenta giorni
dal  ricevimento  della  comunicazione  da  parte  del  Consiglio
regionale, la designazione è trasmessa al Consorzio.

2. L'amministratore  dura in  carica cinque  anni e  può  essere
revocato con  deliberazione motivata  dell'assemblea, in  caso di
violazione di  legge, di  gravi irregolarità  della gestione, di
mancato rispetto degli indirizzi di cui all'articolo 12, comma 1,
come specificati  dal comitato tecnico, ovvero in caso di mancato
conseguimento dei risultati previsti nel bilancio di previsione.

3. L'amministratore unico:

a) rappresenta  legalmente il LaMMa e ne cura la gestione tecnica
   e  amministrativa,   fatte  salve   le  eventuali  limitazioni
   previste nello statuto;
b) predispone    il    bilancio  di  previsione  e  la  relazione
   previsionale e  programmatica in  conformità  alle  direttive
   della Giunta regionale di cui all'articolo 12, comma 1 ed alle
   linee operative stabilite dal comitato tecnico;
c) predispone   il  bilancio  di  esercizio  e  la  relazione  di
   gestione;
d) predispone tutti gli altri atti da sottoporre all'approvazione
   dell'assemblea ai  sensi dell'articolo  6, comma  3 e provvede
   alla loro attuazione;
e) informa  annualmente la  Giunta regionale  sull'attività e la
   gestione economica del Consorzio, tramite apposita relazione.

4. All'amministratore  unico  spetta  un'indennità  annua  nella
misura stabilita dall'assemblea.

ARTICOLO 9
(Collegio dei revisori)

1. Il collegio dei revisori è nominato dall'assemblea consortile
ed è  composto da  tre membri iscritti nel registro dei revisori
contabili,  di  cui  uno,  che  ha  funzioni  di  presidente,  è
designato dal Consiglio regionale.

2. Il  collegio resta  in carica  cinque anni  ed i  suoi  membri
possono essere confermati.

3. Il  collegio, secondo  le modalità  definite  nello  statuto,
esamina gli  atti del  LaMMa sotto  il profilo della legittimità
contabile e  amministrativa, attua verifiche trimestrali di cassa
e vigila  sulla regolarità dell'amministrazione. Il collegio dà
altresì il  proprio  parere  sui  bilanci  di  previsione  e  di
esercizio  ed   esprime  inoltre   una  valutazione   complessiva
sull'attività del  Consorzio,  formulando  eventuali  rilievi  e
proposte.

4. Il  presidente del  collegio relaziona annualmente ai soggetti
partecipanti al  Consorzio  sui  risultati  della  attività  del
collegio medesimo.

5. Ai membri del collegio dei revisori spetta un'indennità annua
nella misura stabilita dall'assemblea.

ARTICOLO 10
(Bilancio, contabilità e contratti)

1. Le entrate finanziarie del LaMMa sono costituite:
a) dal contributo ordinario annuale dei soci;
b) dagli  eventuali ulteriori  contributi dei  soci,  finalizzati
   alla realizzazione  di particolari  progetti nell'ambito delle
   attività del Consorzio;
c) dagli introiti derivanti dalla fornitura di beni e servizi;
d) dagli  eventuali  contributi  di  soggetti  terzi  finalizzati
   all'attività di ricerca.

2. Il  bilancio annuale  di previsione è adottato dall'assemblea
consortile,   unitamente    alla   relazione    previsionale    e
programmatica, entro  il 31 ottobre dell'anno precedente a quello
di riferimento,  ed  è  approvato  dalla  Giunta  regionale.  La
relazione  previsionale   e  programmatica  fornisce  indicazioni
tecniche  ed   economiche  per   l'attuazione  dei  programmi  da
realizzare.

3.  Il   bilancio  di   esercizio  è   adottato   dall'assemblea
consortile, unitamente  alla relazione  di gestione,  entro il 30
aprile dell'anno  successivo  a  quello  di  riferimento,  ed  è
approvato dal  Consiglio regionale.  La relazione di gestione dà
atto degli obiettivi raggiunti e dei risultati conseguiti.

4. Il  LaMMa è  tenuto all'applicazione della vigente disciplina
regionale in  materia di attività contrattuale e di gestione del
patrimonio.

ARTICOLO 11
(Personale)

1. Il  LaMMa ha  un proprio  ruolo organico,  a cui si applica lo
stato  giuridico   ed  il  trattamento  economico  del  contratto
collettivo nazionale  di lavoro  del  comparto  regioni/autonomie
locali.

ARTICOLO 12
(Indirizzi all'attività)

1. La  Giunta regionale, d'intesa con gli altri enti consorziati,
indirizza  l'attività  del  Consorzio  in  coerenza  con  quanto
disposto   dalla   vigente   normativa   e   dagli   atti   della
programmazione regionale.

ARTICOLO 13
(Relazione al Consiglio regionale)

1.  La   Giunta  regionale  relaziona  annualmente  al  Consiglio
regionale sulle  attività svolte dal Consorzio e sugli obiettivi
raggiunti,  nonché  sugli  indirizzi  che  la  medesima  intende
impartire ai sensi dell'articolo 12.

ARTICOLO 14
(Norma finanziaria)

1. Per  la costituzione  del  fondo  di  dotazione  iniziale  del
Consorzio è  autorizzata la  spesa di euro 100.000,00, cui si fa
fronte   mediante   lo   stanziamento   iscritto   nella   unità
previsionale di  base (UPB)  n. 143 (Istituzione e sviluppo enti,
agenzie  e  società  regionali  -  spese  di  investimento)  del
bilancio di previsione 2005.

2. Al  fine di contribuire agli oneri di primo impianto del LaMMA
è autorizzata  la spesa  complessiva di euro 1.600.000,00 di cui
euro 400.000,00  per l'anno  2005 ed euro 1.200.000,00 per l'anno
2006, cui  si fa fronte con le risorse stanziate sulla UPB n. 513
(Interventi per  lo sviluppo del sistema economico e produttivo -
spese correnti)  del bilancio  di previsione  2005 e  pluriennale
2005/2007.

3. Per  l'anno 2005 il contributo di cui al comma 2 è erogato in
proporzione al periodo di effettivo svolgimento dell'attività.

4. Al  fine di contribuire al funzionamento a regime del LaMMA è
stanziata la  somma di euro 1.500.000,00 nell'ambito della UPB n.
721 (Gestione corrente - spese correnti) della funzione obiettivo
(Funzionamento  enti   ed   agenzie   regionali)   del   bilancio
pluriennale a legislazione vigente 2005/2007, annualità 2007.

5. Ai  fini della copertura degli oneri di cui ai commi 1 e 4, al
bilancio di  previsione 2005  e al  bilancio pluriennale  vigente
2005/2007, annualità 2007, sono apportate le seguenti variazioni
per competenza e cassa per uguale importo:

anno 2005:

in diminuzione:
 UPB n. 743 (Fondi - spese di investimento),
                                           euro 100.000,00;
 
in aumento:
   UPB n.  143 (Istituzione  e sviluppo  enti,
   agenzie e  società regionali  -  spese  di
   investimento),
                                           euro 100.000,00;
   
Anno 2007:

in diminuzione:
   UPB n. 741 (Fondi - spese correnti),
                                         euro 1.500.000,00;
   
in aumento:
   UPB  n.  721  (Gestione  corrente  -  spese
   correnti),
                                         euro 1.500.000,00.
   
6. Agli  oneri relativi  agli anni  successivi si  fa fronte  con
legge di bilancio.

ARTICOLO 15
(Norma transitoria)

1. La  dotazione organica  del LaMMa  è approvata dall'assemblea
entro sei mesi dalla costituzione del medesimo.

2.  Fino   all'espletamento  delle   procedure   necessarie   per
l'assunzione del  personale di  cui al  comma 1,  e comunque  non
oltre quindici  mesi dalla data di costituzione del Consorzio, il
personale è  messo a disposizione dagli enti consorziati secondo
quanto specificato nella convenzione di cui all'articolo 4, comma
2.

ARTICOLO 16
(Abrogazioni)

1. La  legge regionale  6 aprile  2000,  n.55  (Promozione  della
società per azioni "Lamma-Skymed") è abrogata.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 23 febbraio 2005

PASSALEVA
(designato con D.P.G.R. n. 132 del 22.5.2000)

La presente  legge è  stata approvata  dal  Consiglio  Regionale
nella seduta del 16.02.2005.




TUTELA AMBIENTALE

