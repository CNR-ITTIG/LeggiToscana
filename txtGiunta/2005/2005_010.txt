Regolamento di gestione delle tasse automobilistiche.



IL CONSIGLIO REGIONALE ha approvato
IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Vista la  legge regionale  22 settembre  2003, n.  49  (Norme  in
materia  di   tasse  automobilistiche   regionali)   così   come
modificata  dalla   legge  regionale  15  novembre  2004,  n.  62
(Modifiche alla  legge regionale  22 settembre 2003, n. 49 "Norme
in materia di tasse automobilistiche regionali");

Visto, in  particolare, l'articolo  1 della suddetta l.r. 49/2003
che prevede l'adozione del regolamento di attuazione;

Vista la  deliberazione del  Consiglio regionale  del 22 dicembre
2004 con  la quale è stato approvato il regolamento regionale di
attuazione di  cui all'articolo  1 della  l.r. 49/2003 denominato
"Regolamento di gestione delle tasse automobilistiche";

EMANA
il seguente Regolamento:

CAPO I
Disposizioni generali

ARTICOLO 1
(Oggetto)

1. Il presente regolamento detta disposizioni in materia di tasse
automobilistiche regionali,  in  attuazione  di  quanto  previsto
dall'articolo 1  della legge  regionale 22  settembre 2003, n. 49
(Norme in materia di tasse automobilistiche regionali), da ultimo
modificata  dalla   legge  regionale  15  novembre  2004,  n.  62
(Modifiche alla  legge regionale  22 settembre 2003, n. 49 "Norme
in   materia    di   tasse   automobilistiche   regionali")   per
disciplinare:

a) i    procedimenti  concernenti  la  riscossione  da  parte  di
   intermediari abilitati;
b) la concessione di esenzioni e sospensioni dal pagamento;
c) i rimborsi;
d) il    controllo  del  corretto  adempimento  dell'obbligazione
   tributaria;
e) l'invio  di comunicazioni  informative  ed  avvisi  bonari  ai
   contribuenti ai fini della regolarizzazione precontenziosa;
f) l'esercizio del potere di autotutela;
g) le rateizzazioni dei pagamenti.

ARTICOLO 2
(Definizione degli  indirizzi di  gestione in  materia  di  tasse
automobilistiche)

1. Le  direttive generali  per l'azione amministrativa in materia
di tasse automobilistiche regionali sono stabilite con atto della
Giunta regionale  ai sensi dell'articolo 3, comma 2, lettere a) e
d), della  legge regionale  17 marzo  2000, n. 26 (Riordino della
legislazione regionale in materia di organizzazione e personale),
da ultimo  modificata dalla  legge regionale 5 agosto 2003, n. 44
(Ordinamento della  dirigenza e  della struttura  operativa della
Regione. Modifiche  alla legge  regionale 17  marzo 2000,  n.  26
"Riordino   della    legislazione   regionale   in   materia   di
organizzazione e personale").

2. Nell'atto  di cui  al comma  1 la  Giunta regionale  individua
l'ente  pubblico   non  economico   avente  i  requisiti  di  cui
all'articolo  2,   comma  1,   della  l.r.  49/2003,  di  seguito
denominato ente gestore.

3. I  rapporti tra  la Regione  e l'ente gestore sono definiti da
apposita  convenzione   stipulata  dal  dirigente  competente  in
materia di tributi.

CAPO II
Riscossione da parte di intermediari abilitati

Sezione I
Intermediari della riscossione

ARTICOLO 3
(Soggetti abilitati)

1.  Sono   abilitati  al  servizio  di  riscossione  delle  tasse
automobilistiche:

a) le banche tesoriere della Regione Toscana;
b) le Poste italiane s.p.a.;
c) l'ente gestore di cui all'articolo 2, comma 2.

2. Possono  essere abilitati  al  servizio  di  riscossione,  ove
autorizzati con la procedura di cui all'articolo 6:

a) i  tabaccai, ai  sensi dell'articolo  17, comma  11, legge  27
   dicembre 1997,  n. 449  (Misure per  la stabilizzazione  della
   finanza pubblica), da ultimo modificato dall'art. 27, comma 8,
   della legge  23 dicembre  1999, n.  488 (Disposizioni  per  la
   formazione del  bilancio annuale  e  pluriennale  dello  Stato
   "Legge finanziaria 2000");
b) gli studi di consulenza automobilistica ai sensi dell'articolo
   31, comma  42, legge  23 dicembre  1998,  n.  448  (Misure  di
   finanza pubblica  per la  stabilizzazione e  lo sviluppo),  da
   ultimo modificato  dall'articolo 25,  comma 3,  della legge 28
   dicembre 2001,  n. 448  (Disposizioni per  la  formazione  del
   bilancio annuale  e pluriennale dello Stato "Legge finanziaria
   2002").

ARTICOLO 4
(Tesoriere regionale)

1. Gli  istituti di  credito che  svolgono i servizi di tesoreria
per la  Regione  sono  abilitati  alla  riscossione  della  tassa
automobilistica.

2. I  rapporti tra  la Regione  e gli istituti di cui al comma 1,
riguardanti   il    servizio   di    riscossione   della    tassa
automobilistica, sono disciplinati dalla convenzione di tesoreria
o da specifica convenzione.

ARTICOLO 5
(Ente gestore)

1. L'ente gestore esercita il servizio di riscossione delle tasse
automobilistiche con  le  modalità  previste  dalla  convenzione
contemplata dall'articolo 2, comma 3.

Sezione II
Disciplina del  rapporto tra  la Regione  e  i  soggetti  di  cui
all'articolo 3, comma 2

ARTICOLO 6
(Instaurazione del rapporto)

1. I  tabaccai e  gli studi  di  consulenza  automobilistica  che
intendono riscuotere  la tassa  automobilistica  presentano  alla
competente struttura  regionale apposita  istanza  contenente  le
seguenti indicazioni:

a) il  numero della licenza di rivendita rilasciata dal Ministero
   delle finanze  - Monopoli  di Stato  al tabaccaio,  oppure  il
   numero del  codice operativo  del  sistema  informativo  della
   Motorizzazione civile  e trasporti in concessione (MCTC) dello
   studio di consulenza automobilistica;
b) l'indirizzo  della  rivendita  o  dell'impresa  di  consulenza
   automobilistica;
c) il nome ed il cognome del titolare;
d) il comune e la data di nascita del titolare;
e) la residenza del titolare;
f) il codice fiscale del titolare.

2. All'istanza sono allegati:
a) modulo  di autorizzazione  alla procedura bancaria di addebito
   automatico  tramite   rapporto  interbancario   diretto  (RID)
   sottoscritto e timbrato dall'istituto bancario;
b) dichiarazione  inerente l'attivazione  del collegamento con un
   polo telematico  idoneo alla  connessione con l'archivio delle
   tasse automobilistiche;
c) dichiarazione  inerente la sottoscrizione di apposita garanzia
   fideiussoria.

3. L'autorizzazione è rilasciata con decreto dirigenziale, entro
il termine  di sessanta  giorni dal  ricevimento  dell'istanza  e
della documentazione  di cui  al comma 2, e previa verifica della
completezza e correttezza della medesima.

4. La  Regione inoltra le proprie determinazioni all'interessato,
anche per  il tramite  delle associazioni  di  categoria,  ed  al
gestore del sistema telematico.

5. La procedura di cui al presente articolo si utilizza anche nei
casi di  cambio di  titolarità delle  licenze  di  rivendite  di
generi   di    monopolio   o    delle   imprese   di   consulenza
automobilistica.

ARTICOLO 7
(Modalità di riscossione)

1. I soggetti autorizzati assicurano il servizio durante l'orario
di apertura  dell'esercizio, compatibilmente  con la possibilità
di collegamento con l'archivio delle tasse automobilistiche.

2.   Il    contribuente   tenuto   al   pagamento   della   tassa
automobilistica comunica ai soggetti autorizzati:

a) i dati identificativi del veicolo: tipo, targa o telaio;
b) la regione o la provincia autonoma di residenza;
c) il numero di mesi di validità del pagamento;
d) il mese e l'anno di scadenza;
e) l'eventuale diritto a riduzione.

3.  I   soggetti  autorizzati   trasmettono  i  dati  al  sistema
informatico che  in  automatico  calcola  l'importo  della  tassa
automobilistica dovuta,  chiedono al  contribuente di controllare
la congruenza dello stesso e confermano l'operazione.

4. La  conferma dell'operazione  permette  la  stampa  automatica
della ricevuta di pagamento che è consegnata al contribuente.

5.  È  fatto  divieto  ai  soggetti  autorizzati  di  rilasciare
ricevute diverse  da quelle automaticamente prodotte dal sistema,
di alterare  i  dati  contenuti  nelle  stesse  e  di  rilasciare
ricevute di pagamento su moduli non conformi.

ARTICOLO 8
(Modalità di riversamento)

1. I  soggetti di  cui all'articolo  6  autorizzano  la  Regione,
tramite RID,  a prelevare direttamente dal proprio conto corrente
l'ammontare   delle   somme   incassate   a   titolo   di   tassa
automobilistica.

2.  Settimanalmente   ciascun  soggetto  autorizzato  riceve  dal
sistema informatico  l'estratto conto  relativo al  totale  delle
somme da  questo riscosse a titolo di tassa automobilistica nella
settimana precedente,  che è  messo a disposizione della Regione
sul conto corrente ove è stato disposto il RID.

3. Nel caso in cui il soggetto autorizzato intenda procedere alla
variazione dell'istituto  bancario o del numero di conto corrente
su cui  ha disposto il RID, comunica tempestivamente alla Regione
le nuove coordinate bancarie.

4. Nel  caso di  mancato riversamento  delle  somme  incassate  a
titolo di  tassa  automobilistica,  la  Regione  procede  secondo
quanto stabilito dagli articoli da 9 a 15.

ARTICOLO 9
(Insoluto)

1. Si  definisce insoluto l'esito non positivo del RID, inoltrata
nel circuito  interbancario dal tesoriere della Regione per conto
della Regione medesima, che ha comportato il mancato riversamento
alla  Regione   delle  somme   incassate  a   titolo   di   tasse
automobilistiche dai soggetti autorizzati alla riscossione.

ARTICOLO 10
(Insoluto  indipendente   da  cause   ascrivibili   al   soggetto
autorizzato alla riscossione)

1. Nel  caso in  cui il  RID non  abbia avuto  esito positivo per
cause  ascrivibili   ad  inconvenienti  tecnici  imputabili  alla
Regione o  al tesoriere,  o  per  cause  di  forza  maggiore,  il
soggetto interessato  può procedere  a regolarizzare  la propria
posizione  effettuando   un  bonifico  bancario  a  favore  della
Regione, nei termini e con le modalità indicate dalla competente
struttura regionale.

2.  In   caso  di  tempestiva  regolarizzazione,  l'insoluto  non
costituisce   violazione    ai   fini   dell'applicazione   delle
disposizioni di cui agli articoli 13 e 15.

ARTICOLO 11
(Regolarizzazione spontanea)

1. Nel  caso in  cui il  RID non  abbia avuto  esito positivo per
cause  imputabili  al  soggetto  autorizzato,  quest'ultimo  può
procedere alla regolarizzazione spontanea dell'insoluto, mediante
pagamento contestuale  delle somme non riversate e della relativa
penale del 5 per cento, stabilita ai sensi dell'articolo 4, comma
5, del  decreto del  Presidente del  Consiglio  dei  ministri  25
gennaio 1999,  n. 11 (Regolamento recante disciplina uniforme del
rapporto  tra   i  tabaccai   e  le  regioni  relativamente  alla
riscossione  delle   tasse  automobilistiche   emanato  ai  sensi
dell'articolo 17,  comma 12,  della legge  n. 449  del  1997),  e
dall'articolo 6,  comma 5,  del decreto ministeriale 13 settembre
1999  (Approvazione   della   convenzione   tipo   tra   soggetti
autorizzati  ex   legge  n.   264  del   1991  e  amministrazioni
destinatarie delle tasse automobilistiche), purché non sia stata
inoltrata formale  contestazione di  inadempimento dal competente
ufficio  della   Regione,  ovvero   non  siano  state  intraprese
attività amministrative di accertamento.

2. Dell'avvenuto  pagamento è  fornita tempestiva  comunicazione
alla Regione.

3.  In   caso  di   regolarizzazione  spontanea   l'insoluto  non
costituisce   violazione    ai   fini   dell'applicazione   delle
disposizioni di cui agli articoli 13 e 15.

ARTICOLO 12
(Contestazione formale)

1. La  competente struttura  regionale,  riscontrato  l'insoluto,
inoltra al  trasgressore formale  contestazione di inadempimento,
salvi i casi previsti dagli articoli 10 e 11.

2. L'atto di contestazione contiene:

a) le generalità del trasgressore;
b) il codice Lottomatica della ricevitoria o il numero del codice
   MCTC;
c) l'indicazione   della    somma  riscossa  a  titolo  di  tassa
   automobilistica e non riversata alla Regione;
d) la  richiesta di  pagamento della  somma di  cui al  punto  c)
   contestualmente alla penale di cui all'articolo 11, comma 1;
e) le  modalità ed  i termini  per l'effettuazione del pagamento
   delle somme di cui alla lettera d);
f) la  comunicazione concernente  la sospensione  cautelativa dal
   servizio di  riscossione di  cui all'articolo  13, o la revoca
   dell'autorizzazione al  servizio medesimo  di cui all'articolo
   15.

3.  L'atto   di   contestazione   è   notificato   al   soggetto
inadempiente,  mediante   lettera  raccomandata   con  avviso  di
ricevimento, presso  la sede  in cui viene esercitata l'attività
di riscossione della tassa automobilistica.

ARTICOLO 13
(Sospensione cautelativa)

1. Contestualmente alla contestazione formale di cui all'articolo
12 la  competente  struttura  regionale  dispone  la  sospensione
cautelativa del  trasgressore dal  servizio di  riscossione della
tassa automobilistica.

2.  L'ufficio  inoltra  al  gestore  del  sistema  telematico  la
comunicazione  inerente   la  sospensione   cautelativa  con   la
richiesta  di   immediata  disattivazione  dal  collegamento  con
l'archivio delle tasse automobilistiche.

ARTICOLO 14
(Modalità e termini per il riversamento, e suoi effetti)

1. Le  somme dovute  alla Regione,  come  indicate  nell'atto  di
contestazione formale,  sono versate  mediante bonifico  bancario
entro dieci giorni successivi alla notifica dell'atto.

2. Dell'avvenuto  pagamento è  fornita tempestiva  comunicazione
alla competente struttura regionale.

3. Effettuato  il pagamento,  il trasgressore  può  chiedere  la
riattivazione al  servizio di  riscossione  inoltrando  specifica
istanza alla competente struttura regionale.

4. La  competente struttura regionale verifica la regolarità del
pagamento e  il corretto  riversamento  delle  somme  riscosse  a
titolo di tassa automobilistica fino alla data di sospensione dal
servizio di  riscossione e  dispone la riattivazione al servizio,
comunicandola al gestore del sistema telematico.

5. Decorso inutilmente il termine di cui al comma 1, senza che il
trasgressore abbia provveduto al pagamento della somma richiesta,
la Regione  procede all'escussione della garanzia fideiussoria ed
all'eventuale avvio  della procedura  di riscossione coattiva per
l'importo residuo non coperto dalla garanzia.

ARTICOLO 15
(Reiterazione delle  violazioni e  revoca dell'autorizzazione  al
servizio)

1. La  competente struttura  regionale revoca l'autorizzazione al
servizio di  riscossione nei  confronti del  soggetto che incorra
nella seconda contestazione formale in un periodo di sei mesi.

2.  L'ufficio  inoltra  al  gestore  del  sistema  telematico  la
comunicazione inerente  la revoca  di  cui  al  comma  1  con  la
richiesta di disattivazione dal collegamento con l'archivio delle
tasse automobilistiche.

3. La  revoca comporta  l'impossibilità di  ottenere  una  nuova
autorizzazione al  servizio di  riscossione prima che sia decorso
il termine di tre anni dalla data del provvedimento di revoca.

CAPO III
Concessione delle esenzioni e delle sospensioni dal pagamento

ARTICOLO 16
(Istanza di esenzione)

1. L'esenzione dal pagamento della tassa automobilistica nei casi
di cui  all'articolo 3,  comma 1,  lettere c), d), e) ed f) della
l.r. 49/2003, è concessa su istanza dell'interessato.

2.   L'istanza   di   esenzione,   corredata   dalla   necessaria
documentazione   comprovante   il   diritto   all'esenzione,   è
presentata o  inoltrata alla  competente  struttura  regionale  o
all'ente gestore.

3. La  presentazione dell'istanza  comporta gli  effetti  di  cui
all'articolo 4, commi 1 e 2, della l.r. 49/2003.

4. Nei  casi in cui la documentazione allegata sia incompleta, la
competente  struttura   regionale  o  l'ente  gestore  richiedono
all'interessato l'integrazione  della stessa.  Decorso il termine
di sessanta giorni dalla richiesta, senza che l'interessato abbia
prodotto la  documentazione necessaria, l'istanza di esenzione si
intende respinta.

5. Qualora  la certificazione  medica  prodotta  dall'interessato
relativamente agli  accertamenti  di  cui  ai  commi  1,  2  e  4
dell'articolo 19  non precisi la sussistenza dei requisiti di cui
all'articolo  5  della  l.r.  49/2003,  la  competente  struttura
regionale o  l'ente gestore,  in  sede  di  istruttoria,  possono
richiedere  all'azienda   USL  territorialmente   competente  uno
specifico parere  medico; l'azienda USL si esprime nel termine di
sessanta giorni  sulla base  della  documentazione  già  in  suo
possesso, oppure,  ove ciò  non sia  possibile, procede  a nuova
visita di accertamento.

6. La  competente struttura regionale o l'ente gestore provvedono
sull'istanza, verificato  il possesso  dei requisiti, nel termine
di  centoventi   giorni  dal   ricevimento  della  stessa,  e  ne
comunicano l'esito all'interessato.

7. In  caso di esito negativo l'interessato effettua il pagamento
della tassa  automobilistica, comprensivo  degli interessi legali
ed esclusa  ogni sanzione amministrativa, nel termine di sessanta
giorni dalla comunicazione.

ARTICOLO 17
(Variazioni)

1. Le  variazioni di  cui all'articolo  4, comma  3,  della  l.r.
49/2003 sono  comunicate alla  competente struttura  regionale  o
all'ente gestore,  che provvedono  agli adempimenti di competenza
nel termine di centoventi giorni dalla data della comunicazione.

ARTICOLO 18
(Soggetti ammessi all'esenzione per disabilità)

1.  Hanno   diritto  all'esenzione   dal  pagamento  della  tassa
automobilistica le  persone disabili in possesso dei requisiti di
cui all'articolo 5 della l.r. 49/2003.

2. Nel  caso di soggetti disabili minorenni il riconoscimento del
diritto all'esenzione  dal pagamento  della tassa automobilistica
non è  subordinato al possesso del requisito di cui all'articolo
5, comma 5, della l.r. 49/2003.

3. L'articolo  5, comma  5, della  l.r. 49/2003 non si applica ai
soggetti con ridotte o impedite capacità motorie permanenti, che
sono stati  obbligati a  utilizzare veicoli  adattati ai  comandi
guida in  funzione della  disabilità motoria  dalle  commissioni
mediche locali  di cui  all'articolo 119,  comma 4,  del  decreto
legislativo 30  aprile 1992,  n. 285 (Nuovo codice della strada),
da ultimo  modificato dall'articolo 2 del decreto legge 27 giugno
2003, n. 151 (Modifiche ed integrazioni al codice della strada).

4. Non  hanno diritto  all'esenzione dal  pagamento  della  tassa
automobilistica i  proprietari dei veicoli intestati a più di un
soggetto.

5. La  disposizione di  cui al  comma 4  non si  applica  qualora
ciascuno dei  proprietari del veicolo possieda i requisiti di cui
all'articolo 5 della l.r. 49/2003.

ARTICOLO 19
(Accertamenti sanitari ai fini dell'esenzione per disabilità)

1. Gli  accertamenti sanitari  relativi agli stati di invalidità
civile, alle  condizioni visive e al sordomutismo sono effettuati
dalle Commissioni  mediche  pubbliche  previste  dalla  legge  15
ottobre 1990,  n. 295  (Modifiche ed  integrazioni all'articolo 3
del D.L.  30 maggio  1988, n. 173, convertito, con modificazioni,
dalla L.  26 luglio  1988, n. 291, e successive modificazioni, in
materia di revisione delle categorie delle minorazioni e malattie
invalidanti), operanti  presso le aziende unità sanitarie locali
(aziende USL).

2. Gli accertamenti sanitari relativi agli stati di handicap sono
effettuati   dalle   Commissioni   mediche   pubbliche   di   cui
all'articolo 4  della legge 5 febbraio 1992, n. 104 (Legge-quadro
per  l'assistenza,  l'integrazione  sociale  e  i  diritti  delle
persone handicappate).

3.  Su   richiesta   dell'interessato   la   Commissione   medica
competente, in  sede di visita collegiale, accerta la sussistenza
dei   requisiti    sanitari   richiesti    per   la   concessione
dell'esenzione dal pagamento della tassa automobilistica.

4. Il  requisito di cui all'articolo 5, comma 1, lettera d) della
l.r. 49/2003,  ove non  risulti dal verbale di accertamento della
Commissione medica, è certificato, per quanto attiene il residuo
visivo non superiore ad un decimo in entrambi gli occhi anche con
eventuale correzione,  da  un  medico  pubblico  o  convenzionato
specialista in oculistica.

5. Gli  accertamenti sanitari  relativi agli stati di invalidità
per cause  di guerra  e di invalidità per cause di servizio sono
effettuati dalle  Commissioni  mediche  di  cui  al  decreto  del
Presidente della Repubblica 23 dicembre 1978, n. 915 (Testo Unico
delle  norme  in  materia  di  pensioni  di  guerra),  da  ultimo
modificato dalla l. 448/1998.

6. Gli  accertamenti sanitari  relativi agli stati di invalidità
per cause  di lavoro  sono effettuati dall'Istituto nazionale per
l'assicurazione contro  gli infortuni  sul lavoro  (INAIL),  come
previsto dal  decreto del  Presidente della  Repubblica 30 giugno
1965 n.  1124 (Testo Unico delle disposizioni per l'assicurazione
obbligatoria contro  gli  infortuni  sul  lavoro  e  le  malattie
professionali), da  ultimo modificato  dal decreto legislativo 19
febbraio 1998, n. 51 (Norme in materia di istituzione del giudice
unico di primo grado).

ARTICOLO 20
(Esenzione dei veicoli delle organizzazioni di volontariato)

1. L'istanza  di esenzione  di  cui  all'articolo  6  della  l.r.
49/2003    è     sottoscritta    dal     legale    rappresentate
dell'organizzazione di volontariato.

2. Con  dichiarazione sostitutiva, resa dal legale rappresentante
secondo le  modalità di  cui al  decreto  del  Presidente  della
Repubblica  28   dicembre  2000,   n.  445   (Testo  unico  delle
disposizioni  legislative   e   regolamentari   in   materia   di
documentazione amministrativa.  "Testo A"),  da ultimo modificato
con decreto  del Presidente  della Repubblica.  7 aprile 2003, n.
137 (Regolamento recante disposizioni di coordinamento in materia
di firme  elettroniche a  norma dell'articolo  13 del  D. Lgs. 23
gennaio 2002, n. 10), sono autocertificate:

a) l'iscrizione dell'organizzazione nel registro regionale di cui
   alla legge  regionale 26 aprile 1993, n. 28 (Norme relative ai
   rapporti delle  organizzazioni di volontariato con la Regione,
   gli Enti  locali e  gli altri  Enti pubblici - Istituzione del
   registro regionale  delle organizzazioni del volontariato), da
   ultimo modificata  dalla legge regionale 15 aprile 1996, n. 19
   (Modifiche alla  L.R. 26  aprile 1993, n. 28 concernente norme
   relative ai  rapporti delle organizzazioni di volontariato con
   la  Regione  gli  Enti  locali  e  gli  altri  Enti  pubblici.
   Istituzione del  registro regionale  delle organizzazioni  del
   volontariato);
b) l'uso esclusivo del veicolo ai fini istituzionali.

ARTICOLO 21
(Esenzione dei veicoli per trasporto specifico)

1. L'istanza  di esenzione  di  cui  all'articolo  7  della  l.r.
49/2003 è sottoscritta dal legale rappresentante.

2. L'iscrizione  delle organizzazioni  non lucrative  di utilità
sociale (ONLUS)  all'anagrafe unica  ai  sensi  del  decreto  del
Ministro  dell'economia  18  luglio  2003,  n.  266  (Regolamento
concernente le modalità di esercizio del controllo relativo alla
sussistenza dei  requisiti formali  per l'uso della denominazione
di ONLUS,  in attuazione dell'articolo 11, comma 3, del D. Lgs. 4
dicembre 1997,  n. 460),  è certificata  mediante  dichiarazione
sostitutiva resa  dal legale  rappresentante secondo le modalità
di cui al d.p.r. 445/2000.

ARTICOLO 22
(Esenzione dei veicoli destinati al servizio antincendio)

1. L'istanza  di esenzione  di  cui  all'articolo  7  della  l.r.
49/2003 è sottoscritta dal legale rappresentante.

2. La  competente struttura  regionale verifica l'inserimento dei
veicoli, di  cui è  richiesta l'esenzione,  nei piani  operativi
annuali provinciali di cui alla legge regionale 21 marzo 2000, n.
39 (Legge  forestale della  Toscana), da  ultimo modificata dalla
legge regionale  2 agosto  2004,  n.  40  (Modifiche  alla  legge
regionale 21 marzo 2000, n. 39 "Legge forestale della Toscana").

ARTICOLO 23
(Veicoli consegnati per la rivendita)

1.  Ai   fini  della   sospensione  dal   pagamento  della  tassa
automobilistica le  imprese autorizzate  o comunque  abilitate al
commercio dei  veicoli redigono  quadrimestralmente, su  supporto
cartaceo e  magnetico, con  scadenza ad aprile, agosto e dicembre
di ogni anno, un elenco di tutti i veicoli ad esse consegnati per
la rivendita.

2. L'elenco  è trasmesso, anche per via telematica, alla Regione
Toscana o  all'ente gestore, entro la fine del mese successivo ai
quadrimestri indicati nel comma 1.

CAPO IV
Rimborsi

ARTICOLO 24
(Soggetto legittimato)

1. Il  rimborso deve  essere richiesto  dal soggetto  che risulta
intestatario del  veicolo al  Pubblico  registro  automobilistico
(PRA).

2. Nel  caso di  veicolo intestato  ad una società di leasing il
rimborso può essere chiesto anche dal locatario, il quale allega
alla domanda  una dichiarazione  con  la  quale  la  società  di
leasing rinuncia al rimborso.

3. Il  rimborso può  essere richiesto  nel caso in cui sia stato
effettuato:

a) un  doppio pagamento  per uno  stesso veicolo  e per la stessa
   scadenza;
b) un pagamento eccedente l'importo dovuto previsto per legge;
c) un pagamento non dovuto.

ARTICOLO 25
(Istanza di rimborso)

1. Il  soggetto legittimato ai sensi dell'articolo 24 chiede alla
Regione  il   rimborso  delle   somme  erroneamente   corrisposte
presentando apposita  istanza,  debitamente  sottoscritta,  sulla
base del  modello approvato  con decreto del dirigente competente
in materia di tributi.

2. L'istanza  è  presentata,  direttamente  o  tramite  servizio
postale, alla Regione o all'ente gestore.

ARTICOLO 26
(Istruttoria)

1. La  Regione o l'ente gestore effettuano l'istruttoria volta ad
accertare la sussistenza del diritto al rimborso entro il termine
di quattro mesi dalla data di ricevimento dell'istanza comprovata
dalla data di protocollo.

ARTICOLO 27
(Liquidazione)

1. La  Regione dispone,  entro il  termine di  quattro mesi dalla
data di  conclusione della  fase istruttoria  di cui all'articolo
26, la  liquidazione delle  somme da  rimborsare, oppure comunica
all'interessato il diniego del rimborso.

CAPO V
Controllo e regolarizzazione in fase precontenziosa, autotutela e
presentazione di memorie difensive

ARTICOLO 28
(Controllo   del    corretto    assolvimento    dell'obbligazione
tributaria)

1. La  Regione, direttamente  o mediante l'ente gestore, effettua
il  controllo   sul   corretto   assolvimento   dell'obbligazione
tributaria tramite  verifica  incrociata  tra  ruolo  tributario,
archivio dei versamenti ed archivio esenzioni e sospensioni.

ARTICOLO 29
(Comunicazione informativa e avvisi bonari al contribuente)

1. La  Regione, direttamente  o  mediante  l'ente  gestore,  può
inviare  ai   contribuenti  che,   a  seguito  dell'attività  di
controllo di  cui all'articolo 28, risultino non in regola con il
corretto assolvimento dell'obbligazione tributaria, comunicazioni
informative o  avvisi bonari  contenenti l'invito  alla  verifica
della singola  posizione tributaria  ed alla  regolarizzazione in
fase precontenziosa.

2.  La   comunicazione  informativa   e  l'avviso   bonario   non
costituiscono atti  formali soggetti  a ricorso giurisdizionale e
non interrompono  né sospendono  i termini  per il  ravvedimento
operoso  di  cui  all'articolo  13  del  decreto  legislativo  18
dicembre 1997,  n.  472  (Disposizioni  generali  in  materia  di
sanzioni amministrative  per le violazioni di norme tributarie, a
norma dell'articolo  3, comma  133, della L. 23 dicembre 1996, n.
662),  da   ultimo  modificato   dall'articolo  2   del   decreto
legislativo 30  marzo 2000,  n. 99  (Disposizioni  integrative  e
correttive del  D.Lgs.  18  dicembre  1997,  n.  471,  D.Lgs.  18
dicembre 1997,  n. 472  e D.Lgs.  18 dicembre  1997, n.  473,  in
materia di sanzioni amministrative tributarie).

ARTICOLO 30
(Autotutela)

1. Il  dirigente competente in materia di tributi può procedere,
d'ufficio o  su istanza di parte, anche in pendenza di giudizio o
in caso di non impugnabilità, all'annullamento totale o parziale
degli atti  impositivi illegittimi o infondati, tra l'altro per i
seguenti motivi:

a) errore di persona;
b) evidente errore logico o di calcolo;
c) errore sul presupposto dell'imposta;
d) doppia imposizione;
e) mancata  considerazione di  pagamenti di  imposta regolarmente
   eseguiti ed  avvenuti comunque  entro la data di esecutorietà
   del ruolo;
f) sussistenza  dei requisiti per fruire di riduzioni, esenzioni,
   sospensioni;
g) errore materiale del contribuente.

2. Il  potere di  annullamento non  può  essere  esercitato  per
motivi sui  quali sia  intervenuta sentenza  passata in giudicato
favorevole all'amministrazione regionale.

ARTICOLO 31
(Presentazione   di   memorie   difensive   avverso   l'atto   di
accertamento e irrogazioni delle sanzioni)

1. Avverso l'atto di accertamento e irrogazione delle sanzioni il
contribuente può  presentare memorie difensive volte ad ottenere
l'annullamento o  la modifica dello stesso ai sensi dell'articolo
30.

2. Alle  memorie difensive  sono allegate  le copie dei documenti
comprovanti i  presupposti per i quali si chiede l'annullamento o
la  modifica   dell'atto  di  accertamento  e  irrogazione  delle
sanzioni.

3. La  presentazione delle  memorie difensive  non  interrompe  i
termini per la proposizione del ricorso giurisdizionale.

4. La  documentazione idonea  a comprovare il diritto all'esonero
dal pagamento  delle tasse  automobilistiche di cui al comma 2 è
individuata dalla Giunta regionale con l'atto di cui all'articolo
2, comma 1.

ARTICOLO 32
(Presentazione  di   memorie  difensive   avverso   la   cartella
esattoriale)

1.  Avverso   la  cartella   esattoriale  il   contribuente  può
presentare alla  competente struttura regionale memorie difensive
volte ad  ottenere, ai sensi dell'articolo 30, il discarico delle
somme iscritte a ruolo.

2. Alle  memorie difensive  sono allegate  le copie dei documenti
comprovanti i presupposti per i quali si chiede il discarico.

3. La  presentazione delle  memorie difensive  non  interrompe  i
termini per la proposizione del ricorso giurisdizionale.

4. Il  discarico delle  somme  iscritte  a  ruolo  è  comunicato
all'interessato   ed    al   competente    concessionario   della
riscossione.

CAPO VI
Rateizzazioni dei pagamenti

ARTICOLO 33
(Rateizzazione delle  somme contestate con l'atto di accertamento
ed irrogazione delle sanzioni)

1. In  materia di  tasse automobilistiche  regionali il dirigente
competente può  concedere su  istanza del debitore, che si trovi
in  condizioni   economiche  disagiate,  il  pagamento  in  forma
rateizzata delle somme contestate con l'avviso di accertamento ed
irrogazione delle  sanzioni, fino  ad un  massimo di  trenta rate
mensili.

2. La  rateazione viene  concessa  dal  dirigente  competente  in
ragione dell'entità  del debito  e del reddito complessivo annuo
ai fini  dell'imposta sul  reddito delle persone fisiche (IRPEF),
secondo fasce  di reddito  e di debito definite con deliberazione
della Giunta regionale.

3. Il  debitore  presenta  istanza  di  rateizzazione,  in  bollo
tramite apposita modulistica, alla competente struttura regionale
entro  il   termine  di   sessanta  giorni   dalla  notificazione
dell'avviso di  accertamento ed irrogazione delle sanzioni a pena
di decadenza,  allegando copia della documentazione attestante il
reddito di cui al comma 2.

4. Sulle somme il cui pagamento è stato rateizzato si applicano,
a partire  dalla seconda  rata, gli  interessi  al  tasso  legale
vigente al momento della presentazione dell'istanza.

5.   La    rateazione   non   è   concessa   qualora   l'importo
complessivamente dovuto  in base  all'avviso di  accertamento  ed
irrogazione delle sanzioni sia pari o inferiore a euro 100,00.

6.  In   caso  di   omesso  pagamento   della   prima   rata   o,
successivamente, di  due rate  anche non consecutive, il debitore
decade automaticamente  dal beneficio,  con obbligo di estinguere
il debito  residuo  entro  il  termine  di  trenta  giorni  dalla
scadenza della  rata non pagata; se dopo tale termine il debitore
non ha  effettuato il pagamento, il debito residuo viene iscritto
a ruolo per il recupero coattivo del credito.

ARTICOLO 34
(Rateizzazione delle somme iscritte a ruolo)

1. In  materia di  tasse automobilistiche  regionali il dirigente
competente può  concedere, su  istanza del debitore che si trovi
in  condizioni   economiche  disagiate,  il  pagamento  in  forma
rateizzata delle  somme iscritte  a ruolo,  fino ad un massimo di
sessanta rate mensili.

2. La  rateazione viene  concessa  in  ragione  dell'entità  del
debito e  del reddito  complessivo annuo  ai fini  IRPEF, secondo
fasce di reddito e debito definite con deliberazione della Giunta
regionale.

3. Il  debitore  presenta  istanza  di  rateizzazione,  in  bollo
tramite apposita modulistica, alla competente struttura regionale
entro il  termine di  sessanta giorni  dalla notificazione  della
cartella di  pagamento a pena di decadenza, allegando copia della
documentazione attestante il reddito di cui al comma 2.

4. Sulle  somme il cui pagamento è stato rateizzato si applicano
gli  interessi  al  tasso  per  dilazione  di  pagamento  di  cui
all'articolo 21  del decreto  del Presidente  della Repubblica 29
settembre 1973,  n. 602  (Disposizioni  sulla  riscossione  delle
imposte sul  reddito), da  ultimo modificato  dall'articolo 9 del
d.lgs. 26  febbraio 1999,  n. 46 (Riordino della disciplina della
riscossione mediante  ruolo, a  norma dell'articolo 1 della L. 28
settembre 1998,  n. 337),  vigente al momento della presentazione
dell'istanza.

5. La  rateazione non  è concessa  qualora il  debito iscritto a
ruolo, relativo  alla tassa automobilistica regionale, sia pari o
inferiore a euro 150,00.

6.  In   caso  di   omesso  pagamento   della   prima   rata   o,
successivamente, di  due rate  anche non consecutive, il debitore
decade automaticamente  dal beneficio,  con obbligo di estinguere
il debito  residuo  entro  il  termine  di  trenta  giorni  dalla
scadenza della  rata non pagata. Se dopo tale termine il debitore
non ha  effettuato il  pagamento, si procede al recupero coattivo
del credito.

ARTICOLO 35
(Effetti della decadenza)

1. Al  contribuente decaduto  dal beneficio  della rateazione, ai
sensi dell'articolo 33, comma 6, o dell'articolo 34, comma 6, non
può essere  concessa una  successiva rateazione  prima  che  sia
decorso il termine di tre anni dalla data di decadenza.

2. La  disposizione di  cui al  comma 1  si applica  a  tutte  le
istanze di rateazione presentate dal contribuente decaduto, anche
in relazione ad anni d'imposta o veicoli diversi.

ARTICOLO 36
(Norma transitoria)

1. Le  deliberazioni di cui agli articoli 33, comma 2, e 34 comma
2, sono adottate dalla Giunta regionale nel termine di centoventi
giorni dall'entrata in vigore del presente regolamento.

2. Sino  all'adozione delle  deliberazioni  di  cui  al  comma  1
continuano ad  applicarsi le deliberazioni della Giunta regionale
n. 924 del 2 agosto 1999, (Legge regionale 1.7.1999 n. 37, art. 5
- Modalità  e criteri  per la  concessione della  rateazione del
debito derivante  dall'irrogazione di sanzioni amministrative per
la violazione  di norme  tributarie) e  n. 388 del 13 aprile 2001
(Modalità e  criteri per  la concessione  della  rateazione  del
debito, iscritto  a ruolo, derivante dall'irrogazione di sanzioni
amministrative e tributarie).


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Firenze, 3 gennaio 2005

PASSALEVA
(designato con D.P.G.R. n. 132 del 22.5.2000)




TRIBUTI

