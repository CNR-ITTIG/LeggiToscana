Territori  montani   e   classificazione   ai   fini   regionali.
Modificazioni e  integrazioni alla  legge regionale  28  dicembre
2000, n. 82 (Norme in materia di Comunità Montane).

Il Consiglio Regionale ha approvato il 16.02.2005
Il Presidente  della Giunta  Regionale promulga la seguente legge
regionale:

ARTICOLO 1
(Sostituzione dell'articolo 3 della l.r. 82/2000)

L'articolo 3 della legge regionale 28 dicembre 2000, n. 82 (Norme
in materia di Comunità Montane), è sostituito dal seguente:

   "Art. 3
   Territori montani
   
   1. Sono  comuni montani o parzialmente montani quelli elencati
   nella tabella  di cui  all'allegato 1 della presente legge, il
   cui territorio  risulta essere  stato classificato  montano ai
   sensi della normativa statale.".
   
ARTICOLO 2
(Inserimento dell'articolo 3 bis nella l.r. 82/2000)

1. Dopo l'articolo 3 della l.r. 82/2000 è inserito il seguente:

   "Art. 3 bis
   Ulteriore  classificazione   dei  territori  montani  ai  fini
   regionali
   
   1. Il  territorio dei  comuni parzialmente  montani,  che  non
   risulta classificato  ai sensi  dell'articolo 3, può altresì
   essere classificato  montano ai fini regionali, sulla base dei
   seguenti criteri generali:
   
   a) presenza  di territorio  avente pendenza uguale o superiore
      al 20 per cento;
   b) delimitazione    del    territorio    interessato      alla
      classificazione in  modo tale  da  assicurare,  per  quanto
      possibile, la  contiguità del territorio medesimo a quello
      già classificato  montano e la coincidenza con riferimenti
      topografici  certi;   la  delimitazione   può   comportare
      l'inclusione  di   porzioni  di   territorio  con  pendenza
      inferiore  al  20  per  cento,  per  quanto  necessario  ad
      assicurare  la   contiguità  di  zone  che  presentano  le
      caratteristiche di  cui alla lettera a) e la certezza della
      delimitazione stessa  e, corrispondentemente,  l'esclusione
      di taluni  territori aventi  le caratteristiche di cui alla
      lettera a);
   c) estensione  della superficie risultante dalla delimitazione
      di cui  alla lettera b) comunque non superiore a quella del
      territorio di cui alla lettera a).
   
   2. La  classificazione è  effettuata con  deliberazione della
   Giunta regionale,  su richiesta  del comune interessato, ed ha
   efficacia dal  1 gennaio  dell'anno  successivo  a  quello  di
   adozione del  provvedimento; alla  deliberazione sono allegate
   le planimetrie del territorio interessato.
   
   3. Con regolamento regionale sono stabilite le disposizioni di
   attuazione  del   presente  articolo;   il   regolamento,   in
   particolare,  stabilisce   il  procedimento   per   l'adozione
   dell'atto  di  classificazione,  e  può  prevedere  ulteriori
   condizioni e  requisiti per  la classificazione e procedure di
   accordo tra la Regione e il comune interessato.".
   
ARTICOLO 3
(Inserimento dell'articolo 10 bis nella l.r. 82/2000)

1. Dopo l'articolo 10 della l.r. 82/2000 è inserito il seguente:

   "Art. 10 bis
   Efficacia e  ambito di  applicazione della classificazione dei
   territori   montani   ai   fini   regionali   e   disposizioni
   interpretative e transitorie
   
   1. La  classificazione effettuata ai sensi dell'articolo 3 bis
   ha rilevanza esclusivamente regionale e, salvo quanto previsto
   dal comma  2 del  presente articolo, si applica unicamente nei
   casi e  nei limiti  stabiliti dalle leggi regionali successive
   all'entrata in  vigore  del  medesimo  articolo  3  bis.  Fino
   all'entrata in vigore delle suddette leggi regionali, le norme
   che, a  qualsiasi titolo  e per  qualsiasi effetto, richiamano
   territori   classificati   montani   si   intendono   riferite
   unicamente ai territori di cui all'articolo 3.
   
   2. Della  classificazione, effettuata ai sensi dell'articolo 3
   bis, può  essere tenuto  conto,  ferme  restando  le  risorse
   previste,  nell'ambito   degli   atti   della   programmazione
   regionale e  degli altri  atti generali  di settore,  adottati
   dalla Regione dopo l'entrata in vigore del medesimo articolo 3
   bis.
   
   3. In  via di  prima applicazione, alla classificazione di cui
   all'articolo  3   bis  si   provvede  anche   in  assenza  del
   regolamento di  attuazione,  sulla  base  delle  richieste  di
   classificazione pervenute  alla  data  di  entrata  in  vigore
   dell'articolo medesimo,  nel  rispetto  dei  criteri  generali
   previsti al comma 1 dell'articolo 3 bis.".
   
Art 4
Entrata in vigore

1. La  presente legge  entra in  vigore il giorno successivo alla
data di  pubblicazione sul  Bollettino  ufficiale  della  Regione
Toscana.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 18 febbraio 2005

MARTINI

La presente  legge è  stata approvata  dal  Consiglio  Regionale
nella seduta del 16.02.2005.




ENTI TERRITORIALI
MONTAGNA

