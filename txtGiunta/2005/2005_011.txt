Regolamento di  attuazione dell'articolo  5  quater  della  legge
regionale 9  settembre 1991, n. 47 (Norme sull'eliminazione delle
barriere architettoniche).



IL CONSIGLIO REGIONALE ha approvato
IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Vista  la   legge  regionale  9  settembre  1991,  n.  47  (Norme
sull'eliminazione  delle  barriere  architettoniche),  modificata
dalla legge  regionale 29  dicembre 2003,  n.  66,  e  da  ultimo
modificata dalla legge regionale 16 novembre 2004, n. 65;

Visto, in  particolare, l'articolo  5 quater della suddetta legge
regionale concernente  l'approvazione del  regolamento  regionale
relativo  alle   domande   per   i   contributi   regionali   per
l'eliminazione  delle   barriere  architettoniche   nelle  civili
abitazioni dove sono residenti persone disabili;

Vista la  deliberazione del  Consiglio regionale  del 22 dicembre
2004 con la quale è stato approvato il regolamento di attuazione
di cui  al testo  vigente  dell'articolo  5  quater  della  legge
regionale 9  settembre 1991, n. 47 (Norme sull'eliminazione delle
barriere architettoniche)  - modificata  dalla legge regionale 29
dicembre  2003,  n.  66,  e  da  ultimo  modificata  dalla  legge
regionale 16  novembre 2004,  n. 65  - denominato "Regolamento di
attuazione  dell'articolo   5  quater  della  legge  regionale  9
settembre 1991,  n. 47  (Norme sull'eliminazione  delle  barriere
architettoniche)";

EMANA
il seguente Regolamento:

CAPO I
Disposizioni generali e domanda per accedere al contributo

ARTICOLO 1
(Oggetto)

1. Il  presente regolamento, in esecuzione dell'articolo 5 quater
della  legge   regionale  9   settembre  1991,   n.   47   (Norme
sull'eliminazione  delle  barriere  architettoniche),  modificata
dalla legge  regionale 29  dicembre 2003,  n.  66,  e  da  ultimo
modificata  dalla  legge  regionale  16  novembre  2004,  n.  65,
disciplina:

a) le  modalità di  presentazione della  domanda per accedere ai
   contributi regionali  e la  documentazione  da  allegare  alla
   stessa;
b) i  criteri e  le modalità  di assegnazione  dei contributi da
   erogare  per  l'eliminazione  delle  barriere  architettoniche
   nelle civili abitazioni dove sono residenti persone disabili;
c) i  criteri e  le modalità  di quantificazione  del contributo
   massimo erogabile a ciascun richiedente.

ARTICOLO 2
(Soggetti legittimati a presentare domanda di contributo)

1. Possono  presentare le  domande  per  accedere  ai  contributi
previsti dall'articolo 4 e dal titolo I bis della l.r. 47/1991:

a) le  persone disabili  con menomazioni o limitazioni permanenti
   di carattere  fisico o  di carattere sensoriale o di carattere
   cognitivo che  abbiano la  residenza anagrafica  negli edifici
   interessati dagli  interventi di  eliminazione delle  barriere
   architettoniche;
b) le  persone disabili  con menomazioni o limitazioni permanenti
   di carattere  fisico o  di carattere sensoriale o di carattere
   cognitivo che  assumano la  residenza anagrafica negli edifici
   interessati dagli  interventi di  eliminazione delle  barriere
   architettoniche entro tre mesi dal momento della comunicazione
   del comune dell'ammissione al contributo quale beneficiario;

2. Possono presentare la domanda coloro che esercitano la tutela,
la potestà  ovvero l'amministrazione  di sostegno  dei  soggetti
indicati al comma 1.

ARTICOLO 3
(Soggetti legittimati a percepire il contributo)

1. Oltre  ai soggetti  di cui  all'articolo 2, per gli interventi
richiesti secondo  le modalità del presente regolamento, possono
percepire i  contributi regionali  i soggetti che hanno sostenuto
le spese  di realizzazione  degli interventi  per  l'eliminazione
delle barriere architettoniche.

2. Se i soggetti che hanno sostenuto effettivamente le spese sono
diversi  da   quelli  indicati   all'articolo  2,   essi   devono
sottoscrivere  la  domanda  per  conferma  del  contenuto  e  per
adesione.

ARTICOLO 4
(Interventi ammessi a contributo)

1. Sono  ammessi ai  contributi previsti  nel titolo  I bis della
l.r.  47/1991   gli  interventi  diretti  all'eliminazione  delle
barriere architettoniche realizzati:

a) in  tutte le  civili abitazioni,  ivi incluse le pertinenze di
   tali abitazioni definite ai sensi dell'articolo 817 del codice
   civile, per  le quali è stata presentata domanda dai soggetti
   di cui all'articolo 2;
b) in  tutte le parti condominiali delle abitazioni indicate alla
   lettera a),  definite ai  sensi dell'articolo  1117 del codice
   civile.

2. Gli interventi di cui al comma 1, sono finalizzati:
a) a  garantire, nella  misura più  ampia possibile, l'autonomia
   del   richiedente    nello   svolgimento    delle    attività
   residenziali;
b) a valorizzare le capacità residue del richiedente.

3.  La   congruità  degli  interventi  rispetto  alle  finalità
indicate al  comma 2,  lettere a)  e b),  con la  tipologia della
disabilità della persona che richiede il contributo è attestata
da una  commissione tecnica,  istituita dal  comune entro novanta
giorni dall'entrata in vigore del presente regolamento.

ARTICOLO 5
(Tipologie di intervento )

1. Gli interventi ammessi al contributo ai sensi dell'articolo 4,
possono consistere in:

a) opere edilizie direttamente finalizzate all'eliminazione delle
   barriere architettoniche, fisiche e percettive;
b) acquisto    e    installazione  di  attrezzature  direttamente
   finalizzate all'eliminazione  delle barriere  architettoniche,
   fisiche e percettive, quali:

   1) mezzi  idonei a  garantire il superamento dei dislivelli da
      parte delle persone con problemi di mobilità;
   2) strumenti  idonei  a  favorire  la  sicurezza  d'uso  e  la
      fruibilità degli spazi da parte delle persone disabili;
   3) dispositivi    idonei    a  favorire  l'orientamento  e  la
      mobilità negli ambienti;
   4) dispositivi  impiantistici idonei  a  favorire  l'autonomia
      domestica delle persone disabili.
   
ARTICOLO 6
(Contenuto della  domanda  e  modalità  di  presentazione  della
stessa)

1. I  soggetti legittimati  di cui  all'articolo 2, presentano al
comune ove  hanno la  residenza anagrafica, ovvero ove è situato
l'immobile, la  domanda corredata  della documentazione prevista,
con l'indicazione  delle opere  da realizzare, delle attrezzature
da acquistare  e da installare, del relativo preventivo di spesa,
allegando, altresì,  apposita dichiarazione  che attesta  che  i
lavori non siano stati avviati o realizzati.

2. La  domanda può  riguardare  un  solo  intervento  ovvero  un
insieme sistematico  di interventi  funzionalmente connessi.  Per
intervento funzionalmente  connesso si  intende una pluralità di
interventi tra  quelli indicati  all'articolo 5  realizzati sullo
stesso immobile  finalizzati a  rimuovere una o più barriere che
limitano   o   impediscono   lo   svolgimento   delle   attività
residenziali.  Un   intervento   funzionalmente   connesso   può
consistere anche nella realizzazione di una o più opere edilizie
di cui  all'articolo  5,  comma  1,  lettera  a),  congiuntamente
all'acquisto e  all'installazione di  una o più attrezzature tra
quelle indicate  nell'articolo 5,  comma 1,  lettera b).  In tale
caso,  per  la  determinazione  dell'entità  del  contributo  si
applica l'articolo 11.

3. Le  domande devono  essere presentate  entro il 31 dicembre di
ciascun anno.

4. A ciascun richiedente, per una stessa unità immobiliare, può
essere concesso un solo contributo derivante dal fondo regionale.

5. Nel caso in cui in un edificio vi siano più disabili fruitori
dello   stesso    intervento   di    eliminazione   di   barriere
architettoniche, la  domanda è  presentata da uno di essi, fermo
restando che per ogni specifico intervento può chiedersi un solo
contributo.

6. Le  domande non  soddisfatte nell'anno  per  insufficienza  di
fondi restano  valide per  i due anni successivi e sono valutate,
per la  formazione della  nuova graduatoria,  con le modalità di
cui all'articolo 7.

7. Entro  il 30  giugno di ciascun anno, il comune trasmette alla
Regione il  rendiconto dei  contributi erogati  sulla base  delle
domande di contributo presentate e finanziate.

CAPO II
Criteri e modalità di assegnazione dei contributi

ARTICOLO 7
(Formazione della  graduatoria e  criteri per  l'attribuzione del
punteggio)

1. Il  comune  forma  una  graduatoria  dei  soggetti  che  hanno
presentato validamente  la domanda per il contributo, attribuendo
a  ciascuno   di  essi   un  punteggio   determinato  secondo  le
disposizioni del  presente articolo.  Il comune rende pubblica la
graduatoria entro il 31 marzo di ciascun anno.

2. In  relazione alla gravità della disabilità, accertata dalla
autorità competente,  si attribuisce  un punteggio massimo di 70
punti su 100 (70/100), nella modalità di seguito indicata:

1) persone  non deambulanti  con disabilità totale, 70 punti/100
   (70/100);
2) persone  con menomazioni  o  limitazioni  permanenti  di  tipo
   fisico o  sensoriale o  cognitivo, fino  a  60  punti  su  100
   (60/100), con la seguente specificazione:

a) disabilità grave:            40 punti
b) disabilità completa:         60 punti

3. In relazione alla congruenza degli interventi con la tipologia
della disabilità  e  con  le  esigenze  di  vita  domestica  del
richiedente,  attestata   dalla  competente  commissione  tecnica
istituita dal  comune, si attribuisce un punteggio massimo pari a
30 punti su 100 (30/100), nella modalità di seguito indicata:

a) intervento coerente con la disabilità accertata:        15
   punti
b) intervento molto coerente con la disabilità accertata:  30
   punti

4. A  parità di  punteggio, è  data priorità  alla domanda del
disabile che ha la situazione reddituale più svantaggiata, così
come  essa   risulta  dall'ultima   dichiarazione   dei   redditi
presentata ai  fini  delle  imposte  sui  redditi  delle  persone
fisiche direttamente  dalla  persona  disabile  che  richiede  il
contributo ovvero  da chi  l'abbia a  carico ai  sensi di  quanto
previsto  dall'articolo  13  del  decreto  del  Presidente  della
Repubblica 22 dicembre 1986, n. 917 (Approvazione del testo unico
delle imposte  sui redditi),  da ultimo  modificato  dal  decreto
legislativo 12 dicembre 2003, n. 344.

ARTICOLO 8
(Modalità di erogazione del contributo)

1. L'erogazione  del contributo  è effettuata  dal  comune  dopo
l'esecuzione delle  opere,  l'acquisto  e  l'installazione  delle
attrezzature, sulla base della presentazione della documentazione
attestante le  spese sostenute  mediante  fatture  quietanzate  e
previa verifica della residenza anagrafica.

2.  Qualora   le  risorse   finanziarie  disponibili   non  siano
sufficienti a  coprire tutte le richieste inserite in graduatoria
ed il  comune intenda  soddisfare un maggior numero di richieste,
l'entità del contributo erogabile ai sensi degli articoli 9 e 10
può essere  ridotta dal  comune nella  misura massima del 10 per
cento. In ogni caso, alle richieste inserite in graduatoria e non
soddisfatte si applica l'articolo 6, comma 6.

3. La  mancata presentazione della documentazione di cui al comma
1,  entro   i   termini   stabiliti   dal   comune   al   momento
dell'ammissione  al   contributo,  comporta   la  decadenza   dal
contributo medesimo.

4. Qualora  la spesa effettivamente sostenuta risulti inferiore a
quella ammessa,  il contributo  è ridotto  proporzionalmente. In
ogni caso, è garantito il rispetto dei limiti percentuali di cui
agli articoli 9 e 10.

5. Qualora  le opere realizzate e i beni acquistati non risultino
conformi alla documentazione allegata alla domanda di contributo,
è disposta la revoca dello stesso.

6.  Le   somme   eventualmente   recuperate   per   effetto   dei
provvedimenti di  cui ai  commi 3,  4 e  5,  sono  reimpiegate  a
scorrimento della graduatoria degli aventi diritto.

CAPO III
Criteri e  modalità di  quantificazione del  contributo  massimo
erogabile a ciascun richiedente

ARTICOLO 9
(Entità massima del contributo erogabile per la realizzazione di
opere edilizie)

1.  Per   la  realizzazione   delle   opere   edilizie   indicate
all'articolo 5,  comma 1,  lettera a),  possono  essere  concessi
contributi con  i fondi  regionali in  misura non superiore al 50
per cento  della spesa  effettivamente sostenuta, ivi comprese le
spese tecniche,  e  comunque  per  un  importo  non  superiore  a
7.500,00 euro per ogni singolo intervento.

ARTICOLO 10
(Entità  massima  del  contributo  erogabile  per  l'acquisto  e
l'installazione di attrezzature )

1. Per  l'acquisto e  l'installazione delle  attrezzature, di cui
all'articolo 5,  comma 1,  lettera b),  possono  essere  concessi
contributi con  i fondi  regionali in  misura non superiore al 50
per cento  della spesa effettivamente sostenuta e comunque per un
importo  non   superiore  a   10.000,00  euro  per  ogni  singolo
intervento.

ARTICOLO 11
(Entità massima del contributo erogabile per ciascuna domanda)

1. Qualora la domanda di contributo sia relativa ad un intervento
funzionalmente connesso  come definito  dall'articolo 6,  comma 2
che consiste  nella realizzazione di una o più opere edilizie di
cui  all'articolo   5,  comma   1,  lettera   a),  congiuntamente
all'acquisto e  all'installazione di  una o più attrezzature tra
quelle indicate nell'articolo 5, comma 1, lettera b), l'ammontare
del contributo  complessivo massimo  erogabile per  la domanda è
dato dalla  somma  dei  due  contributi  dovuti  per  le  singole
tipologie di intervento, ai sensi degli articoli 9 e 10.

CAPO IV
Disposizioni transitorie e finali

ARTICOLO 12
(Norma transitoria)

1. In  relazione alle  domande di  contributo per  l'eliminazione
delle barriere  architettoniche nelle civili abitazioni dove sono
residenti persone  disabili presentate  entro il  termine del  31
dicembre 2004,  i comuni  formulano le  graduatorie ed  erogano i
contributi ai  sensi degli articoli 8, 9, 10, 11 e 12 della legge
9 gennaio 1989, n. 13 (Disposizioni per favorire il superamento e
l'eliminazione  delle   barriere  architettoniche  negli  edifici
privati).

2.  A  favore  dei  soggetti  che  hanno  presentato  domanda  di
contributo,  regolarmente   accettata  dal   comune  nel  periodo
compreso dal  2 marzo  2003 al 31 dicembre 2004 ai sensi della l.
13/1989, è  ammessa l'erogazione  del contributo  anche  per  le
spese sostenute per opere già realizzate.

3. Le  disposizioni del  presente regolamento  si applicano  alle
domande presentate successivamente alla data della sua entrata in
vigore.

ARTICOLO 13
(Norma finanziaria)

1. Alle spese derivanti dal presente regolamento si fa fronte con
gli stanziamenti  regionali previsti  dall'articolo 11,  comma 3,
della l.r. 47/1991, per ciascuno degli anni 2005 e 2006.

ARTICOLO 14
(Norma finale)

1. Ai  sensi dell'articolo 10 ter, comma 2, della l.r. 47/1991, a
far data  dalla  entrata  in  vigore  del  presente  regolamento,
cessano di  avere efficacia gli articoli 8, 9, 10, 11, e 12 della
l. 13/1989.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Firenze, 3 gennaio 2005

PASSALEVA
(designato con D.P.G.R. n. 132 del 22.5.2000)




DISABILI


