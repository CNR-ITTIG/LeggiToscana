Discipline del benessere e bio-naturali.

Il Consiglio Regionale ha approvato il 22.12.2004
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  Regione Toscana, nell'ambito delle attività di promozione
e conservazione  della salute,  del benessere  e  della  migliore
qualità della vita, e allo scopo di assicurare ai cittadini, che
intendono accedere  a pratiche  finalizzate al raggiungimento del
benessere un  esercizio corretto  e professionale  delle  stesse,
individua  con   la  presente  legge  le  attività,  di  seguito
denominate discipline del benessere e bio-naturali.

ARTICOLO 2
(Definizioni)

1. Ai fini della presente legge si intende:
a) per  discipline del benessere e bio-naturali: le pratiche e le
   tecniche naturali,  energetiche, psicosomatiche,  artistiche e
   culturali  esercitate   per  favorire  il  raggiungimento,  il
   miglioramento e  la conservazione  del benessere globale della
   persona.  Tali   discipline  non  si  prefiggono  la  cura  di
   specifiche patologie, non sono riconducibili alle attività di
   cura e  riabilitazione fisica  e  psichica  della  popolazione
   erogate dal  servizio sanitario, né alle attività connesse a
   qualunque  prescrizione   di   dieta,   né   alle   attività
   disciplinate dalla  legge regionale  31  maggio  2004,  n.  28
   (Disciplina delle  attività di  estetica  e  di  tatuaggio  e
   piercing); le  discipline del  benessere e bio-naturali, nella
   loro diversità  ed  eterogeneità,  sono  fondate  su  alcuni
   principi-guida, in particolare sui seguenti:

   1) approccio globale alla persona e alla sua condizione;
   2) avere  come scopo  il miglioramento  della  qualità  della
      vita, conseguibile  anche mediante  la  stimolazione  delle
      risorse vitali della persona;
   3) importanza  dell'educazione  a  stili  di  vita  salubri  e
      rispettosi dell'ambiente.
   4) non  interferenza nel  rapporto tra  medici  e  pazienti  e
      astensione dal  ricorso all'uso  di  farmaci  di  qualsiasi
      tipo, in quanto estranei alla competenza degli operatori in
      discipline del benessere e bio-naturali;
   
b) per  operatore in  discipline del benessere e bio-naturali: la
   figura che,  in possesso  di adeguata  formazione,  opera  per
   favorire la  piena e consapevole assunzione di responsabilità
   di ciascun  individuo in relazione al proprio stile di vita, e
   per stimolare  le risorse  vitali della  persona, intesa  come
   entità globale  e indivisibile. L'operatore in discipline del
   benessere e  bio-naturali non prescrive farmaci, educa a stili
   di vita salubri, ad abitudini alimentari sane ed alla maggiore
   consapevolezza dei propri comportamenti.

ARTICOLO 3
(Formazione )

1. All'esercizio delle discipline del benessere e bio-naturali si
accede mediante  un percorso  di  formazione,  di  durata  almeno
triennale,  predisposto  nell'ambito  della  legge  regionale  26
luglio 2002,  n. 32  (Testo unico  della normativa  della Regione
Toscana  in  materia  di  educazione,  istruzione,  orientamento,
formazione professionale  e  lavoro)  -  modificata  dalla  legge
regionale 24  dicembre 2003,  n. 65 -, degli atti attuativi della
stessa e di quanto disposto dall'articolo 4.

ARTICOLO 4
(Comitato regionale  per  le  discipline  del  benessere  e  bio-
naturali)

1. È istituito presso la direzione generale "Diritto alla salute
e politiche  di  solidarietà",  di  concerto  con  la  direzione
generale "Politiche  formative, beni e attività culturali" della
Regione Toscana,  il Comitato  regionale per  le  discipline  del
benessere e  bio-naturali, di  seguito  denominato  Comitato.  Il
Comitato è organismo di consulenza della Giunta regionale.

2. Il  Comitato è  nominato, con  decreto del  Presidente  della
Giunta regionale, su proposta dell'Assessore regionale al diritto
alla   salute,    di   concerto    con   l'Assessore    regionale
all'istruzione,   formazione   e   lavoro   e   con   l'Assessore
all'artigianato,  piccola   e   media   impresa,   industria   ed
innovazione ed è composto da:

a) il  direttore generale  della direzione generale "Diritto alla
   salute ed alle politiche di solidarietà", o suo delegato;
b) il  direttore  generale  della  direzione  generale  "Sviluppo
   economico", o suo delegato;
c) il  direttore generale  della  direzione  generale  "Politiche
   formative e beni culturali", o suo delegato;
d) il direttore generale della direzione generale "Organizzazione
   e sistema informativo", o suo delegato;
e) due  rappresentanti nominati  dagli organismi  regionali delle
   associazioni dei consumatori maggiormente rappresentative;
f) due    rappresentanti    nominati  dagli  organismi  regionali
   maggiormente rappresentativi degli artigiani;
g) tre esperti nelle discipline del benessere e bio-naturali;
h) tre  esperti designati  di comune accordo dalle associazioni e
   scuole operanti  nel settore,  maggiormente rappresentative, a
   livello nazionale e regionale.

3. Nella  prima applicazione  della presente  legge, e  non oltre
centottanta giorni dall'entrata in vigore della stessa, la Giunta
regionale nomina  il Comitato  nella composizione di cui al comma
2, lettere a), b), c), d), e), f) e g).

4. Il  Comitato di  cui al  comma 3, entro centottanta giorni dal
suo   insediamento,   propone   all'approvazione   della   Giunta
regionale:

a) la  definizione,  ai  fini  dei  successivi  adempimenti,  dei
   contenuti delle discipline del benessere e bio-naturali e, per
   ciascuna, del relativo percorso formativo;
b) l'elenco delle scuole a livello nazionale e regionale operanti
   nel settore;
c) i requisiti di qualità di ciascuna disciplina ;
d) i   criteri  di  organizzazione  dell'elenco  regionale  delle
   discipline del  benessere e  bio-naturali, di cui all'articolo
   5, e  le modalità  di iscrizione alle relative sezioni di cui
   all'articolo 5.

5. La  Giunta regionale,  sulla base  delle proposte del Comitato
istituito ai  sensi del  comma 3, presenta al Consiglio regionale
una proposta  di deliberazione con i contenuti di cui al comma 4,
lettere a), b), c), d).

6. Il  Comitato, integrato  con gli  esperti di  cui al  comma 2,
lettera h), propone alla Giunta regionale la valutazione di nuovi
inserimenti tra  le discipline  del benessere  e bionaturali già
definite, esercita  il monitoraggio sulle attività del settore e
tutte  le   altre  funzioni   assegnate  dalla  Giunta  regionale
nell'ambito delle proprie competenze.

7. La  Giunta regionale  disciplina le modalità di funzionamento
del Comitato.

ARTICOLO 5
(Elenco regionale delle discipline del benessere e bio-naturali)

1. Entro  sessanta giorni  dall'approvazione della  deliberazione
del Consiglio  regionale di  cui  all'articolo  4,  comma  5,  è
istituito l'elenco  regionale delle  discipline del  benessere  e
bio-naturali. L'elenco  è tenuto presso la Giunta regionale e si
articola nelle seguenti sezioni:

a) sezione    delle    scuole    di    formazione    maggiormente
   rappresentative a  livello nazionale e regionale per operatori
   nelle discipline del benessere e bio-naturali;
b) sezione  degli operatori nelle discipline del benessere e bio-
   naturali; la  sezione è  suddivisa in sottosezioni relative a
   ogni specializzazione.

2. Per l'iscrizione nella sezione delle scuole di cui al comma 1,
lettera a),  le scuole devono dimostrare di aver svolto attività
documentabile ed iniziative di formazione da almeno tre anni.

3. Alla  sezione di cui al comma 1, lettera b), sono iscritti gli
operatori in possesso dell'attestato di qualifica.

4. In  fase di prima applicazione della presente legge e comunque
per tre anni dalla data della sua entrata in vigore, alla sezione
di cui  al comma  1, lettera  b), dell'elenco  regionale, possono
essere iscritti  gli operatori  che autocertifichino  alla Giunta
regionale adeguata  preparazione  e  dimostrino  di  aver  svolto
attività da  almeno  due  anni  sulla  base  di  una  formazione
finalizzata.

ARTICOLO 6
(Rete del benessere)

1. La  Regione Toscana,  allo scopo  di incrementare il benessere
dei cittadini e di assicurare loro uno standard di qualità delle
attività esercitate  per  la  ricerca  ed  il  mantenimento  del
benessere, promuove l'istituzione della Rete del benessere intesa
come l'insieme delle discipline del benessere e bio-naturali.

2. Fanno  parte della  Rete del  benessere gli operatori iscritti
nell'elenco di cui all'articolo 5, comma 1, lettera b).


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 3 gennaio 2005

PASSALEVA
(designato con D.P.G.R. n. 132 del 22.5.2000)

La presente  legge è  stata approvata  dal  Consiglio  Regionale
nella seduta del 22.12.2004.




FORMAZIONE

