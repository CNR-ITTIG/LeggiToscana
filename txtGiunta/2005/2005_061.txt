Regolamento di attuazione della legge regionale 27 dicembre 2004,
n. 77 (Demanio e patrimonio della Regione Toscana. Modifiche alla
legge regionale  21 marzo  2000, n.  39  "Legge  forestale  della
Toscana").



IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visti gli articoli 42, comma 2, e 66, comma 3, dello Statuto;

Vista la  legge regionale  27 dicembre  2004, n.  77  (Demanio  e
patrimonio della  Regione Toscana. Modifiche alla legge regionale
21 marzo 2000, n. 30 "Legge forestale della Toscana");

Vista la  preliminare decisione  della Giunta regionale n. 14 del
12 settembre  2005 adottata  previa acquisizione  dei pareri  del
Comitato Tecnico della Programmazione, delle competenti strutture
di cui  all'articolo 29 della legge regionale n. 44/2003, nonché
dell'intesa raggiunta al tavolo di concertazione Giunta regionale
- Enti Locali;

Considerato che  la commissione  consiliare competente  ai  sensi
dell'articolo 42,  comma 2,  dello Statuto  non  ha  espresso  il
proprio parere nel termine di trenta giorni dal ricevimento della
proposta di  regolamento e  che la Giunta regionale ha proceduto,
in attuazione  delle medesime  disposizioni, all'approvazione del
suddetto regolamento;

Visto il  parere favorevole  del Consiglio delle autonomie locali
espresso nella seduta del 21 ottobre 2005;

Vista la  deliberazione della  Giunta regionale  n. 1124  del  21
novembre 2005  che approva  il regolamento  di  attuazione  della
legge regionale  27 dicembre  2004, n.  77 (Demanio  e patrimonio
della Regione  Toscana. Modifiche  alla legge  regionale 21 marzo
2000, n. 39 "Legge forestale della Toscana");

EMANA
il seguente Regolamento:

TITOLO I
Disposizioni generali

Capo I
Disposizioni generali

ARTICOLO 1
(Oggetto e ambito di applicazione)

1.   Il    presente   regolamento   disciplina   l'attività   di
amministrazione dei  beni demaniali e patrimoniali della Regione,
in attuazione  dell'articolo 32 della legge regionale 27 dicembre
2004,  n.77   ((Demanio  e   patrimonio  della  Regione  Toscana.
Modifiche alla  legge regionale  21  marzo  2000,  n.  39  "Legge
forestale della Toscana").

2. Le  disposizioni del presente regolamento si applicano ai beni
della   Regione    gestiti   direttamente    dall'amministrazione
regionale, nonché  a ai  beni  affidati  in  gestione  ad  altri
soggetti, in  quanto compatibili  con  l'autonomia  organizzativa
degli stessi.

TITOLO II
Classificazione e destinazione

Capo I
Classificazione e destinazione

ARTICOLO 2
(Classificazione dei beni regionali )

1. I beni di proprietà della Regione si distinguono in demaniali
e patrimoniali  secondo le norme dell'articolo 822 e seguenti del
codice civile.

2. Il  regime giuridico  dei beni  del demanio  e del  patrimonio
regionale si applica anche ai diritti reali della Regione su beni
appartenenti ad altri soggetti.

ARTICOLO 3
(Categorie dei beni demaniali )

1. Ai  sensi delle  disposizioni nazionali e regionali vigenti in
materia fanno  parte del  demanio regionale, se appartenenti alla
Regione, i seguenti beni:

a) le strade, le autostrade;
b) le strade ferrate;
c) gli aerodromi civili;
d) gli acquedotti di interesse regionale;
e) i  canali, i porti lacuali, le zone portuali della navigazione
   interna e relative pertinenze;
f) le  costruzioni, i terreni e le opere esistenti entro i limiti
   del demanio  marittimo, del  mare  territoriale,  del  demanio
   idrico, del demanio regionale fluviale e lacuale, anche se non
   costituenti pertinenze del demanio;
g) le  opere idrauliche  di  quarta  e  quinta  categoria  e  non
   classificate  e  le  relative  pertinenze,  nonché  le  opere
   idrauliche e  le relative  pertinenze classificate nelle altre
   categorie, se realizzate con fondi regionali;
h) gli  immobili dichiarati  o riconosciuti di interesse storico,
   archeologico e artistico a norma delle leggi in materia;
i) le raccolte dei musei, delle pinacoteche, degli archivi, delle
   biblioteche ed  in generale le raccolte di beni di interesse e
   valore storico  o artistico che sono considerate universalità
   di beni;
l) gli  altri beni  assoggettati da  leggi statali o regionali al
   regime di demanio pubblico.

2. Appartengono inoltre al demanio regionale:
a) i beni che, pur non avendone singolarmente le caratteristiche,
   fanno  comunque  parte  di  complessi  immobiliari  di  natura
   demaniale;
b) i  diritti reali  della Regione  su beni appartenenti ad altri
   soggetti,  quando   i  diritti   stessi  sono  costituiti  per
   l'utilità di  alcuno dei  beni di  cui al  comma 1  o per  il
   conseguimento delle finalità proprie di questi ultimi.

3. Le  categorie dei  beni individuate al comma 1 corrispondono a
specifiche categorie  inventariali, ai  fini della  redazione del
conto del patrimonio.

ARTICOLO 4
(Categorie dei beni del patrimonio )

1. Il  patrimonio  regionale  è  costituito  da  beni  mobili  o
immobili  non  facenti  parte  del  demanio  e  si  distingue  in
patrimonio indisponibile e patrimonio disponibile.

2. Il patrimonio indisponibile è costituito dai beni che, per la
loro finalizzazione  ad una  utilità pubblica  regionale  o  per
disposizione di  legge, non  possono essere  sottratti alla  loro
destinazione se  non nei modi e con le forme di cui agli articoli
5 e 6; ne fanno parte i seguenti beni:

a)  le   acque  minerali   e  termali   comprese  le   pertinenze
   eventualmente acquisite al termine della concessione;
b) le  cave e  torbiere, quando la disponibilità è sottratta al
   proprietario del fondo;
c) le  foreste, i vivai forestali ed, in genere, i beni agricolo-
   forestali di  cui all'articolo  22 della  legge  regionale  21
   marzo 2000, n. 39 (Legge forestale della Toscana);
d) i terreni destinata a fasce frangivento;
e) gli edifici destinati a sedi di uffici regionali;
f) gli altri beni immobili espressamente destinati ad un pubblico
   servizio o  comunque al  diretto perseguimento  di  specifiche
   finalità pubbliche di interesse regionale;
g) i  beni mobili riconosciuti di interesse storico, archeologico
   o artistico, a norma delle leggi in materia;
h) i  mobili e  gli arredi  destinati agli  uffici ed  ai servizi
   regionali nonché le attrezzature ed il materiale d'ufficio;
i) le pubblicazioni per gli uffici e i servizi regionali;
l) i mezzi di trasporto per gli uffici e i servizi regionali;
m) altri  beni mobili  espressamente destinati  ad un  servizio o
   comunque al  diretto  perseguimento  di  specifiche  finalità
   pubbliche di interesse regionale;
n) titoli ed azioni la cui titolarità è connessa funzionalmente
   alla  partecipazione  regionale  in  società  di  capitali  e
   simili.

3. Le  categorie dei  beni individuate al comma 2 corrispondono a
specifiche categorie  inventariali, ai  fini della  redazione del
conto del patrimonio.

4. Fanno  parte del  patrimonio disponibile  della Regione i beni
non compresi tra quelli indicati al comma 2.

ARTICOLO 5
(Classificazione e assegnazione dei beni alle categorie )

1. La  classificazione dei  beni e  la loro  assegnazione ad  una
delle categorie  indicate negli  articoli 3  e 4 è disposta, con
atto del  dirigente competente  in materia  di patrimonio,  avuto
riguardo alla  natura, alle  caratteristiche e  alla destinazione
dei singoli  beni, all'atto della loro acquisizione o comunque al
termine di ogni esercizio finanziario.

ARTICOLO 6
(Variazioni  di   classificazione  e   destinazione   dei   beni,
ricognizione periodica)

1. La classificazione e la destinazione di un bene possono essere
modificate, con  le stesse  modalità di  cui all'articolo 5, nel
caso di variazione dei relativi presupposti.

2. Il  passaggio dei  beni dalla  classe del demanio a quella del
patrimonio avviene  quando i beni non sono più necessari all'uso
pubblico,  quando  sono  venuti  meno  i  presupposti  che  hanno
determinato l'originaria  classificazione o in caso di cessazione
della destinazione a finalità pubbliche; è altresì ammissibile
il passaggio  dalla classe  del patrimonio  a quella del demanio,
qualora se ne determinino i presupposti o vi sia una destinazione
a finalità pubblica.

3. I  beni immobili  regionali, demaniali  e  patrimoniali,  sono
sottoposti  a  ricognizione  periodica  al  fine  della  migliore
utilizzazione e  per l'aggiornamento  dei valori  iscritti  negli
inventari.

4. Le  ricognizioni periodiche  sono effettuate  a  scadenze  non
superiori a dieci anni.

TITOLO III
Inventario generale

Capo I
Inventario generale

ARTICOLO 7
(Redazione e tenuta dell'inventario generale )

1. L'inventario  generale  di  cui  all'articolo  3  della  legge
regionale, redatto  su supporto informatico, è conservato presso
la struttura competente in materia di patrimonio ed è aggiornato
a cura della stessa.

2. Al  fine della iscrizione delle variazioni nei registri di cui
agli articoli  8, 9  e 11,  tutti  gli  atti  di  acquisto  o  di
alienazione di  beni immobili  o comunque  ogni  altro  atto  che
comporta modificazioni  dello stato patrimoniale della Regione è
tempestivamente trasmesso,  in originale  o copia autentica, alla
struttura competente  in materia  di patrimonio; in ogni caso, la
trasmissione di  tali atti  è effettuata  entro il 15 gennaio di
ogni anno,  per le  variazioni che  si sono  verificate nel corso
dell'anno precedente.

ARTICOLO 8
(Registro dei beni demaniali)

1. Il registro dei beni demaniali contiene i seguenti dati:
a) codice  identificativo con  numero progressivo e data di presa
   in carico del bene;
b) descrizione e caratteristiche del bene;
c) ubicazione, consistenza, dati catastali;
d) TITOLO di provenienza, tipologia e data dell'atto;
e) categoria di appartenenza;
f) tipo    di  amministrazione,  diretta  o  indiretta,  ed  ente
   preposto;
g) utilizzazioni e relativi titoli;
h) eventuali annotazioni.

ARTICOLO 9
(Registro dei beni del patrimonio immobiliare)

1. Il  registro dei  beni del  patrimonio immobiliare  contiene i
seguenti dati:

a) codice  identificativo con  numero progressivo e data di presa
   in carico;
b) descrizione e caratteristiche del bene;
c) ubicazione, consistenza, dati catastali;
d) TITOLO di provenienza, tipologia e data dell'atto;
e) categoria  del  patrimonio  indisponibile,  oppure  patrimonio
   disponibile;
f) rendita catastale o reddito fondiario;
g) tipo  di amministrazione; in caso di amministrazione indiretta
   ente preposto,  con indicazione  degli  estremi  dell'atto  di
   consegna;
h) utilizzazioni e relativi titoli;
i) valore iniziale e valore attualizzato;
l) destinazione urbanistica;
m)  eventuali annotazioni.

2. Il  valore attualizzato  di  cui  al  punto  i)  è  calcolato
rivalutando per i fabbricati la rendita catastale e per i terreni
il reddito dominicale, sulla base dei parametri d'uso.

ARTICOLO 10
(Registro dei beni mobili)

1. Il  registro dei  beni  mobili  di  uso  durevole  contiene  i
seguenti dati:
a) consistenza iniziale;
b) le variazioni;
c) consistenza finale.

2. I  beni mobili  immateriali sono inventariati in una specifica
sezione del registro.

ARTICOLO 11
(Registro dei titoli e delle azioni)

1. Il  registro dei  titoli e  delle azioni  contiene i  seguenti
dati:
a) numero progressivo;
b) società partecipata;
c) numero titoli all'inizio dell'esercizio;
d) valore nominale del singolo TITOLO;
e) costo unitario d'acquisto;
f) variazioni del numero e del valore dei titoli;
g) consistenza finale.

2.  In  una  sezione  speciale  del  registro  sono  elencate  le
fideiussioni   attive   e   passive   in   corso   di   validità
nell'esercizio finanziario.

ARTICOLO 12
(Raccordo tra i valori inventariali e i valori della contabilità
generale di tipo finanziario)

1. Nel  bilancio di  previsione e  nel conto  del patrimonio sono
iscritti i  valori del patrimonio regionale come risultanti dalle
scritture patrimoniali.

ARTICOLO 13
(Ammortamenti)

1. Ai  fini della  realizzazione di  un sistema  di  contabilità
economica regionale  impostato a livello di centri di costo, come
previsto dall'articolo 77 del regolamento emanato con decreto del
Presidente  della  Giunta  regionale  19  dicembre  2001,  n.61/R
(Regolamento di  attuazione della  legge regioanle 6 agosto 2001,
n.  36   "Ordinamento  contabile   della  Regione  Toscana"),  le
scritture  patrimoniali   quantificano  l'ammortamento  dei  beni
immobili e  dei beni  mobili utilizzati  dagli uffici  regionali,
tenendo conto dell'incremento di valore del bene in caso di spese
di manutenzione straordinaria.

2. La  Giunta regionale provvede, con propria deliberazione, alla
definizione di  parametri e regole tecniche per la determinazione
degli ammortamenti.

3. I  beni mobili di cui all'articolo 28 del presente regolamento
e tutti  quelli aventi  un valore  inferiore ad euro 1.000,00 non
sono soggetti ad ammortamento.

TITOLO IV
Gestione dei beni mobili

Capo I
Consegnatari

ARTICOLO 14
(Sede inventariale)

1. Ai  fini del  presente regolamento,  per sede  inventariale si
intende un raggruppamento di uffici coincidente con una struttura
di massima  dimensione o  con parte  di essa, ovvero comprendente
parti di  più strutture,  che, ai  soli fini  della  tenuta  dei
registri di consistenza e della gestione dei beni, rappresenta un
unico complesso organico di beni.

2. La consegna dei beni di ciascuna sede inventariale si effettua
con le modalità di cui all'articolo 20.

ARTICOLO 15
(Consegnatario)

1.  I   beni  mobili  regionali  sono  dati  in  consegna  ad  un
dipendente,  espressamente  incaricato  quale  consegnatario,  al
quale di norma è affidata una sede inventariale.

2. Il consegnatario è di norma assegnato alla direzione generale
cui  appartiene   la  sede  inventariale,  ovvero  la  sua  parte
prevalente, ed  è tenuto  ad osservare  le disposizioni previste
dal  presente   TITOLO  nonché  le  disposizioni  impartite  dal
dirigente competente in materia di patrimonio per la custodia dei
beni e la registrazione dei dati ai fini della inventariazione.

ARTICOLO 16
(Nomina dei consegnatari e dei loro sostituti)

1.  L'incarico  di  consegnatario,  fatta  eccezione  per  quanto
previsto dall'articolo  29, è conferito dal dirigente in materia
di patrimonio su proposta del direttore generale di riferimento.

2.  Con   il  provvedimento   di  nomina   del  consegnatario  è
individuato anche un dipendente incaricato della sua sostituzione
in caso di assenza o impedimento temporaneo; al sostituto possono
essere affidati stabilmente anche specifici adempimenti.

3. Per  la sede  inventariale di  cui  fanno  parte  i  magazzini
regionali possono  essere nominati  anche più  sostituti, tenuto
conto della  loro dislocazione  in diverse sedi e della quantità
di beni giacenti.

4.  In  caso  di  impossibilità  del  consegnatario  e  del  suo
sostituto, per brevi periodi e limitatamente allo svolgimento dei
compiti di ordinaria gestione l'incarico può essere conferito ad
altro dipendente con ordine di servizio del direttore generale di
riferimento.

5.   Il    provvedimento   di   conferimento   dell'incarico   di
consegnatario e  di sostituto  del consegnatario  è trasmesso in
copia alla struttura competente in materia di personale.

ARTICOLO 17
(Categoria professionale e durata dell'incarico )

1. Gli incarichi di consegnatario e di sostituto sono conferiti a
dipendenti  inquadrati  nel  ruolo  regionale  in  categoria  non
inferiore  alla   C,  salvo  quanto  previsto  al  comma  3,  con
anzianità di  servizio di  almeno tre  anni; ai fini del calcolo
dell'anzianità viene  considerato anche  il  periodo  lavorativo
svolto presso altre amministrazioni pubbliche.

2.  La   nomina  non   può  essere   conferita  alle  qualifiche
dirigenziali, fatta  eccezione per  quanto previsto dall'articolo
29 per la biblioteca della Giunta regionale.

3. Nel  caso di  strutture e  uffici periferici oppure in ipotesi
eccezionali debitamente motivate l'incarico può essere conferito
anche a dipendenti inquadrati nella categoria B.

4. L'incarico  è conferito per un periodo massimo di cinque anni
ed è rinnovabile.

ARTICOLO 18
(Compiti del consegnatario)

1. Il consegnatario:
a) è  responsabile della buona conservazione e gestione dei beni
   mobili  durevoli   assegnati  e   ne  cura   la   dislocazione
   all'interno della sede inventariale;
b) fornisce indicazioni sulle modalità di assistenza tecnica per
   le  macchine   da  ufficio   e  segnala   le   necessità   di
   manutenzione/riparazione degli altri beni;
c) è responsabile della conservazione dei beni di facile consumo
   assegnati  alla   struttura  e   ne   cura   direttamente   la
   distribuzione;
d) segnala  il fabbisogno  presunto di  beni mobili durevoli e di
   facile  consumo   al   fine   di   consentire   una   corretta
   programmazione della spesa; riceve e raccoglie le richieste di
   assegnazione di nuovi beni mobili e la trasmette con eventuali
   osservazioni  alla   struttura  competente   in   materia   di
   forniture;
e) segue  le operazioni  di consegna dei beni mobili da parte dei
   fornitori e verifica la regolare esecuzione delle forniture;
f) cura  la presa in carico dei beni mobili di nuova assegnazione
   nei dieci giorni successivi alla consegna;
g) formula  proposte di  scarico di beni mobili ritenuti non più
   necessari alla  propria  sede  inventariale  e  provvede  alle
   relative operazioni;
h) formula  proposte relative  alla dichiarazione di fuori uso di
   beni mobili assegnati e provvede alle operazioni conseguenti;
i) raccoglie le denunce di furto o smarrimento di beni mobili che
   trasmette, oltre  che alla  struttura competente in materia di
   patrimonio, a quella competente in materia di assicurazione;
l) provvede alla cessione in uso temporaneo, a soggetti terzi o a
   sedi   inventariali   diverse,   dei   beni   mobili,   previa
   autorizzazione  scritta   del  dirigente   responsabile  della
   struttura di appartenenza;
m) collabora  alla predisposizione degli atti di comodato di beni
   mobili  e  provvede  agli  adempimenti  conseguenti,  tra  cui
   l'annotazione del  contratto di  comodato sul  registro di cui
   all'articolo 23  e l'invio  di una  copia del  contratto  alla
   struttura competente in materia di patrimonio;
n) effettua   la  ricognizione  straordinaria  dei  beni  di  cui
   all'articolo 22, comma 4;
o) provvede a contrassegnare con un numero d'ordine progressivo i
   beni mobili  durevoli  assegnati,  ed  iscrive  in  inventario
   quelli di  valore unitario  pari o  superiore a euro 50,00 IVA
   inclusa;
p) redige  per ogni  stanza una  scheda descrittiva  che  elenchi
   tutti i beni mobili in essa collocati;
q) aggiorna  periodicamente l'inventario  dei beni  mobili  e  le
   schede descrittive.

2. Il dirigente competente in materia di patrimonio definisce con
proprio atto  le  istruzioni  e  le  modalità  uniformi  per  lo
svolgimento dei compiti da parte dei consegnatari.

ARTICOLO 19
(Responsabilità del consegnatario)

1. I  consegnatari vigilano  sulla presenza dei beni, sulla buona
conservazione e sul loro regolare uso.

2. I  consegnatari sono direttamente e personalmente responsabili
degli oggetti  ricevuti  a  seguito  di  regolare  inventario  di
consegna fino  all'affidamento dei  beni  ai  singoli  dipendenti
oppure fino  a formale  scarico, secondo  le regole  generali  in
materia di responsabilità amministrativa e contabile.

3. I consegnatari ed i sostituti non possono delegare, in tutto o
in parte,  le proprie  funzioni ad  altri soggetti; in ogni caso,
resta ferma  la personale responsabilità dei medesimi e dei loro
sostituti.

4. L'inizio ed il termine di durata dell'incarico risultano dagli
inventari di consegna di cui all'articolo 20.

ARTICOLO 20
(Sostituzione del consegnatario)

1. Il  consegnatario che  cessa dalle sue funzioni consegna tutto
il materiale  mobile in  carico all'ufficio al suo successore; la
consegna  è  effettuata  sulla  base  dell'inventario  dei  beni
redatto al momento della consegna stessa.

2. Le  operazioni relative  al passaggio di consegna risultano da
apposito verbale  nel quale il consegnatario interessato dà atto
anche dell'avvenuta  ricognizione dei  beni di  facile consumo di
cui all'articolo 28.

3.  Il   verbale  è   redatto  dal   consegnatario  uscente   in
contraddittorio con  il consegnatario  subentrante e  riporta  il
numero dei  beni e  il valore  complessivo  per  ogni  categoria;
riporta inoltre  la specifica  indicazione  dei  beni  di  facile
consumo.

4. Il  verbale, sottoscritto  dalle parti,  è  redatto  in  più
esemplari di  cui uno  è conservato  agli atti  dell'ufficio del
consegnatario uscente,  uno è  consegnato al subentrante; fino a
quando tali  operazioni  non  sono  completate  il  consegnatario
uscente è  responsabile in  solido con il subentrante ai sensi e
per gli effetti di cui all'articolo 19.

Capo II
Sistema di  scritture  e  operazioni  inventariali.  Ricognizione
periodica dei  beni regionali e aggiornamento dei valori iscritti
in inventario

ARTICOLO 21
(Operazioni e scritture)

1. Il  consegnatario dei  beni mobili  effettua le  operazioni  e
tiene i  registri, i  modelli e  le scritture contabili di cui al
presente capo.

ARTICOLO 22
(Ricognizione dei beni mobili)

1. Ai  fini della  tenuta del registro dei beni mobili della sede
inventariale  il   consegnatario  effettua   le   operazioni   di
ricognizione durante  le quali  sono rilevati  i dati  utili alla
descrizione e  al riconoscimento di ciascun bene da riportare nel
registro dei beni mobili.

2. In  fase di  ricognizione a  ciascun  bene  è  attribuito  ed
applicato in modo permanente un numero d'ordine progressivo e con
quello stesso  numero il bene è iscritto nel registro; il numero
apposto all'oggetto  per l'identificazione  segue il bene in ogni
eventuale cambio di dislocazione e non può essere modificato né
sostituito.

3. L'inventariazione è effettuata con i seguenti criteri:
a) le  parti accessorie  ed i  componenti di  beni inventariabili
   privi di  propria autonoma  individualità  rispetto  al  bene
   principale sono inventariati con lo stesso numero del bene cui
   sono complementari, anche se acquistati successivamente;
b) alle  attrezzature ed  alle apparecchiature  formate  da  più
   componenti ed  accessori che  costituiscono parte inscindibile
   del tutto viene attribuito un unico numero di inventario;
c) alle  attrezzature ed  alle apparecchiature  composte da parti
   che possono  essere utilizzate  singolarmente sono  attribuiti
   distinti numeri di inventario;
d) nei casi in cui il bene venga modificato sostanzialmente nella
   sua struttura  si procede  allo scarico  dello stesso  ed alla
   successiva ripresa  in carico  del bene così come modificato,
   con l'attribuzione di un nuovo numero di inventario.

4.  Una  ricognizione  straordinaria  dei  beni  mobili,  con  le
modalità  di   cui  al   presente  articolo,   viene  effettuata
ogniqualvolta se  ne rilevi  la necessità e comunque almeno ogni
dieci anni.

ARTICOLO 23
(Registro dei beni mobili della sede inventariale)

1. Il  consegnatario tiene il registro dei beni mobili della sede
inventariale di sua competenza riportando i dati rilevati in fase
di ricognizione.

2. Per ciascun bene il registro contiene, in particolare:
a) genere;
b) elementi costitutivi;
c) tipo di materiale;
d) tipo o modello;
e) ditta produttrice o marca;
f) misure;
g) numero di matricola o telaio;
h) stato d'uso;
i) ubicazione;
l) valore.

3. Il valore da assegnare al bene è così determinato:
a) per  i beni  acquistati:  il  costo  di  acquisto  comprensivo
   dell'IVA ed eventuali costi aggiuntivi;
b) per  i beni  costruiti direttamente  presso i  laboratori e le
   officine  annessi   ai  vari   uffici:  il   costo  totale  di
   realizzazione;
c) per i beni ricevuti in dono: il valore di stima;
d) per  i beni  di terzi  ricevuti in prestito o a noleggio: euro
   zero.

4.  Qualora   si  ignori  il  valore  da  assegnare  al  bene  da
inventariare lo  stesso può  essere desunto per analogia da beni
dello stesso  genere e  tipo  già  stimati  ovvero  può  essere
desunto da  cataloghi o  listini; se  non è possibile effettuare
una stima,  il valore  assegnato è  simbolicamente pari  ad euro
50,00.

5. Il  consegnatario conforma il registro della sede inventariale
alle categorie di beni mobili di cui all'articolo 4.

6. Il consegnatario comunica alla struttura competente in materia
di patrimonio  i dati  per la tenuta del registro generale di cui
all'articolo  10   entro  il   giorno   15   del   mese   gennaio
dell'esercizio successivo a quello di riferimento.

7.   I dati  sono inviati  sia  in  forma  cartacea  che  tramite
supporto elettronico e contengono in forma riepilogativa:

a) il  prospetto sintetico  dell'intero archivio,  nel quale sono
   evidenziati, distinti  per categorie, il numero dei beni ed il
   loro valore totale;
b) il  prospetto sintetico per categoria, che evidenzia il totale
   delle variazioni  attive e  passive dell'anno  concluso  e  la
   consistenza finale del valore e del numero dei beni;
c) il  prospetto analitico  per categoria,  con l'indicazione  di
   tutti i beni iscritti nel registro generale.

ARTICOLO 24
(Variazioni nella consistenza dei beni mobili)

1. Il  consegnatario tiene  il prospetto  delle variazioni  della
consistenza dei beni mobili.

2. Possono dare luogo a variazioni:
a) le  entrate per acquisizioni a qualsiasi TITOLO, trasferimenti
   interni, sopravvenienze, aumento di valore e altro;
b) le  uscite per  trasferimenti interni,  scarico di  beni fuori
   uso, cessione a terzi, insussistenza e altro.

ARTICOLO 25
(Buoni di carico e scarico)

1. Qualsiasi  variazione in  aumento o  diminuzione di  beni deve
essere autorizzata  e preceduta  dall'emissione di  un  buono  in
duplice originale,  uno dei  quali rimane  agli atti dell'ufficio
del consegnatario.

2. Il secondo originale del buono di carico:
a) è  inviato all'ufficio liquidatore della relativa spesa entro
   dieci giorni dalla consegna dei beni;
b) è  allegato alla  fattura giustificativa della spesa, per gli
   acquisti  effettuati   direttamente  dall'ufficio   con  fondi
   accreditati;
c) è  inviato all'ufficio  cedente, nei  casi  di  trasferimento
   interno;
d) è  allegato al  TITOLO di  provenienza dei  beni negli  altri
   casi.

3. Il secondo originale del buono di scarico:
a) è  trasmesso all'ufficio  destinatario, nel caso di passaggio
   di beni ad uffici della stessa amministrazione;
b) è  allegato all'atto che autorizza il fuori uso o la cessione
   dei beni,  o che  ne accerta l'insussistenza, e trasmesso alla
   struttura competente in materia di patrimonio.

4. I buoni di carico e scarico contengono i seguenti elementi:
a) data e numero progressivo distinto per carico e scarico;
b) causale del movimento;
c) provenienza o nuova destinazione;
d) numero di inventario e descrizione del bene;
e) valore  che corrisponde  a quello  attribuito inizialmente con
   l'assunzione in inventario.

ARTICOLO 26
(Scheda dei beni mobili)

1. Per  ogni stanza  o locale è redatta a cura del consegnatario
una scheda  descrittiva in  cui sono indicati tutti i beni mobili
ivi contenuti con l'indicazione del loro numero d'inventario; con
tale   scheda   i   beni   sono   assegnati   dal   consegnatario
all'utilizzatore finale.

2. Una  copia della scheda è esposta nel locale cui si riferisce
e  deve  essere  aggiornata  di  volta  in  volta  per  le  nuove
introduzioni o  diminuzioni di  beni; una copia è conservata dal
consegnatario, anche  ai fini  dell'esercizio della  vigilanza di
cui all'articolo 19, comma 1.

3. Il  trasferimento di  mobili, arredi  e macchine  può  essere
effettuato da stanza a stanza previo consenso del consegnatario.

ARTICOLO 27
(Sopravvenienze di beni e insussistenze)

1. Qualora  in fase di ricognizione dei beni o in qualsiasi altro
momento le  registrazioni risultino  discordanti dalla situazione
di fatto, il consegnatario:

a) accertata    l'esistenza  di  beni  non  registrati  provvede,
   definita la  legittimità del  TITOLO, alla loro assunzione in
   carico nella categoria di appartenenza, annotando ogni notizia
   utile;
b) accertata    la    mancanza    di  beni  registrati,  effettua
   segnalazione scritta al dirigente responsabile della struttura
   di appartenenza al fine di disporne eventuali ricerche; ove le
   stesse  non  diano  esito,  il  consegnatario  avanza  formale
   denuncia scritta alle autorità competenti.

2. L'elenco  dei beni  mancanti e  copia della  relativa denuncia
sono inviati  dal  consegnatario  alla  struttura  competente  in
materia di  patrimonio ed  a  quella  competente  in  materia  di
assicurazioni,  per   gli  atti   rientranti   nelle   rispettive
attribuzioni.

3.  Il   consegnatario,  previa   autorizzazione  del   dirigente
competente in  materia di  patrimonio, procede allo scarico dagli
inventari dei beni smarriti.

ARTICOLO 28
(Beni di facile consumo)

1. Costituiscono beni di facile consumo:
a) oggetti  di cancelleria  e  usuali  accessori  del  tavolo  di
   lavoro, buste di archivio, zerbini, cestini, esclusi quelli di
   particolare valore artistico;
b) tende,   plafoniere,  erogatori  di  sapone,  portasciugamani,
   impianti e armadi di rete;
c) oggetti  di vetro, di terracotta e di porcellana, ad eccezione
   degli oggetti di pregio e di valore artistico, degli specchi e
   dei servizi completi di vasellame e cristalleria;
d) software    di  valore  inferiore  a  euro  500,00,  accessori
   informatici, prodotti di consumo ed ogni altro prodotto per il
   quale l'immissione in uso corrisponde al consumo;
e) divise da lavoro ed abbigliamento per la sicurezza;
f) beni con valore inferiore a euro 50,00.

2. I beni di cui al comma 1 non sono inventariati nel registro di
cui all'articolo  23 e sono annotati in un apposito elenco ad uso
interno  finalizzato   alla  programmazione  degli  acquisti;  le
modalità di  tenuta dell'elenco  sono definite  in apposito atto
del dirigente competente in materia di patrimonio.

3. Il  consegnatario compila la bolla di presa in carico dei beni
di facile  consumo direttamente  acquistati o ricevuti dal centro
direzionale ed  invia copia all'ufficio magazzino, se i beni sono
trasmessi da  quest'ultimo, oppure  all'ufficio  competente  alla
liquidazione  della   spesa  se  i  beni  sono  stati  consegnati
direttamente dalle ditte fornitrici.

4. Con  apposito atto  del dirigente  competente  in  materia  di
patrimonio possono essere individuati eventuali altri beni che in
relazione alla  loro natura  ed  al  loro  rapido  consumo  od  a
particolari  circostanze  sono  da  considerare  beni  di  facile
consumo.

ARTICOLO 29
(Inventariazione  dei   beni  delle   biblioteche  della   Giunta
regionale )

1. Elemento base di inventariazione per la biblioteca è l'unità
documentaria.

2. Per unità documentaria si intende:
a) il  singolo libro  o pubblicazione,  su qualsiasi  supporto si
   trovi;
b) il periodico, inteso per annata;
c) il CD-ROM, inteso per annata;
d) la  risorsa elettronica,  quando si  possa  dar  corso  ad  un
   processo di downloading.

3. Costituiscono  beni di  facile consumo, e pertanto non vengono
inventariati, i  quotidiani ed  i singoli numeri di periodici non
in abbonamento.

4. Il valore d'inventario è dato:
a) per  i libri  e le  pubblicazioni, dal  prezzo di  copertina o
   dall'effettivo costo, se diverso;
b) per  i periodici  in abbonamento,  dal costo dell'abbonamento;
   per il BURT si procede all'inventariazione della sola raccolta
   presente presso  la biblioteca ed il valore attribuito è pari
   al prezzo  di copertina  maggiorato  dell'eventuale  costo  di
   rilegatura;
c) per  le collezioni  annuali eventualmente conservate presso le
   strutture di  massima dimensione e gli altri uffici regionali,
   che sono  inventariate solo  se rilegate, dal solo costo della
   rilegatura;
d) per  le pubblicazioni  regionali prive di prezzo, dal costo di
   realizzazione;
e) per  i libri ricevuti in dono, dal prezzo di copertina oppure,
   in mancanza, dal prezzo simbolico di euro 1,00.

5. Tutti  gli abbonamenti  sono  attivati  dalla  biblioteca  che
provvede  all'inventariazione   prima  della   distribuzione  del
materiale.

6. Consegnatario  della biblioteca e responsabile della stessa è
il dirigente responsabile della struttura organizzativa nelle cui
attribuzioni essa  è compresa;  per gli  adempimenti relativi ai
beni assegnati alle singole strutture egli si avvale di referenti
individuati in ciascuna direzione generale.

7. Il  dirigente  responsabile  della  biblioteca  provvede  alla
individuazione dei  materiali di  scarto della  propria  sede  ed
all'approvazione delle  proposte di scarto avanzate dai referenti
individuati in  ciascuna direzione  generale; provvede, di regola
con cadenza  annuale,  all'invio  alla  struttura  competente  in
materia di patrimonio dell'elenco completo del materiale ritenuto
fuori uso,  nonché dell'elenco del materiale smarrito o mancante
corredato delle  apposite denunce; la trasmissione dell'elenco ha
valore  di   dichiarazione  di   accertamento  di   fuori  uso  e
sostituisce la procedura di cui all'articolo 31.

8. Con  regolamento interno  della biblioteca  è disciplinato il
prestito dei  libri, la  loro eventuale  mancata  restituzione  e
quant'altro non previsto nel presente regolamento.

Capo III
Dichiarazione di  fuori uso  e scarico dei beni mobili. Procedure
di alienazione dei beni mobili

ARTICOLO 30
(Fuori uso )

1. In  relazione a  quanto previsto  dall'articolo 29 della legge
regionale ai  fini della  dichiarazione di  fuori  uso  dei  beni
mobili, perde efficienza funzionale:

a) il bene rotto, danneggiato e non convenientemente riparabile;
b) il  bene che,  per le  dimensioni o  struttura  o  funzioni  o
   componenti o  materiali di costruzione, non trova collocazione
   nell'ambito dell'attuale fabbisogno regionale;
c) il  bene non  conforme alle  vigenti normative  in materia  di
   sicurezza e di antinfortunistica;
d) la  macchina, l'attrezzatura,  lo strumento  ed in generale il
   bene con tecnologia obsoleta;
e) la  macchina, l'attrezzatura,  lo strumento  ed in generale il
   bene    strumentale     a    funzioni    non    più    svolte
   dall'amministrazione regionale.

ARTICOLO 31
(Procedura per la dichiarazione di fuori uso)

1. Il  consegnatario propone alla struttura competente in materia
di patrimonio i beni da dichiarare fuori uso inviando almeno ogni
sei mesi  un elenco  in duplice  copia dei  beni mobili in carico
divenuti inutili e inservibili; l'elenco indica:

a) il valore di inventario;
b) lo stato di conservazione;
c) l'eventuale  sussistenza delle  condizioni per  l'applicazione
   dell'articolo 32.

2. L'accertamento  della condizione di fuori uso è effettuato da
apposita commissione  previo  sopralluogo  da  effettuarsi  entro
trenta giorni  dal ricevimento della proposta; del sopralluogo la
commissione  redige   dettagliato  verbale,  che  costituisce  il
presupposto per la dichiarazione di fuori uso e per la successiva
destinazione del bene.

3. La  commissione di  cui al  comma 2,  di norma composta da tre
membri  effettivi   e  da   due  supplenti,  è  individuata  con
provvedimento del  dirigente competente  in materia di patrimonio
ed è  composta da  personale assegnato alle strutture competenti
in materia  di patrimonio, di forniture e di servizi generali; in
caso di  beni di particolare natura o caratteristiche tecniche la
commissione può  essere integrata  con  personale  di  specifica
competenza.

4. Con  atto del  dirigente competente in materia di patrimonio i
beni per  i quali  è avvenuto  l'accertamento di  cui al comma 2
vengono dichiarati fuori uso; contestualmente, gli stessi vengono
avviati alla pubblica discarica oppure ceduti con le procedure di
cui all'articolo 32.

5. Per  gli automezzi  la procedura  di fuori  uso è  effettuata
dalla struttura  competente in  materia, che  provvede ad inviare
alla struttura  competente in  materia di patrimonio l'elenco dei
mezzi per i quali deve essere effettuato lo scarico.

6. Per i beni informatici il consegnatario formalizza la proposta
di fuori  uso effettuata  dall'esperto dei sistemi informativi in
servizio presso ciascuna direzione generale.

ARTICOLO 32
(Cessione dei beni dichiarati fuori uso)

1. I  beni  dichiarati  fuori  uso,  ma  ancora  suscettibili  di
utilizzazione,  possono   essere  ceduti  gratuitamente  ad  enti
pubblici, organizzazioni di volontariato o ad enti, associazioni,
fondazioni che  perseguono senza  scopo  di  lucro  finalità  di
pubblico interesse.

2. I  beni che  presentano un  residuo valore  economico  possono
essere alienati  a terzi,  di norma  tramite  trattativa  privata
plurima,  al   prezzo  di   mercato;  per  beni  con  particolari
caratteristiche o  per motivi  di economicità, qualora il valore
di stima  del bene  sia pari o inferiore ad euro 1.000,00 si può
procedere all'alienazione tramite trattativa diretta.

3. Nei  casi di  particolare valore del bene, e ogni qualvolta lo
ritenga  opportuno,   il  dirigente   competente  in  materia  di
patrimonio  può   disporre  l'alienazione  mediante  offerta  al
pubblico; il  prezzo a  base di  gara è  fissato sulla  base del
valore attuale del bene, se determinabile, ovvero mediante stima.

4. È  ammessa altresì la cessione dei beni dichiarati fuori uso
in conto  prezzo di  altro bene  mobile che si intende acquisire,
con espressa  indicazione del  prezzo di cessione; la cessione al
fornitore è  ammessa anche  nel caso in cui, pur non attribuendo
alcun valore  al bene  ceduto, consenta comunque un risparmio per
lo smaltimento dello stesso.

5. Il  consegnatario, sulla base dell'atto di cui all'articolo 31
comma 4,  procede alla consegna dei beni al soggetto destinatario
o all'acquirente  ed effettua  lo scarico  degli stessi  beni  ai
sensi dell'articolo 25.

6. La  consegna del  bene  deve  risultare  da  apposito  verbale
redatto in  triplice esemplare:  uno è  trasmesso alla struttura
competente  in  materia  di  patrimonio,  uno  è  consegnato  al
soggetto assegnatario ed il terzo viene conservato presso la sede
inventariale.

ARTICOLO 33
(Comodato )

1. I  beni mobili  appartenenti al  patrimonio regionale  possono
essere oggetto  di  comodato  a  favore  di  terzi  quando  siano
strumentali all'esercizio  di funzioni  destinate a soddisfare un
interesse pubblico regionale.

2. Al  comodato si applicano le disposizioni di cui agli articoli
1803 e seguenti del codice civile.

3. Il  decreto che  approva lo schema di contratto di comodato è
predisposto dal  dirigente responsabile  della struttura cui sono
assegnati i  beni, previo  parere della  struttura competente  in
materia di  patrimonio; Il dirigente responsabile della struttura
che ha  in gestione  i beni oggetto di comodato provvede altresì
alla stipula del relativo contratto.

4. Il  consegnatario provvede  all'annotazione del  contratto  di
comodato sul  registro di cui all'articolo 23 ed all'invio di una
copia del  contratto alla  struttura  competente  in  materia  di
patrimonio.

TITOLO V
Acquisizione dei beni

Capo I
Acquisto di beni immobili

ARTICOLO 34
(Modalità procedurali per l'acquisto di beni immobili)

1. Nel  caso in  cui si  proceda all'acquisto  di beni immobili a
seguito di bando pubblico con finalità esplorativa, il dirigente
competente in  materia di patrimonio dispone la pubblicazione del
suddetto bando  in forma integrale sul BURT e per estratto su due
quotidiani, da  individuarsi in  relazione alla  loro  diffusione
nella zona richiesta per l'ubicazione dell'immobile; il dirigente
può attuare ulteriori forme di pubblicità.

2. Il bando di cui al comma 1 deve indicare:
a) l'ubicazione dell'immobile;
b) le caratteristiche tecniche e funzionali richieste;
c) le modalità di presentazione dell'offerta;
d) l'indicazione  dei criteri  in base  ai quali è effettuata la
   scelta;
e) ogni  altra indicazione  relativa ad  adempimenti connessi  al
   procedimento di acquisto.

3. Nel caso si proceda all'acquisto di beni immobili a trattativa
privata, il  dirigente competente  in materia  di patrimonio,  in
collaborazione  con   le  strutture   organizzative   interessate
all'acquisizione,    provvede     ai    necessari     adempimenti
amministrativi e stipula i contratti di acquisto.

4. Restano  comunque salve le diverse modalità per l'acquisto di
beni immobili previste da specifiche norme.

ARTICOLO 35
(Permute )

1. Il  dirigente competente  in materia  di patrimonio provvede a
dare inizio  al procedimento  relativo alla  permuta di  beni del
patrimonio regionale di cui all'articolo 8 della legge regionale,
sia su  istanza di  parte  sia  d'ufficio,  anche  a  seguito  di
specifica  proposta  della  struttura  regionale  interessata  in
rapporto alla natura dei beni.

2. L'istanza e la proposta contengono:
a) gli  elementi identificativi  dei beni offerti in permuta e la
   loro consistenza;
b) gli elementi identificativi dei beni richiesti in permuta e la
   loro consistenza.

3. Il  dirigente competente in materia di patrimonio, anche sulla
base di  pareri di  altre strutture regionali interessate o degli
enti competenti  in relazione alle finalità della permuta ovvero
interessati alla  stessa, verifica  le condizioni  necessarie per
procedere alla permuta.

4. Nel  caso in  cui la  permuta riguardi  beni  appartenenti  al
patrimonio agricolo  forestale è  obbligatorio il  parere  della
struttura regionale  competente  in  materia,  nonché  dell'ente
competente ai sensi della l.r. 39/2000.

Capo II
Donazioni e altre liberalità

ARTICOLO 36
(Donazioni e altre liberalità)

1. Al  fine di una completa valutazione della convenienza e della
opportunità di  procedere all'accettazione  di donazioni o altre
liberalità in  favore della  Regione ai  sensi dell'articolo  10
della legge  regionale, il  dirigente competente  in  materia  di
patrimonio acquisisce  il parere  delle  strutture  organizzative
regionali interessate al bene oggetto della liberalità.

TITOLO VI
Valorizzazione del patrimonio immobiliare

Capo I
Valorizzazione del patrimonio immobiliare

ARTICOLO 37
(Piano d'intervento sul patrimonio immobiliare )

1. Ai  fini della  predisposizione del  piano di  intervento  sul
patrimonio  immobiliare   di  cui  all'articolo  11  della  legge
regionale, la  struttura  competente  in  materia  di  patrimonio
elabora in  via preliminare  uno studio per individuare il quadro
dei bisogni  e delle  esigenze  ed  identificare  gli  interventi
necessari al loro soddisfacimento.

2. Sulla  base dello  studio di  cui  al  comma  1  la  struttura
competente in materia di patrimonio redige un piano di intervento
sul patrimonio  immobiliare che  indica, relativamente  a ciascun
intervento:

a) la localizzazione dell'intervento;
b) la finalità e gli obiettivi dell'intervento;
c) l'identificativo dell'immobile;
d) la    tipologia    di  intervento  nonché  la  sua  eventuale
   suddivisione in lotti funzionali;
e) la stima dei costi dell'intervento ed i tempi di attuazione;
f) le priorità.

3. Il  piano e  l'aggiornamento dello stesso sono approvati dalla
Giunta regionale  ogni anno  prima dell'approvazione del bilancio
di previsione e sono pubblicati integralmente sul BURT.

ARTICOLO 38
(Progetti di miglioramento e valorizzazione dei beni)

1. I  progetti di miglioramento e di valorizzazione dei beni sono
elaborati conformemente  alle norme  ed agli istituti applicabili
ai fini  del perseguimento  di obiettivi di risparmio della spesa
pubblica e  della migliore  utilizzazione del  bene, nel rispetto
dei principi  generali di  trasparenza, imparzialità ed apertura
al mercato.

TITOLO VII
Utilizzazione dei beni del demanio e del patrimonio regionale

Capo I
Autorizzazioni e concessione amministrative all'uso dei beni

Sezione I
Autorizzazioni all'uso dei beni

ARTICOLO 39
(Autorizzazioni all'uso dei beni)

1.  Il   dirigente  competente  in  materia  di  patrimonio  può
autorizzare, su  richiesta  motivata  del  soggetto  interessato,
l'uso eccezionale e temporaneo di un bene appartenente al demanio
o al  patrimonio  indisponibile  regionale  per  un  periodo  non
superiore ad un anno.

2. L'autorizzazione contiene, in particolare:
a) l'esatta indicazione del bene o della porzione oggetto di uso;
b) il periodo temporale di validità;
c) l'uso per il quale è rilasciata l'autorizzazione;
d) l'indicazione  del soggetto responsabile per eventuali danni a
   terzi durante l'uso o a causa di esso.

3. Per  l'autorizzazione all'uso  il corrispettivo  richiesto  è
commisurato al fine e alla durata della autorizzazione stessa.

4. In casi eccezionali ed adeguatamente motivati il corrispettivo
può essere  fissato in misura pari al canone ricognitorio di cui
all'articolo 44.

5. L'autorizzazione all'uso di durata inferiore a trenta giorni e
non finalizzata  a scopo  di lucro può essere rilasciata anche a
TITOLO gratuito.

6. Le disposizioni di cui al presente articolo si applicano anche
in caso  di autorizzazione  per fotografie,  riprese, filmati; in
tali ipotesi  copia del  prodotto  finale  ottenuto  deve  essere
consegnata alla struttura competente in materia di patrimonio.

Sezione II
Concessioni amministrative all'uso dei beni

ARTICOLO 40
(Concessioni amministrative all'uso dei beni)

1.  L'uso  di  beni  appartenenti  al  demanio  o  al  patrimonio
indisponibile può  essere consentito,  purché  non  pregiudichi
stabilmente  la  destinazione  pubblica  del  bene,  mediante  il
rilascio di concessioni amministrative all'uso.

2. Fatte  salve le  diverse disposizioni  di legge,  al  rilascio
delle concessioni  provvede la struttura competente in materia di
patrimonio.

3. Con  l'atto di  concessione del  bene è  approvato  anche  il
relativo disciplinare che contiene, in particolare:

a) il  nome o l'esatta ragione sociale del concessionario e tutti
   i dati  ad esso  relativi quali  il codice  fiscale, il legale
   rappresentante, la sede legale;
b) l'esatta  individuazione del  bene o  della porzione  di  esso
   oggetto  della   concessione,  completa  degli  identificativi
   catastali,  della   superficie,  del  numero  dei  vani  e  di
   eventuali ulteriori elementi utili;
c) l'uso per il quale è rilasciata la concessione;
d) la durata della concessione;
e) il  canone determinato  secondo i  criteri di cui all'articolo
   43;
f) tutte  le altre  condizioni che  regolano l'uso del bene ed in
   particolare quelle  riguardanti la  cauzione, la manutenzione,
   il pagamento  dell'imposta comunale  sugli  immobili  e  delle
   spese dell'atto,  comprese quelle  di bollo e di registrazione
   che di regola sono poste a carico del concessionario;
g) i    casi  di  decadenza  e  revoca  secondo  quando  previsto
   dall'articolo 13 della legge regionale.

4. Al  disciplinare è allegata l'individuazione planimetrica dei
beni dati in concessione.

5. Fermo  restando il  generale  divieto  di  subconcessione,  il
disciplinare può  contenere  l'autorizzazione  all'utilizzo  del
bene o  di porzione dello stesso da parte di soggetti diversi dal
concessionario, nei  casi in cui ciò sia finalizzato al migliore
soddisfacimento dell'interesse pubblico.

ARTICOLO 41
(Scelta del concessionario)

1. Salvo quanto previsto ai commi 2 e 3, per l'assegnazione di un
bene in regime di concessione si procede mediante avviso pubblico
che contiene, in particolare:
a) gli elementi identificativi del bene;
b) le finalità della gestione;
c) la durata della concessione;
d) le condizioni d'uso;
e) il canone richiesto;
f) i  criteri di  individuazione del  concessionario tenuto conto
   delle caratteristiche del bene;
g) ogni    altro    elemento  utile  al  fine  del  perseguimento
   dell'interesse pubblico.

2. Per l'assegnazione di un bene in regime di concessione si può
procedere ad  una assegnazione  diretta quando  il concessionario
sia un  ente locale  o un  ente pubblico  senza scopo  di  lucro,
ovvero in  particolari situazioni  debitamente motivate  in  cui,
tenuto conto  della specificità  del bene,  l'interesse pubblico
possa essere perseguito da un unico soggetto.

3. Si  può altresì  procedere all'assegnazione diretta del bene
qualora sia  stata esperita  senza esito  la procedura  di cui al
comma 1, per almeno due volte.

ARTICOLO 42
(Durata della concessione)

1. Salvo  quanto indicato  ai  commi  2  e  3,  la  durata  delle
concessioni è stabilita, di norma, come segue:

a) quattro   anni    per  gli  immobili  adibiti  ad  uso  civile
   abitazione;
b) sei  anni per gli immobili adibiti ad uso diverso dalla civile
   abitazione;
c) nove   anni  per  gli  immobili  adibiti  ad  uso  ristorante,
   attività alberghiera o agro-silvo-pastorale.

2. Possono  essere rilasciate  concessioni di  durata inferiore a
quanto  indicato   al  comma   1  per   motivate   esigenze   del
concessionario o dell'amministrazione concedente.

3.  Qualora   ricorrano   circostanze   eccezionali   ovvero   il
concessionario si  impegni ad  eseguire  lavori  di  manutenzione
straordinaria o  di riqualificazione  del bene  la  durata  della
concessione può  essere maggiore  di quella indicata al comma 1,
ma comunque non superiore ai venti anni.

4. In  nessun caso  può essere  previsto il rinnovo tacito della
concessione  né   la  proroga   della  scadenza   della   stessa
concessione.

5. L'eventuale richiesta di rinnovo della concessione deve essere
inoltrata alla  competente struttura  almeno sei mesi prima della
scadenza.

ARTICOLO 43
(Determinazione del canone di concessione)

1. Per  la concessione di unità immobiliare adibita a uso civile
abitazione ed ove la stessa costituisca abitazione principale del
concessionario il  canone è  di norma  definito sulla  base  dei
criteri di cui all'articolo 53.

2. Per  la concessione  di  unità  immobiliari  adibite  ad  uso
diverso  dalla   civile  abitazione  ovvero  per  quelle  ad  uso
abitativo non  principale il canone è determinato sulla base dei
criteri definiti all'articolo 54.

3. La concessione può essere rilasciata dietro corresponsione di
un canone ricognitorio:

a) nel  caso in  cui il  concessionario sia  un ente funzionale o
   strumentale della  Regione ed  utilizzi l'immobile  per le sue
   finalità istituzionali;
b) in   casi  eccezionali,  debitamente  motivati,  allorchè  il
   concessionario non  persegua finalità  di lucro,  svolga  una
   attività di  interesse pubblico,  o si  assuma l'onere  della
   valorizzazione del bene.

ARTICOLO 44
(Canone ricognitorio)

1. Il  canone ricognitorio  annuo è fissato in euro 180,00. Tale
importo può  essere aggiornato,  ogni tre  anni,  con  atto  del
dirigente competente  in materia di patrimonio, in relazione alle
mutate condizioni economico-finanziarie generali.

2. L'applicazione di un canone di concessione ridotto rispetto al
canone di  cui al  comma 1  deve essere espressamente richiesta e
motivata dal concessionario all'atto dell'istanza di concessione.

ARTICOLO 45
(Manutenzione e opere)

1. Il  concessionario è  tenuto,  di  norma,  alla  manutenzione
ordinaria e  straordinaria del  bene per  tutta la  durata  della
concessione.

2. In caso di sopravvenuta necessità, durante la concessione, di
interventi  di   manutenzione  straordinaria   dovuti  ad  eventi
eccezionali o  calamitosi,  l'amministrazione  concedente  ed  il
concessionario concordano,  caso per caso, i tempi e le modalità
della loro esecuzione nonché l'assunzione dei relativi oneri.

3.  Gli   interventi  di  manutenzione  straordinaria,  eventuali
migliorie   ed    innovazioni   devono   essere   preventivamente
autorizzati dall'amministrazione  concedente; l'autorizzazione è
subordinata al  rispetto della  normativa vigente  in materia  di
governo del  territorio e  di sicurezza  sui luoghi  di lavoro ed
all'impegno del  concessionario a  sollevare l'amministrazione da
ogni responsabilità  per  danni  derivanti  dall'esecuzione  dei
lavori o per causa di essi.

4. In  caso sia  autorizzata  la  realizzazione  di  migliorie  o
innovazioni che  comportino un effettivo incremento di valore del
bene in  concessione e  non siano  esclusivamente finalizzate  ad
miglior godimento  del bene  stesso da  parte del concessionario,
l'amministrazione concedente  può riconoscere  lo  scomputo  dal
canone  di   concessione  del  valore  documentato  delle  stesse
migliorie od innovazioni, o di parte di esso.

ARTICOLO 46
(Costituzione di diritti reali)

1. Alla  costituzione di  diritti reali  a favore di terzi di cui
all'articolo 15  della legge  si procede  mediante il rilascio di
una concessione  amministrativa di  durata comunque non superiore
ai venti anni.

2. Il  canone complessivo  della concessione  è calcolato  sulla
base del  valore del  corrispondente diritto  reale ridotto di un
quinto; il  canone è  corrisposto in  unica  soluzione  all'atto
della sottoscrizione del relativo disciplinare.

3. Alle  concessioni di cui al presente articolo non si applicano
le disposizioni di cui agli articoli 47 e 48.

4. La costituzione di diritti reali di cui all'articolo 15, comma
4 della  legge è effettuata nei soli casi in cui in cui essa sia
in favore di una pluralità di soggetti.

ARTICOLO 47
(Cauzione)

1. A  garanzia del pagamento del canone e dei danni eventualmente
causati  all'immobile,  a  pena  di  decadenza  è  richiesta  al
concessionario  la   costituzione  di   un  deposito   cauzionale
consistente nel versamento di una somma pari a:

a) due  mensilità del  canone, ove  il bene  sia adibito  ad uso
   civile abitazione;
b) sei  mensilità del  canone, per  i  beni  utilizzati  a  fini
   agricoli e forestali;
c) dodici mensilità del canone, in caso di uso diverso da quello
   indicato alle lettere a) e b).

2. Il  deposito cauzionale è infruttifero ed è restituito, dopo
le verifiche  relative allo  stato del  bene,  al  termine  della
concessione.

3. In  caso di  rinnovo della concessione ad un diverso canone il
deposito cauzionale deve essere ad esso adeguato.

4. Il  deposito cauzionale  può essere costituito anche mediante
fideiussione bancaria  o assicurativa di importo pari a quello di
cui al comma 1 e di durata pari alla durata della concessione.

5. L'amministrazione  concedente ha facoltà di non richiedere il
deposito cauzionale ai soggetti di cui all'articolo 41, comma 2.

ARTICOLO 48
(Assicurazione)

1. Per  il rilascio  di concessione  di immobile  adibito ad  uso
diverso da  quello abitativo  il concessionario  è  tenuto  alla
stipula di  una polizza  assicurativa, per  il valore del bene, a
copertura dei  rischi di  incendio, scoppio  e fulmine  di durata
pari alla  durata della concessione; la polizza assicurativa deve
essere consegnata  all'atto della sottoscrizione del disciplinare
di concessione.

2.  I   concessionari  dei  terreni  appartenenti  al  patrimonio
agricolo forestale sono, di norma, esclusi dall'obbligo di cui al
comma 1.

ARTICOLO 49
(Decadenza e revoca)

1. Nel caso si verifichino situazioni che determinano la revoca o
la decadenza  di una  concessione, di  ciò viene  data  motivata
comunicazione al  concessionario mediante raccomandata con avviso
di ricevimento.

2. La  comunicazione può  contenere anche l'invito a far cessare
le  cause  che  possono  determinare  la  revoca  o  ad  eseguire
specifici atti entro un termine predeterminato; al concessionario
è assegnato un termine non inferiore a trenta giorni per inviare
le proprie controdeduzioni.

Sezione III
Autorizzazioni e  concessioni all'uso  dei beni  appartenenti  al
patrimonio agricolo - forestale regionale

ARTICOLO 50
(Autorizzazioni e  concessioni amministrative  all'uso  dei  beni
appartenenti al patrimonio agricolo- forestale regionale )

1. L'uso  eccezionale e  temporaneo di  un bene  appartenente  al
patrimonio agricolo-forestale  regionale può  essere autorizzato
ai sensi dell'articolo 39.

2. I  beni appartenenti  al patrimonio agricolo-forestale possono
essere concessi  in uso,  nel rispetto delle disposizioni dettate
dall'articolo  40,   con  atto   dell'ente  competente  ai  sensi
dell'articolo 26 della l.r. 39/2000.

3. È  facoltà dell'ente competente, in deroga a quanto previsto
dall'articolo 41, comma 3, procedere all'assegnazione diretta del
bene in  concessione qualora  sia stata  esperita senza esito per
almeno una  volta la procedura di cui all'articolo 41, comma 1, e
qualora  sussistano   particolari  esigenze  di  celerità  della
procedura  in   relazione  alla  natura  del  bene  ed  alla  sua
utilizzazione.

4. Il  disciplinare  di  concessione  dei  beni  contiene  quanto
indicato all'articolo 40, comma 3, ed in particolare:

a) l'uso  cui è destinato il bene in concessione, in conformità
   con quanto indicato nell'eventuale bando di assegnazione e nel
   rispetto delle  finalità perseguite  nell'amministrazione del
   patrimonio  agricolo   forestale  regionale,   come   indicate
   all'articolo 27 della l.r. 39/2000;
b) l'ammontare  del canone  di concessione,  calcolato secondo le
   disposizioni della  vigente  normativa  anche  sulla  base  di
   perizie tecnico  estimative; per  attività che  rivestono  un
   rilevante interesse  pubblico e  che non  perseguono  fini  di
   lucro, può  essere  consentito  il  pagamento  di  un  canone
   ridotto  determinato   dall'ente  competente,  in  misura  non
   inferiore al canone determinato ai sensi dell'articolo 44.

5. Il  disciplinare di  concessione è adottato in conformità di
un disciplinare-tipo  che contiene  in particolare  gli  obblighi
specifici  del   concessionario  determinati   in  rapporto  alla
specialità del  bene; il disciplinare tipo è approvato con atto
del dirigente  regionale responsabile  della struttura competente
in   materia    di   patrimonio    agricolo    forestale;    fino
all'approvazione  del   disciplinare  tipo  gli  enti  competenti
provvedono  al   rilascio  delle   concessioni   in   base   alle
disposizioni di cui all'articolo 40.

6. Fermo  restando quanto  disposto all'articolo 45, comma 4, per
migliorie e/o  innovazioni, l'ente  competente può  disporre  su
richiesta  del   concessionario  lo   scomputo  dal   canone   di
concessione fino  ad un  importo massimo  pari al 80 per cento di
quest'ultimo, per  il periodo  di tempo  necessario  al  recupero
delle somme  investite, ma  non superiore  al termine  di  durata
della  concessione;   nel  caso   in  cui   alla  scadenza  della
concessione tale  importo non sia stato completamente recuperato,
l'ente competente  può concedere  il rinnovo della concessione e
applicare, sul  nuovo canone  concessivo, un ulteriore periodo di
scomputo; gli  importi delle  migliorie effettuate con contributo
pubblico possono  essere oggetto di scomputo solo per la parte di
costo effettivamente a carico del concessionario.

7. I lavori effettuati dall'amministrazione concedente in accordo
con il  concessionario possono  comportare una  rivalutazione del
canone.

Capo II
Ttutela  dei   beni  appartenenti  al  demanio  e  al  patrimonio
indisponibile

ARTICOLO 51
(Procedura per la tutela dei beni)

1. Nel  caso di accertata necessità di azioni in difesa dei beni
appartenenti al  demanio e al patrimonio indisponibile regionale,
il dirigente  competente in  materia  di  patrimonio  diffida  il
contravventore a  cessare il  comportamento  che  ha  indotto  la
necessità dell'azione  ed eventualmente  a ripristinare lo stato
dei luoghi.

2. L'atto  di diffida,  contenente l'indicazione degli interventi
necessari ai  fini della  rimessa in  pristino e i tempi indicati
per la loro realizzazione, è inviato all'interessato con lettera
raccomandata con ricevuta di ritorno.

3.  L'interessato,  entro  trenta  giorni  dalla  data  di  invio
dell'atto  di   cui  al  comma  2,  può  presentare  le  proprie
controdeduzioni;  decorso   inutilmente  detto   termine,  l'atto
diviene esecutivo e l'interessato deve provvedere nei tempi e nei
modi indicati.

4. Qualora  l'interessato non  provveda  nei  tempi  e  nei  modi
indicati   l'amministrazione    regionale   può    eseguire   il
provvedimento in  via di autotutela, mediante proprio personale o
richiedendo l'intervento della forza pubblica.

5. Le  spese sostenute per porre in essere le attività materiali
necessarie per  la tutela  dei beni sono interamente a carico del
contravventore.

6.   In casi  particolari di  urgenza e necessità, il termine di
cui al comma 3 è ridotto di un terzo.

7. L'amministrazione regionale ha comunque diritto ad intervenire
immediatamente, anche in assenza di diffida, al fine di eliminare
situazioni di  pericolo, addebitando  all'interessato i  relativi
oneri.

Capo III
Locazioni e fitti dei beni appartenenti al patrimonio disponibile

ARTICOLO 52
(Locazioni)

1. L'uso  dei beni  appartenenti al  patrimonio disponibile  può
essere consentito  mediante stipula  di contratti  di  locazione,
affitto, affittanza  agraria, secondo  la natura  dei beni  e  la
normativa vigente in materia.

2. All'approvazione  dei contratti  di cui al comma 1 e alla loro
stipula  provvede   il  dirigente   competente  in   materia   di
patrimonio.

ARTICOLO 53
(Durata e  canone dei  contratti di locazione di immobili adibiti
ad uso civile abitazione)

1.  Salvo  motivate  eccezioni,  ai  contratti  di  locazione  di
immobili adibiti  ad uso  civile abitazione soggetti alla legge 9
dicembre 1998,  n. 431 (Disciplina delle locazioni e del rilascio
degli immobili  adibiti ad  uso abitativo)  si applica  la durata
prevista dall'articolo  2, comma 1, della medesima legge, ove gli
stessi costituiscano abitazione principale del locatario.

2. Il  canone è determinato sulla base di quanto stabilito dalla
l. 431/1998,  tenendo  conto  in  particolare  della  durata  del
contratto,  della   finalità  della  locazione  e  di  eventuali
clausole accessorie.

ARTICOLO 54
(Durata e  canone dei  contratti di locazione di immobili adibiti
ad uso diverso dalla civile abitazione)

1. Ai  contratti  di  locazione  per  uso  diverso  dalla  civile
abitazione, agli  affitti ed alle affittanze agrarie si applicano
le disposizioni di legge vigenti per le singole fattispecie.

2. Salvo motivate eccezioni, la durata dei contratti di locazione
è la seguente:

a) sei  anni per i fabbricati adibiti ad uso diverso dalla civile
   abitazione;
b) nove  anni per fabbricati adibiti ad uso ristorante, albergo e
   pensione;
c) due anni per orti, resedi, terreni;
d) quindici anni per affittanze agrarie.

3. I  canoni sono  determinati sulla  base dei prezzi correnti di
mercato, tenendo  conto degli  elementi di  cui all'articolo  53,
comma 2.

ARTICOLO 55
(Lavori )

1. Eventuali  lavori che interessino la struttura dell'immobile o
che determinino  comunque un  incremento del  valore dello stesso
possono, se  preventivamente autorizzati  ed eseguiti  a  cura  e
spese del  conduttore, essere  allo stesso  riconosciuti mediante
scomputo parziale o totale del canone annuo di locazione.

2. La  definizione della  tipologia e  dell'importo dei lavori da
riconoscere, nonché  le modalità  dello scomputo, sono definite
con specifico atto di natura contrattuale.

ARTICOLO 56
(Cauzione )

1. Ai contratti di locazione di cui al presente capo si applicano
le disposizioni di cui all'articolo 47 relative alla cauzione, in
quanto compatibili con la normativa vigente.

ARTICOLO 57
(Scelta del conduttore)

1. Nella  locazione di  immobili adibiti ad uso civile abitazione
soggetti  alla   l.  431/1998   di  cui  all'articolo  53,  della
disponibilità del  bene viene  dato di  regola avviso  pubblico,
contenente in particolare:

a) gli elementi identificativi del bene;
b) il canone;
c) le principali condizioni cui la locazione è soggetta;
d) i  criteri per  l'assegnazione, che  devono  tener  conto  dei
   seguenti elementi:
   1) composizione del nucleo familiare del richiedente;
   2) intenzione  di formare  un nuovo  nucleo familiare entro un
      tempo assegnato;
   3) condizioni  locative già  in essere  quali lo  sfratto, la
      diffida di  sfratto, il  rapporto fra  reddito  complessivo
      percepito e canone annuo pagato;
   4) rapporto  fra il numero dei componenti del nucleo familiare
      ed  il  numero  di  vani  disponibili  nell'alloggio;  tale
      rapporto   non   può   comunque   superare   l'indice   di
      affollamento di  due persone per vano utile, escludendo dai
      vani utili i servizi, la cucina, i ripostigli, i corridoi e
      gli altri accessori.

2. Nel  caso in  cui più  aspiranti si  trovino in condizioni di
parità, all'assegnazione  degli immobili  di cui  al comma  1 si
procede   mediante    sorteggio;    nel    caso    di    rinuncia
dell'assegnatario all'alloggio  si procede allo scorrimento della
graduatoria.

3. Nella  locazione di  immobili a  canone libero, adibiti ad uso
abitativo o  ad  uso  diverso,  alla  scelta  del  conduttore  si
procede, di  norma, mediante  offerta al  pubblico  preceduta  da
avviso, contenente in particolare:

a) gli elementi identificativi del bene;
b) l'indicazione  della durata  e delle principali clausole della
   locazione;
c) il canone stimato che costituisce base per la gara con offerte
   al rialzo;
d) i tempi ed i modi di presentazione dell'offerta.

4. L'aggiudicazione  degli immobili  di cui  al comma 3 avviene a
favore del soggetto che ha presentato l'offerta più alta.

5. Gli  avvisi di  disponibilità dei  beni sono  pubblicati  sul
BURT; il  dirigente competente  in  materia  di  patrimonio  può
individuare di volta in volta ulteriori forme di pubblicità.

TITOLO VIII
Stime dei  beni. Procedure  di alienazione immobiliare. Dilazioni
di pagamento

Capo I
Stime dei beni

ARTICOLO 58
(Stime dei beni)

1. La  stima dei beni regionali da alienare e da permutare il cui
valore,  determinato   ai  sensi  dell'articolo  21  della  legge
regionale,  sia  inferiore  ad  euro  500.000  è  affidata  alle
strutture  regionali   competenti  in   materia  di   gestione  e
manutenzione del  patrimonio; può  comunque essere  richiesta la
collaborazione di  uffici o  agenzie pubbliche  abilitate a  tale
funzione nel  caso di  beni con particolari caratteristiche o nel
caso di difficoltà oggettive nella determinazione del prezzo.

2. Per  i beni  appartenenti al  patrimonio  regionale,  dati  in
gestione ad enti diversi a norma delle leggi vigenti, la stima è
effettuata   dall'ente    gestore   oppure   dalla   Regione   in
collaborazione  con   quest'ultimo;  la   deliberazione  di   cui
all'articolo 20  della legge  regionale ne  determina modalità e
oneri.

3. La  stima del  bene avviene  nello stato  di fatto  in cui  il
medesimo  si   trova  al  momento  della  perizia;  le  eventuali
migliorie di  cui all'articolo 21, comma 1, della legge regionale
vengono stimate ed indicate a parte.

Capo II
Procedure di alienazione immobiliare

ARTICOLO 59
(Prelazione)

1. Ai  fini dell'esercizio  del diritto  di prelazione, sia per i
beni adibiti  ad uso  abitativo che  per quelli  adibiti  ad  uso
diverso, nei casi previsti dalla legge, il prezzo e le condizioni
di  vendita   vengono  notificate  agli  aventi  diritto  con  le
modalità di  cui agli  articoli 38  e 39  della legge  27 luglio
1978, n. 392 (Disciplina delle locazioni di immobili urbani).

ARTICOLO 60
(Parametri per le detrazioni sul prezzo di stima )

1. Il  prezzo degli  immobili adibiti  ad uso abitativo, nel caso
venga esercitato  il diritto  di prelazione dagli aventi diritto,
può essere  diminuito di  una quota  pari all'1,50 per cento per
ogni anno  intero di occupazione legittima, fino ad un massimo di
venti anni quando ricorrono le condizioni di cui al comma 4.

2. Non  sono computabili  ai fini del calcolo di cui al comma 1 i
periodi di occupazione inferiori ad un anno.

3. Sono  computabili ai  fini del calcolo di cui al comma 1 anche
gli anni  di eventuale occupazione di unità immobiliare diversa,
purché sempre  appartenente al  patrimonio regionale,  quando il
trasferimento sia avvenuto su richiesta della Regione o dell'ente
gestore e per motivi di pubblico interesse.

4. Le  detrazioni di cui al comma 1 si applicano quando ricorrano
le seguenti condizioni:

a) la  detenzione od  occupazione legittima  non  sia  stata  mai
   interrotta;
b) l'immobile  acquistato  costituisca  la  residenza  principale
   dell'acquirente e la sua effettiva abitazione;
c) l'acquirente non sia proprietario di altro immobile adibito ad
   uso abitativo  nel comune in cui il bene si trova o nei comuni
   limitrofi;
d) non  vi sia  in corso  alcun contenzioso tra l'acquirente e la
   Regione con motivazioni comunque attinenti all'immobile.

ARTICOLO 61
(Agevolazioni  economiche   sui  beni  del  patrimonio  agricolo-
forestale regionale )

1.  Hanno   diritto   alle   agevolazioni   economiche   previste
dall'articolo 22,  comma 2  della legge regionale i concessionari
che,  alla   data  dell'approvazione   degli   elenchi   di   cui
all'articolo 20  della legge  regionale, utilizzano  i  beni  per
perseguire le  finalità previste  dall'articolo  27  della  l.r.
39/2000 da almeno cinque anni; il perseguimento di tali finalità
è attestato dall'ente competente.

2. Le agevolazioni economiche sono determinate come segue:
a) imprenditori  agricolo professionali:  prezzo di stima ridotto
   del 30 per cento;
b) cooperative di produzione o di lavoro: prezzo di stima ridotto
   del 30 per cento;
c) concessionari  operanti senza  fine di lucro in campo sociale,
   assistenziale o  scientifico: prezzo  di stima  ridotto del 40
   per cento;
d) soggetti  diversi da quelli indicati alle lettere a), b) e c):
   prezzo di stima ridotto del 15 per cento.

3.  Ai   soggetti  titolari   del  diritto   di  prelazione  sono
riconosciuti in  detrazione gli importi delle spese sostenute per
eventuali opere  di  miglioramento  funzionale  e/o  strutturale,
preventivamente autorizzate  dall'ente competente e adeguatamente
documentate; in  mancanza di  idonea  documentazione  fiscale  il
concessionario  può   presentare  perizia   giurata,   resa   da
professionista abilitato, comprovante il costo della manodopera e
dei materiali  impiegati; le  spese devono  essere ridotte  degli
importi eventualmente già detratti dal canone concessivo.

4. Gli importi delle migliorie effettuate con contributo pubblico
possono essere detratti solo per la parte effettivamente a carico
del concessionario.

ARTICOLO 62
(Offerta al pubblico)

1.  Dell'offerta   di  vendita   di  beni   al  pubblico  di  cui
all'articolo  24   della  legge   regionale  può   essere   data
pubblicità anche  in forme diverse o ulteriori rispetto a quelle
di cui all'articolo 24, comma 3 della legge ove ciò sia ritenuto
opportuno in  relazione al valore o alla natura dei beni posti in
vendita.

2. Nel  giorno e  nell'ora fissata  il  dirigente  competente  in
materia di  patrimonio o  altro funzionario  da esso individuato,
assistito  da   almeno  due   testimoni,  dà   informazione   ai
partecipanti delle  caratteristiche del bene venduto e del prezzo
di stima  dello stesso,  delle modalità  di  formulazione  delle
offerte e  di aggiudicazione  e del  termine per la presentazione
delle offerte.

3.    L'offerta     deve    essere    presentata    personalmente
dall'interessato o  da un  suo rappresentante  munito di apposita
procura da allegare all'offerta stessa.

4. Nel  caso in  cui l'offerente sia una società, l'offerta deve
essere presentata dal legale rappresentante della stessa o da suo
rappresentante munito  di apposita  procura; non  possono  essere
presentate offerte condizionate o per persona da nominare.

5. Le  offerte di  acquisto, al  rialzo sul prezzo di stima, sono
formulate mediante la compilazione di appositi moduli predisposti
dall'amministrazione regionale  e  devono  essere  consegnate  in
busta chiusa entro il termine di tempo assegnato.

6. Scaduto  il termine  assegnato, lette le offerte presentate si
procede all'aggiudicazione provvisoria in favore del soggetto che
ha presentato l'offerta più alta.

7. In  caso di  offerte uguali si procede ad ulteriori offerte al
rialzo da  parte di  chi le ha formulate, fino a quando non resta
un unico offerente.

8. Della seduta di aggiudicazione è redatto apposito verbale.

9.  Alla   aggiudicazione  definitiva   si  procede  in  sede  di
approvazione della  cessione del  bene  e  della  relativa  bozza
contrattuale.

10. Di  norma, con  la deliberazione  di Giunta  regionale di cui
all'articolo  20  della  legge  regionale,  gli  enti  competenti
all'amministrazione del  patrimonio agricolo-forestale  regionale
sono delegati all'attuazione delle procedure di vendita, compresa
la stipulazione dei contratti.

ARTICOLO 63
(Opzione di acquisto da parte degli enti territoriali)

1. Le  offerte di  cui  all'articolo  25  della  legge  regionale
presentate da  parte di  enti territoriali  nel cui territorio si
trovano i beni posti in vendita, devono pervenire tempestivamente
e comunque  almeno venti giorni prima della data stabilita per la
seduta aperta al pubblico.

2.  L'offerta  di  acquisto  è  corredata  dalla  certificazione
dell'avvenuto pagamento  di una  somma pari  al 20  per cento del
prezzo di stima, a TITOLO di caparra.

3. Entro  due mesi  dal pagamento  della somma  di cui al comma 2
l'ente che  ha presentato  l'opzione procede  al versamento di un
ulteriore importo  pari al  20 per  cento del  prezzo di stima, a
TITOLO di anticipazione del prezzo di acquisto, pena la decadenza
dall'aggiudicazione e la perdita della caparra di cui al comma 2.

4. Alla  stipulazione del  contratto di vendita si procede con le
modalità di cui all'articolo 28 della legge regionale.

5. Nel  caso  di  cui  all'articolo  25,  comma  2,  della  legge
regionale l'importo  di cui  al comma  2 è restituito agli altri
enti che hanno presentato l'opzione.

Capo III
Dilazioni di pagamento

ARTICOLO 64
(Dilazioni di pagamento)

1. In  casi eccezionali  e debitamente  motivati  possono  essere
concesse dilazioni  di pagamento  per una  parte  del  prezzo  di
vendita, in  misura comunque  non superiore al 50 per cento dello
stesso per  un periodo massimo di tre anni a decorrere dalla data
di stipula del contratto di compravendita.

2. Il  rimborso del  debito avviene  mediante pagamento di numero
sei  rate   costanti  semestrali   posticipate,  comprensive   di
interessi calcolati  in ragione  di un  tasso annuo pari a quello
applicato dalla  Tesoreria regionale  sulle giacenze  di cassa al
momento della  concessione della rateizzazione, maggiorato di due
punti e cinquanta.

3.  A   garanzia  della  dilazione  di  pagamento  è  depositata
fidejussione bancaria o assicurativa o è iscritta ipoteca legale
per un valore pari al doppio del capitale dovuto.

4. La  garanzia, in  ogni caso,  ha durata pari al debito e resta
invariata nell'importo fino all'integrale pagamento del dovuto.

5.  Il   debitore  è   inoltre  tenuto   a  presentare   polizza
assicurativa contro i rischi di incendio scoppio e fulmine per il
valore dell'immobile  e con  durata almeno pari alla durata della
dilazione.

TITOLO IX
Norme transitorie e finali

Capo I
Norme transitorie finali

ARTICOLO 65
(Disposizioni di prima applicazione)

1. Fino  alla completa  informatizzazione del  registro dei  beni
mobili di  cui all'articolo 23 continuano ad essere utilizzate le
categorie previste  dal manuale di inventariazione di beni mobili
regionali approvato  con  deliberazione  della  Giunta  regionale
n.852 del 21 luglio 1997.

2. Entro  centottanta giorni  dall'entrata in vigore del presente
regolamento il dirigente della struttura competente in materia di
patrimonio provvede alla completa revisione della classificazione
dei beni  appartenenti al  demanio ed  al patrimonio regionale ed
alla loro  assegnazione ad  una delle  categorie  indicate  negli
articoli 3 e 4.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

MARTINI

Firenze, 23 novembre 2005




DEMANIO PATRIMONIO

