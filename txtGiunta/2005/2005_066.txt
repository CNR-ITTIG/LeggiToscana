Disciplina delle  attività di pesca marittima e degli interventi
a sostegno della pesca marittima e dell'acquacoltura.

Il Consiglio Regionale ha approvato il 24.11.2005
Il Presidente  della Giunta  Regionale promulga la seguente legge
regionale:

CAPO I
Disposizioni generali

ARTICOLO 1
(Oggetto della legge e finalità)

1. La presente legge disciplina:
a) gli  interventi di  sostegno e di valorizzazione delle risorse
   ittiche rivolti alle imprese di pesca e di acquacoltura;
b) il rilascio delle licenze di pesca;
c) la    pesca  esercitata  nelle  acque  marittime  territoriali
   antistanti il litorale della regione.

2. Le  politiche  della  Regione  Toscana  in  materia  di  pesca
professionale e  di  acquacoltura  si  ispirano  ai  principi  di
sostenibilità e  responsabilità nei  confronti dell'ambiente  e
dei consumatori ed a tal fine:

a) sostengono   prioritariamente    le  produzioni  sicure  e  di
   qualità;
b) incentivano  la multifunzionalità delle imprese di pesca e di
   acquacoltura;
c) si   avvalgono  della  concertazione  con  le  province  e  le
   associazioni  di   categoria  e   della  consultazione   delle
   istituzioni della ricerca scientifica e delle proprie agenzie;
d) favoriscono    l'autonoma  iniziativa  delle  associazioni  di
   categoria  per   lo  svolgimento  di  attività  di  interesse
   generale sulla base del principio di sussidiarietà.

ARTICOLO 2
(Competenze della regione)

1. Sono riservate alla regione le funzioni concernenti:
a) i  rapporti con  le altre  regioni, con  lo Stato  e  l'Unione
   europea;
b) il  programma regionale  per la  pesca e l'acquacoltura di cui
   all'articolo 7;
c) il riconoscimento del distretto di pesca;
d) gli  interventi di cui all'articolo 6 per i quali il programma
   regionale di  cui all'articolo  7 individua  la necessità  di
   un'attuazione unitaria sul territorio regionale;
e) il rilascio dell'autorizzazione alla pesca a fini scientifici;
f) il  rilascio dell'autorizzazione alla pesca del novellame, del
   bianchetto, del  rossetto e dello zerro di cui all'articolo 18
   commi 3 e 4.

ARTICOLO 3
(Competenze delle province)

1.  È   competenza  delle   province  quanto  non  espressamente
riservato dalla  presente legge alla regione ed alle sue agenzie.
In particolare le province:

a) approvano e trasmettono alla competente struttura della Giunta
   regionale i piani annuali provinciali d'intervento nel settore
   della pesca  e dell'acquacoltura  in armonia con gli indirizzi
   impartiti dal  programma regionale,  nei limiti  delle risorse
   loro rispettivamente destinate dal programma stesso;
b) gestiscono i piani provinciali;
c) esercitano  i controlli  tecnici ed  amministrativi  circa  il
   corretto  impiego   delle  risorse   per  l'attuazione   degli
   interventi previsti dai piani provinciali;
d) rilasciano, nei limiti determinati dal programma regionale, le
   licenze di pesca;
e) trasmettono  alla competente struttura della Giunta regionale,
   entro e  non oltre  il  primo  trimestre  di  ogni  anno,  una
   relazione tecnica e finanziaria sull'attuazione dei rispettivi
   piani, riferita all'anno precedente.

ARTICOLO 4
(Competenze delle agenzie regionali)

1. Conformemente  a quanto  previsto dall'articolo 2, comma 3 del
decreto legislativo  18  maggio  2001,  n.  226  (Orientamento  e
modernizzazione del  settore della  pesca e  dell'acquacoltura, a
norma dell'articolo  7 della  legge 5  marzo 2001, n. 57) recante
l'equiparazione  degli   imprenditori  ittici  agli  imprenditori
agricoli, l'Agenzia regionale per lo sviluppo e l'innovazione nel
settore agricolo  e forestale  (ARSIA) esercita  le competenze di
cui all'articolo  3 della  legge regionale  10 giugno  1993 n. 37
(Istituzione   dell'Agenzia   regionale   per   lo   sviluppo   e
l'innovazione nel  settore agricolo  forestale) applicabili  allo
specifico settore della pesca e dell'acquacoltura.

2. L'Agenzia regionale per la protezione ambientale della Toscana
(ARPAT) esercita  per il  settore della pesca e dell'acquacoltura
le competenze  di cui  all'articolo 8  comma  1  lettera  a4)  ed
all'articolo 8bis  della legge  regionale 18  aprile 1995,  n. 66
(Istituzione dell'Agenzia  regionale per la protezione ambientale
della Toscana).

ARTICOLO 5
(Definizioni)

1. Ai  fini della presente legge e dei suoi regolamenti attuativi
valgono le seguenti definizioni:

a) attività   di  pesca:  ogni  azione  diretta  a  catturare  e
   prelevare organismi  viventi nelle  acque mediante  attrezzi a
   ciò destinati;
b) pesca  marittima:  ogni  azione  diretta  a  catturare  specie
   viventi nelle  acque del  mare territoriale, all'esterno della
   congiungente i punti più foranei delle foci dei fiumi e degli
   sbocchi  in  mare  degli  altri  corsi  d'acqua,  naturali  ed
   artificiali. È considerata ad ogni effetto pesca marittima la
   pesca esercitata  nelle lagune  e nei  bacini di acqua salsa o
   salmastra;
c) pesca costiera:

   1) pesca costiera locale: attività di pesca esercitata a fini
      economici da  terra o  avvalendosi di  navi abilitate  alla
      navigazione entro 6 miglia dalla costa;
   2) piccola  pesca artigianale: attività di pesca esercitata a
      fini economici  con imbarcazioni di lunghezza massima fuori
      tutto, uguale  o inferiore a 12 metri e di stazza inferiore
      alle 10 tonnellate, entro 12 miglia dalla costa;
   3) pesca costiera ravvicinata: attività di pesca esercitata a
      fini economici  con imbarcazioni  a ciò abilitate entro 40
      miglia dalla costa;
   
d) pesca  professionale marittima:  le  attività  di  cattura  e
   prelievo, come definite alla lettera b) esercitate da soggetti
   abilitati  che   svolgono  tale  attività  come  esclusiva  o
   prevalente in termini di reddito;
e) pesca-turismo:  l'attività di cattura e prelievo esercitata a
   fini economici,  da imprenditori ittici singoli o associati in
   imprese  o  cooperative,  con  imbarcazioni  da  pesca  e  con
   l'imbarco  di   persone   diverse   dall'equipaggio   per   lo
   svolgimento di attività turistico-ricreative;
f) pesca  sportiva in  mare: l'attività  di cattura  e  prelievo
   esercitata nel tempo libero, senza fine di lucro;
g) acquacoltura:  insieme delle pratiche volte alla produzione di
   specie animali  e vegetali, in ambiente acquatico, mediante il
   controllo, parziale  o totale,  diretto o indiretto, del ciclo
   di sviluppo degli organismi acquatici;
j) pesca    scientifica:    l'attività  di  cattura  e  prelievo
   esercitata da soggetti abilitati a fini di studio e di ricerca
   scientifica applicata;
k) imprenditore  ittico: chi  esercita un'attività  diretta alla
   cattura o  alla raccolta  di organismi  acquatici in  ambienti
   marini, salmastri  e  dolci  nonché  le  attività  a  queste
   connesse,  ivi   compresa  l'attuazione  degli  interventi  di
   gestione attiva, finalizzati alla valorizzazione produttiva ed
   all'uso sostenibile degli ecosistemi acquatici;
l) associazioni  di categoria:  le  associazioni  rappresentative
   delle cooperative della pesca, le associazioni rappresentative
   degli  acquacoltori,  le  associazioni  rappresentative  degli
   armatori, riconosciute  a livello  nazionale  ed  operanti  in
   Toscana.

CAPO II
Programmazione  degli   interventi  a   sostegno  della  pesca  e
dell'acquacoltura

ARTICOLO 6
(Azioni)

1. Le azioni hanno per oggetto:
a)  il   monitoraggio  e   l'identificazione  dei  fabbisogni  di
   innovazione e di sviluppo del settore;
b) la  ricerca, la  sperimentazione, lo sviluppo tecnologico e la
   divulgazione;
c) la  promozione, la  pubblicità dei  prodotti  e  dei  consumi
   ittici e  la promozione  di nuovi  sbocchi di  mercato per gli
   stessi prodotti;
d) gli  interventi di  miglioramento delle  condizioni di lavoro,
   igiene e sicurezza nel settore;
e) il miglioramento della qualità dei prodotti;
f) gli  interventi di  ristrutturazione, ammodernamento e rinnovo
   della flotta,  l'abbandono definitivo  e  riconversione  delle
   attività di  pesca  e  gli  interventi  di  ristrutturazione,
   ammodernamento e rinnovo degli impianti di acquacoltura;
g) gli  interventi di  ammodernamento, razionalizzazione  e nuova
   realizzazione di  strutture ed infrastrutture di servizio alla
   pesca  ed  all'acquacoltura,  con  particolare  riguardo  alla
   trasformazione e commercializzazione delle produzioni locali;
h) lo  sviluppo della  piccola pesca costiera anche attraverso il
   sostegno alle imprese esercitanti questa tipologia di pesca;
i)  l'incentivazione   delle  attività   di   pesca-turismo   ed
   ittiturismo;
j) l'assistenza e consulenza rivolte alle imprese di pesca e agli
   operatori del settore;
k) la  formazione professionale  indirizzata agli imprenditori ed
   addetti ai settori della pesca e dell'acquacoltura;
l) i  contributi a  parziale copertura  dei danni  a  favore  dei
   pescatori e degli acquacoltori singoli o associati che abbiano
   subito gravi  danni a  seguito  di  calamità  naturali  o  di
   avversità  meteomarine   ovvero   ecologiche   di   carattere
   eccezionale;
m) il  sostegno alla stipula di convenzioni tra soggetti pubblici
   e le  associazioni di  categoria o  le strutture  che ne siano
   unitaria espressione  o consorzi  rappresentativi delle locali
   imprese di pesca volte:

   1) alla   promozione    e  sviluppo  dell'associazionismo  nel
      settore  finalizzato   a  migliorare   la  gestione   delle
      produzioni, migliorarne  l'integrazione con  la complessiva
      filiera agro-alimentare,  la gestione  delle  strutture  di
      servizio alla  pesca ed  all'acquacoltura, il trasferimento
      di  innovazione   alle   imprese,   l'informazione   e   la
      divulgazione;
   2) all'incentivazione  della conversione  delle motorizzazioni
      marine  a   nuove  motorizzazioni   a  più  basso  impatto
      ambientale  con  priorità  per  l'utilizzo  di  carburanti
      derivanti da produzioni agricole;
   3) all'assistenza  nella gestione amministrativa delle imprese
      finalizzata a conseguire la riduzione dei tempi procedurali
      e la semplificazione amministrativa;
   4) alla   messa    a  punto  di  sistemi  di  controllo  e  di
      tracciabilità della filiera ittica;
   5) alla sperimentazione di pratiche di pesca responsabile e di
      attività integrative  del reddito  derivante dalla  pesca,
      con  particolare   riguardo  alle   attività   di   tutela
      dell'ecosistema;
   6) alla tutela e valorizzazione delle produzioni locali;
   7) alla    bonifica  dell'ecosistema  marino  con  particolare
      riferimento al recupero di rifiuti dispersi in mare;
   
n) gli  studi e  le ricerche  inerenti il settore, in particolare
   orientati a:

   1) valutare  la consistenza  delle risorse  biologiche  marine
      interessanti la pesca professionale;
   2) promuovere    innovazioni    tecniche  e  scientifiche  per
      migliorare la  sostenibilità del  prelievo, per migliorare
      la gestione  delle risorse,  la salubrità dei prodotti, la
      loro trasformazione  e commercializzazione,  le  condizioni
      della sicurezza a bordo e l'innovazione aziendale.
   
ARTICOLO 7
(Programma regionale per la pesca e l'acquacoltura)

1. La  Giunta regionale, ai sensi della legge regionale 11 agosto
1999, n. 49 (Norme in materia di programmazione regionale) adotta
e propone  per l'approvazione al Consiglio regionale il programma
regionale per  la pesca  e l'acquacoltura,  di seguito denominato
programma.

2. Il programma dispone l'attuazione delle politiche regionali in
materia di  pesca ed acquacoltura per un periodo corrispondente a
quello del  piano  regionale  di  sviluppo  e  si  coordina,  per
l'acquacoltura, con il programma di sviluppo dell'acquacoltura di
cui all'articolo  4 della  legge regionale  20 marzo  2000 n.  33
(Norme per  lo  sviluppo  dell'acquacoltura  e  della  produzione
ittica).

3. La  Giunta regionale nella redazione del programma tiene conto
degli indirizzi  e delle  proposte espressi  dalla Commissione di
cui all'articolo 9.

4. Per la redazione del programma, la Giunta regionale si avvale,
altresì, delle  agenzie regionali ARPAT ed ARSIA secondo le loro
rispettive competenze.

5. Il  programma, in  coerenza con  il modello analitico previsto
dalla vigente normativa regionale:

a) analizza la situazione del settore in ambito regionale;
b) fissa  gli obbiettivi  che si intendono perseguire ed indica i
   beneficiari, nell'ambito  di quelli  individuati dall'articolo
   8;
c) descrive  le tipologie  di intervento  finanziabili tra quelle
   descritte nell'articolo 6 e ne fissa le priorità;
d) determina  le risorse  complessive da destinare all'attuazione
   del programma,  specificando in  particolare  quelle  relative
   alla sua prima annualità;
e) determina  la  ripartizione  delle  risorse  fra  le  province
   conseguente  alla  definizione  di  oggettivi  criteri  ed  in
   relazione  alle  competenze  loro  trasferite  e  le  relative
   procedure di assegnazione;
f) determina  il livello percentuale di co-finanziamento da parte
   dei beneficiari per le diverse tipologie di intervento;
g) indica   le  fasi  della  procedura  per  attivare  i  diversi
   interventi e le modalità di monitoraggio del programma;
h) definisce  gli eventuali  interventi sanzionatori  e di revoca
   dei finanziamenti;
i) definisce  la tipologia  e le  modalità di controllo circa il
   corretto  impiego   delle  risorse   da  parte   dei  soggetti
   beneficiari pubblici e privati;
j) detta  opportuni indirizzi e direttive alle agenzie regionali,
   in ordine  alle loro  rispettive competenze  nel settore della
   pesca e dell'acquacoltura.

6.  Il   programma  indica  il  quadro  finanziario,  annualmente
aggiornato, in  relazione alle risorse regionali rese disponibili
ed a quelle aggiuntive di provenienza comunitaria e nazionale per
le quali  si prevede  l'iscrizione  nel  bilancio  della  Regione
Toscana.

7. Il  programma, tenendo  conto degli  studi e  ricerche di  cui
all'articolo 6  comma 1 lettera n), può definire le strategie di
intervento  e  le  relative  modalità  di  attuazione  anche  in
riferimento a:

a) limitazioni  temporanee delle  attività  di  pesca  per  aree
   determinate;
b) individuazione  di aree  marine e  di aree  interne in cui sia
   possibile esercitare attività di allevamento;
c) determinazione  di  modalità  temporanee  di  utilizzo  delle
   diverse attrezzature di pesca consentite.

8. Il  programma stabilisce,  in relazione alle diverse tipologie
di pesca, per ciascuna provincia, il numero massimo delle licenze
di pesca  concedibili, che,  alla data di entrata in vigore della
presente legge,  non possono  comunque complessivamente  superare
quelle  rilasciate,   alla  stessa   data,  dal  Ministero  delle
politiche agricole e forestali (MIPAF), alle imprese iscritte nei
registri delle  imprese di  pesca, di  cui all'articolo  11 della
legge 14  luglio 1965  n. 963  (Disciplina della pesca marittima)
tenuti dalle Capitanerie di porto della Toscana e che a tale data
risultino in  corso di  validità. Il  numero delle licenze viene
adeguato ad  ogni eventuale ulteriore contingentamento effettuato
dal MIPAF in esecuzione delle disposizioni comunitarie in materia
di riduzione dello sforzo di pesca.

ARTICOLO 8
(Beneficiari degli interventi)

1. I  beneficiari degli  interventi previsti dalla presente legge
sono:

a) gli imprenditori ittici singoli ed associati e le associazioni
   di categoria;
b) gli enti locali;
c) le agenzie regionali.

2. Se  i beneficiari  sono enti  locali o agenzie regionali e gli
interventi rientrano  fra i  loro fini  istituzionali, le risorse
sono assegnate  in forma diretta; negli altri casi sono assegnate
a mezzo di bandi ad evidenza pubblica, conformemente alla vigente
normativa nazionale e comunitaria.

3. Le  risorse finalizzate  alla realizzazione,  da  parte  delle
associazioni   di    categoria,   degli    interventi   descritti
all'articolo 6  comma 1 lettere d), k), m) sono assegnate a mezzo
di specifiche convenzioni stipulate con le medesime associazioni.

4.  Le   quote  di   partecipazione  finanziaria   dei   soggetti
beneficiari alla  realizzazione degli interventi sono determinate
nel rispetto della normativa comunitaria vigente.

ARTICOLO 9
(Commissione consultiva per la pesca e l'acquacoltura)

1. Con  deliberazione della  Giunta regionale è istituita presso
la competente  struttura della  Giunta regionale  la  Commissione
consultiva per  la pesca  e l'acquacoltura, di seguito denominata
Commissione.

2. La Commissione è composta come segue:
a) da  un dirigente della direzione generale regionale competente
   in materia  di pesca  e di acquacoltura, o da un suo delegato,
   che la presiede;
b) da  tre  docenti  universitari  designati  dai  rettori  delle
   Università di  Firenze, Pisa e Siena, esperti nelle tematiche
   attinenti il settore della pesca e dell'acquacoltura;
c) da un rappresentante per ciascuna provincia costiera o nel cui
   territorio siano situati uno o più impianti di acquacoltura;
d) da  un rappresentante  per ciascuna  associazione di categoria
   come definite all'articolo 5 lettera l);
e) da    un  rappresentante  per  ciascuna  delle  organizzazioni
   sindacali maggiormente rappresentative;

3. La  Commissione elabora  proposte per  la predisposizione  del
programma regionale  per le  attività di pesca e di acquacoltura
ed esprime il parere per il riconoscimento del distretto di pesca
e di acquacoltura.

4.  Il   funzionamento  della  Commissione  è  disciplinato  dal
regolamento di cui all'articolo 14 comma 1 lettera b).

ARTICOLO 10
(Distretto di pesca e di acquacoltura)

1. Il distretto di pesca e di acquacoltura (di seguito denominato
distretto) è costituito con accordo di partenariato tra soggetti
pubblici e  privati, che operano nel sistema produttivo regionale
della  pesca  e  dell'acquacoltura,  al  fine  di  consolidare  e
rafforzare l'aggregazione  e il  confronto  degli  interessi  dei
partners e di valorizzare lo sviluppo del settore.

2. La  Giunta regionale  riconosce il  distretto,  previo  parere
della Commissione di cui all'articolo 9.

3. L'accordo di partenariato di cui al comma 1 assume validità a
condizione che  ad esso  aderiscano le  province  costiere  e  le
province in  cui sia  situato almeno  un impianto di acquacoltura
della Toscana e le associazioni di categoria interessate.

4. La Giunta regionale determina:
a) i criteri di organizzazione del distretto;
b) i  contenuti minimi della strategia di sviluppo del distretto,
   anche ai fini del suo riconoscimento;
c) la procedura per il riconoscimento del distretto.

5. Nel  caso di  perdita dei  requisiti di  cui al  comma 3  e di
mancata definizione, da parte del distretto, dei contenuti di cui
al comma 4 lettera b) la Giunta revoca il riconoscimento.

ARTICOLO 11
(Attività del distretto)

1. Il  distretto, nell'ambito delle finalità di cui all'articolo
10, svolge le seguenti funzioni:

a) favorisce  e rafforza il dialogo e l'interazione fra i diversi
   soggetti pubblici  e privati  che vi hanno aderito, creando le
   più favorevoli condizioni operative;
b) sostiene   e  coordina  iniziative  di  marketing  promuovendo
   l'immagine  del   territorio,  del  mare  e  delle  produzioni
   ittiche;
c) promuove attività conoscitive ed informative finalizzate allo
   studio ed  al monitoraggio  di problemi a carattere economico,
   ambientale, territoriale, sociale e culturale;
d) promuove  al fine  della massima  valorizzazione delle risorse
   disponibili il coordinamento delle varie politiche di gestione
   del territorio, del mare e di sviluppo del settore;
e) favorisce le iniziative di programmazione negoziata e di patti
   d'area interessanti l'ambito del distretto;
f) favorisce  la stipula  di convenzioni  fra province aderenti e
   consorzi di  pescatori e  acquacoltori  rappresentativi  delle
   locali imprese  di pesca  e acquacoltura  per l'attuazione  di
   interventi  di  competenza  delle  province  e  di  interventi
   unitariamente proposti dai soggetti aderenti al distretto.

2. La competente struttura della Giunta regionale, con le risorse
di  cui   all'articolo  7,   partecipa  al   finanziamento  degli
interventi di  cui all'articolo  6 proposti  unitariamente  dalle
province  che  aderiscono  al  distretto  volti  a  promuovere  e
rafforzare nell'ambito  distrettuale la  gestione delle risorse e
le opportunità presenti.

CAPO III
Disciplina della pesca

ARTICOLO 12
(Rilascio delle licenze di pesca)

1. Le  navi e  i galleggianti abilitati alla navigazione ai sensi
dell'articolo 149 del codice della navigazione, per esercitare la
pesca professionale devono essere muniti di apposita licenza.

2.  Le   licenze  di   pesca,  in  considerazione  del  carattere
sovracomunale del  mare  territoriale  antistante  il  territorio
regionale, sono  rilasciate dalle province nel rispetto di quanto
previsto dall'articolo  7  comma  8  e  dal  regolamento  di  cui
all'articolo 14 comma 1 lettera a).

3. Le  licenze di  pesca rilasciate ai sensi della presente legge
sostituiscono ad ogni effetto le licenze già rilasciate ai sensi
della  legge   17  febbraio   1982,   n.   41   (Piano   per   la
razionalizzazione e lo sviluppo della pesca marittima).

4. Le licenze hanno validità di otto anni dalla data di rilascio
e sono rinnovabili a richiesta dell'interessato. Il rilascio e il
rinnovo della  licenza di  pesca sono  subordinati al  pagamento,
alle province, degli oneri di concessione fissati dal regolamento
di cui all'articolo 14 comma 1 lettera a).

5.  Per   l'esercizio  della  pesca  professionale  subacquea  la
provincia di residenza del pescatore rilascia la licenza annuale,
nel rispetto  del numero  massimo fissato dal programma regionale
di cui all'articolo 7 e con le modalità previste dal regolamento
di cui all'articolo 14 comma 1 lettera a).

ARTICOLO 13
(Registro della pesca professionale)

1. Presso  le province  costiere è  costituito il  registro  dei
pescatori professionali  e delle  imprese di pesca e delle navi e
galleggianti intestatarie  di licenza  di  pesca,  nel  quale  si
iscrivono coloro che intendono esercitare la pesca professionale.

2. Le  condizioni e  le modalità  generali  dell'iscrizione  nel
registro della  pesca professionale,  nonché  il  modello  dello
stesso e  le norme  per  la  sua  tenuta  sono  disciplinate  dal
regolamento regionale di cui all'articolo 14 comma 1 lettera a).

3.  Le   province  provvedono,  con  periodicità  semestrale,  a
trasmettere copie  del registro alla Regione Toscana ed al MIPAF,
ai fini  del rispetto  della normativa  comunitaria in materia di
registrazione delle navi da pesca.

ARTICOLO 14
(Regolamenti di attuazione)

1. La  Regione, entro  dodici mesi  dall'entrata in  vigore della
presente legge,  approva i seguenti regolamenti di attuazione che
disciplinano:

a) le    modalità    del  rilascio  delle  licenze  di  pesca  e
   dell'iscrizione  nel   registro  della   pesca  professionale,
   nonché il modello del registro e le norme per la sua tenuta;
b) le   modalità    di    esercizio  delle  attività  di  pesca
   professionale, di  pesca-turismo, di  pesca del novellame, del
   bianchetto, del  rossetto e dello zerro, di pesca sportiva, di
   pesca subacquea,  di pesca  a  fini  scientifici,  nonché  il
   funzionamento della  Commissione di  cui all'articolo  9 e gli
   oneri di  concessione relativi al rilascio ed al rinnovo della
   licenza di pesca.

ARTICOLO 15
(Pesca sportiva)

1. Il  regolamento di  cui all'articolo  14 comma  1  lettera  b)
stabilisce le  norme da  osservarsi  nell'esercizio  della  pesca
sportiva in mare, che comunque è esercitata senza licenza.

2. È  fatto divieto  ai  pescatori  sportivi  di  commercio  del
pescato.

ARTICOLO 16
(Pesca subacquea)

1. La  pesca con  il fucile  subacqueo e con attrezzi similari è
consentita ai maggiori di anni sedici.

2. Il  regolamento di  cui all'articolo  14 comma  1  lettera  b)
stabilisce cautele e modalità da osservarsi nell'esercizio della
pesca subacquea.

ARTICOLO 17
(Pesca-turismo)

1. Nell' attività di pesca-turismo sono ricomprese:
a) lo  svolgimento  di  pesca  sportiva  mediante  impiego  degli
   attrezzi da  pesca e secondo i limiti previsti dal regolamento
   regionale;
b) lo    svolgimento  della  pesca  con  i  sistemi  ed  attrezzi
   autorizzati dalla licenza di pesca dell'imbarcazione usata;
c) lo  svolgimento di  attività finalizzate  alla conoscenza  ed
   alla  valorizzazione   dell'ambiente  costiero,  delle  lagune
   costiere, dei  laghi e  delle acque  interne,  anche  mediante
   l'offerta di  posti letto  sia sulle  imbarcazioni  che  nelle
   abitazioni dei pescatori professionali.

2. L'attività  di pesca-turismo  è disciplinata dal regolamento
di cui all'articolo 14 comma 1 lettera b).

ARTICOLO 18
(Pesca del novellame, del bianchetto, del rossetto e dello zerro)

1.  Il  novellame  è  costituito  dagli  esemplari  allo  stadio
giovanile delle  specie animali  viventi nel  mare, non pervenuti
alle dimensioni  indicate nel  regolamento di cui all'articolo 14
comma 1 lettera b).

2. La  pesca del  novellame è consentita ai soli fini di ricerca
con le  modalità previste dal regolamento di cui all'articolo 14
comma 1 lettera b).

3. La  pesca del  novellame di  sarda (bianchetto),  in deroga  a
quanto previsto  dal  comma  2,  può  essere  autorizzata  dalla
competente  struttura  della  Giunta  regionale  per  un  periodo
limitato di  ciascun anno,  previo parere  vincolante  del  MIPAF
rilasciato in  conformità all'ordinamento comunitario in materia
di permessi di pesca speciali.

4. La  pesca di  aphia minuta  (rossetto)  e  di  spicara  smaris
(zerro) può  essere autorizzata dalla competente struttura della
Giunta regionale  per  periodi  e  zone  definiti  dal  programma
regionale di  cui all'articolo 7, con gli attrezzi e le modalità
disciplinati dal  regolamento di  cui  all'articolo  14  comma  1
lettera b).

ARTICOLO 19
(Pesca a fini scientifici)

1. La  struttura competente  della Giunta  regionale,  su  parere
dell'ARPAT,  può  autorizzare  le  Università  e  gli  istituti
scientifici riconosciuti  ad  effettuare  a  scopo  di  studio  e
ricerca scientifica le catture degli organismi marini.

2. Le modalità per il rilascio delle autorizzazioni alla pesca a
fini  scientifici   sono  disciplinate  nel  regolamento  di  cui
all'articolo 14 comma 1 lettera b).

CAPO IV
Vigilanza e sanzioni

ARTICOLO 20
(Vigilanza)

1.  La   vigilanza  sull'applicazione  della  presente  legge  è
affidata,  oltre   che  ai   soggetti  a   ciò  preposti   dalla
legislazione statale vigente, alle province.

2. Quando  lo richiedano  i soggetti  preposti alla  vigilanza, i
pescatori e gli altri addetti alle attività di cui alla presente
legge consentono  l'ispezione delle  navi, dei contenitori, degli
impianti, delle  attrezzature e  dei mezzi  di trasporto  di  cui
abbiano l'uso o la detenzione.

ARTICOLO 21
(Sanzioni amministrative)

1. Si applicano le seguenti sanzioni amministrative:

a) sanzione  amministrativa da euro 600,00 a euro 3000,00 per chi
   esercita la  pesca professionale  in zone  e tempi vietati dal
   programma e  dal regolamento  di cui  all'articolo 14  comma 1
   lettera b),  oppure detiene, trasporta o commercia il prodotto
   di tale pesca;
b) sanzione  amministrativa da euro 500,00 a euro 2500,00 per chi
   esercitando la pesca professionale pesca quantità superiori a
   quelle autorizzate  per ciascuna specie dal regolamento di cui
   all'articolo 14 comma 1 lettera b);
c) sanzione  amministrativa da euro 600,00 a euro 3000,00 per chi
   esercita la  pesca  professionale  con  navi  o  galleggianti,
   attrezzi o  strumenti vietati o non espressamente permessi dal
   regolamento di  cui all'articolo 14 comma 1 lettera b), oppure
   detiene, trasporta o commercia il prodotto di tale pesca;
d) sanzione amministrativa da euro 1000,00 a euro 4000,00 in caso
   di commercio  del pescato  da parte  di soggetti  diversi  dai
   pescatori professionali;
e) sanzione  amministrativa da euro 600,00 a euro 3000,00 per chi
   esercita la  pesca sportiva  in violazione  dell'articolo 15 e
   del regolamento di cui all'articolo 14, comma 1, lettera b);
f) sanzione  amministrativa da euro 500,00 a euro 2000,00 per chi
   esercita la  pesca subacquea  in violazione di quanto disposto
   dall'articolo 16  e dal  regolamento di  cui  all'articolo  14
   comma 1 lettera b);
g) sanzione  amministrativa da  600,00 a  3000,00  euro  per  chi
   esercita la pesca-turismo in violazione dell'articolo 17 e del
   regolamento di cui all'articolo 14 comma 1 lettera b);
h) sanzione  amministrativa da  800,00 a  3500,00  euro  per  chi
   esercita la  pesca e  il commercio del novellame in violazione
   delle  prescrizioni   contenute   nell'articolo   18   e   del
   regolamento di cui all'articolo 14 comma 1 lettera b);
i) sanzione  amministrativa da euro 200,00 a euro 1000,00 per chi
   esercita la  pesca a  fini  scientifici  in  violazione  delle
   prescrizioni contenute  nell'articolo 19  e del regolamento di
   cui all'articolo 14 comma 1 lettera b).

2. Ai  fini dell'applicazione  delle sanzioni  amministrative  si
osservano le  disposizioni di  cui alla legge 24 novembre 1981 n.
689 (Modifiche  al sistema  penale) ed  alla legge  regionale  28
dicembre  2000   n.  81  (Disposizioni  in  materia  di  sanzioni
amministrative).

3.  Gli   enti  competenti   all'irrogazione  delle   sanzioni  e
all'introito   delle    somme   riscosse    sono   le    province
rispettivamente competenti sulla fascia marina antistante il loro
territorio.

ARTICOLO 22
(Confisca)

1. Salvo  che le  infrazioni costituiscano  illecito  penale,  è
sempre disposta  la confisca  amministrativa del pescato, nonché
degli attrezzi, esclusa l'imbarcazione, utilizzati per commettere
la violazione.

2. La  confisca di  cui al  comma 1  è disposta con l'ordinanza-
ingiunzione di  pagamento, ovvero,  qualora si  sia proceduto  al
pagamento in misura ridotta, tramite apposita ordinanza.

ARTICOLO 23
(Monitoraggio e valutazione)

1. A  partire dal  secondo  anno  dall'entrata  in  vigore  della
presente legge  la Giunta regionale riferisce al Consiglio, entro
il primo  semestre di  ciascun anno,  sull'attuazione della legge
stessa  e  sui  risultati  ottenuti  in  termini  di  sostegno  e
valorizzazione della pesca marittima e acquacoltura.

2. A  tal fine  la Giunta  presenta alla  commissione  consiliare
competente una relazione comprendente tra l'altro:

a) tempi e forme delle azioni intraprese per il coordinamento con
   Stato, Comunità europea e altre regioni;
b) descrizione degli interventi realizzati ai sensi dell'articolo
   6  con   particolare  riferimento   a  quelli  svolti  tramite
   convenzioni con le associazioni di categoria;
c) criteri   e  procedure  adottati  per  il  riconoscimento  dei
   distretti  di  pesca  e  acquacoltura,  numero  dei  distretti
   riconosciuti e descrizione di massima delle iniziative da loro
   intraprese;
d) misura in cui i potenziali utenti hanno usufruito del rilascio
   o  rinnovo  della  licenza  di  pesca  e  dell'iscrizione  nel
   registro della pesca professionale;
e) dati  relativi alle autorizzazioni rilasciate per la pesca del
   novellame, del bianchetto, del rossetto e dello zerro o per la
   pesca a fini scientifici;
f) suddivisione  delle sanzioni  irrogate per livello di importo,
   tipo di infrazione e localizzazione geografica.

CAPO V
Disposizioni transitorie e finali

ARTICOLO 24
(Norma finanziaria)

1. Agli  oneri derivanti  dall'attuazione della  presente  legge,
decorrenti dall'anno  2006, si fa fronte tramite l'utilizzo delle
risorse allocate  nei fondi  speciali iscritti  nel  bilancio  di
previsione 2005  alla unità  previsionale di  base (UPB)  n. 741
"Fondi -  spese correnti" per l'importo di euro 885.747,75 e alla
UPB n.  743 "Fondi - spese di investimento" per l'importo di euro
2.213.332,25.

2. Agli  oneri per gli esercizi successivi si fa fronte con legge
di bilancio.

3. Le  risorse provenienti  dallo Stato  finalizzate alle  azioni
previste dalla presente legge sono allocate in apposito fondo per
gli interventi  per la  pesca professionale e l'acquacoltura e si
aggiungono ai finanziamenti previsti dal presente articolo.

ARTICOLO 25
(Disposizioni transitorie e finali)

1. L'efficacia  delle disposizioni  di cui al titolo III e titolo
IV della  presente legge  decorre dalla data di entrata in vigore
dei regolamenti di cui all'articolo 14.

2. Dalla  data di  entrata  in  vigore  dei  regolamenti  di  cui
all'articolo 14  cessano di  avere  applicazione  in  Toscana  le
discipline statali  legislative e  regolamentari che regolano gli
stessi oggetti  della  presente  legge  e  dei  suoi  regolamenti
attuativi.

3.  Per  tutto  quanto  non  previsto  dalla  presente  legge  si
osservano le disposizioni statali vigenti.

4. In  sede di  prima attuazione  della presente legge, la Giunta
regionale, in  deroga a  quanto disposto dall'articolo 7 comma 2,
può proporre  al Consiglio regionale l'approvazione di programmi
annuali.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

MARTINI

Firenze, 7 dicembre 2005

La  presente  legge  è  promulgata  a  seguito  della  decisione
positiva della  Commissione Europea C(2005) 1317 del 22.04.2005 e
dell'approvazione  del   Consiglio  Regionale  nella  seduta  del
24.11.2005.




PESCA

