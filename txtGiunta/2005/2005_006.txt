Disciplina delle modalità di affidamento di impianti sportivi da
parte degli enti pubblici territoriali della Toscana.

Il Consiglio Regionale ha approvato il 22.12.2004
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1. La presente legge disciplina, in attuazione di quanto disposto
dall'articolo 90,  comma 25  della legge 27 dicembre 2002, n. 289
(Disposizioni  per   la  formazione   del  bilancio   annuale   e
pluriennale dello  Stato),  le  modalità  di  affidamento  degli
impianti sportivi di proprietà degli enti pubblici territoriali,
non gestiti direttamente dagli stessi.

ARTICOLO 2
(Soggetti affidatari)

1. Gli  enti pubblici  territoriali, che  non  intendano  gestire
direttamente i  propri impianti  sportivi,  ne  affidano  in  via
preferenziale la  gestione a  società  e  associazioni  sportive
dilettantistiche,  enti   di  promozione   sportiva,   discipline
sportive associate e federazioni sportive nazionali.

2.  L'affidamento  in  gestione  a  soggetti  diversi  da  quelli
indicati nel  comma 1  avviene solo  in caso di esito infruttuoso
delle procedure di selezione di cui all'articolo 3 e comunque nel
rispetto dei principi relativi alle medesime.

ARTICOLO 3
(Regolamento)

1. Gli enti pubblici territoriali disciplinano con regolamento le
modalità di  affidamento in gestione degli impianti sportivi nel
rispetto dei seguenti criteri:

a) garanzia dell'apertura dell'impianto a tutti i cittadini;
b) garanzia   di  imparzialità  nel  permetterne  l'utilizzo  ai
   soggetti  di   cui  all'art.   2  che  ne  facciano  richiesta
   all'affidatario;
c) differenziazione delle procedure di selezione in ragione della
   diversa tipologia e rilevanza economica degli impianti;
d) utilizzo  dell'avviso pubblico  come modalità  di pubblicità
   della procedura  di selezione, idonea a garantirne l'effettiva
   conoscenza a tutti i soggetti interessati;
e) scelta  dell'affidatario che  tenga conto  dell'esperienza nel
   settore, del  radicamento sul  territorio nel bacino di utenza
   dell'impianto,     dell'affidabilità     economica,     della
   qualificazione professionale  degli  istruttori  e  allenatori
   utilizzati,  della   compatibilità  dell'attività   sportiva
   esercitata   con    quella   praticabile    nell'impianto    e
   dell'eventuale  organizzazione   di  attività  a  favore  dei
   giovani, dei diversamente abili e degli anziani;
f) selezione   da  effettuarsi  in  base  alla  presentazione  di
   progetti che consentano la valutazione dei profili economici e
   tecnici della gestione;
g) valutazione   della  convenienza  economica  dell'offerta,  da
   effettuarsi in base alla previa indicazione da parte dell'ente
   territoriale del  canone minimo  che si  intende  percepire  e
   dell'eventuale massimo  contributo economico  che  si  intende
   concedere a sostegno della gestione;
h) garanzia    della  compatibilità  delle  eventuali  attività
   ricreative  e   sociali  di  interesse  pubblico,  praticabili
   straordinariamente negli  impianti, con  il normale  uso degli
   impianti sportivi;
i) determinazione    della  durata  massima  dell'affidamento  in
   gestione.

2.  Nel   regolamento  gli  enti  pubblici  territoriali  possono
altresì  individuare  ulteriori  criteri  di  valutazione  delle
offerte, in aggiunta a quelli di cui al comma 1, lettera e).

3. In  assenza del  regolamento di  cui al  presente articolo, la
selezione dei  soggetti affidatari  deve  comunque  avvenire  nel
rispetto dei criteri di cui allo stesso comma 1.

ARTICOLO 4
(Convenzioni)

1. Gli  enti pubblici  territoriali  stipulano  con  il  soggetto
risultato affidatario  una convenzione  concernente  la  gestione
dell'impianto sportivo.

2. La  convenzione stabilisce,  in particolare,  i criteri  d'uso
dell'impianto e  le condizioni  giuridiche  ed  economiche  della
gestione dello stesso.

ARTICOLO 5
(Norme transitorie)

1. Le  convenzioni stipulate precedentemente alla data di entrata
in vigore  della presente legge ed aventi scadenza nel termine di
ventiquattro mesi da questa conservano efficacia.

2. Le  convenzioni  relative  ad  impianti  sportivi  oggetto  di
interventi di  nuova edificazione o di ristrutturazione edilizia,
effettuati dal  soggetto gestore  nei quindici anni precedenti la
data  di  entrata  in  vigore  della  presente  legge  conservano
efficacia.

3. Le convenzioni aventi scadenza successiva al termine di cui al
comma 1,  cessano di  produrre effetti  decorsi ventiquattro mesi
dalla data di entrata in vigore della presente legge.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 3 gennaio 2005

PASSALEVA
(designato con D.P.G.R. n. 132 del 22.5.2000)

La presente  legge è  stata approvata  dal  Consiglio  Regionale
nella seduta del 22.12.2004.




SPORT

