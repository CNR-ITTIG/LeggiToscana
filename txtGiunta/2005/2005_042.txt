Regolamento di attuazione della legge regionale 27 dicembre 2004,
n. 78  (Disposizioni in  materia di autorizzazione dell'esercizio
cinematografico).



IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visti gli articoli 42, comma 2, e 66, comma 3, dello Statuto;

Vista la legge regionale 27 dicembre 2004, n. 78 (Disposizioni in
materia di  autorizzazione all'esercizio  cinematografico), ed in
particolare l'articolo  5 che  prevede che siano disciplinati con
regolamento regionale:

a) la documentazione necessaria alla valutazione delle domande di
   cui all'articolo 3;
b) i  requisiti tecnici  per le diverse tipologie di strutture ai
   fini del rilascio dell'autorizzazione;

Vista la deliberazione della Giunta regionale n. 488 del 29 marzo
2005 concernente "Regolamento di attuazione della legge regionale
27  dicembre   2004,  n.   78   (Disposizioni   in   materia   di
autorizzazione  dell'esercizio   cinematografico)",  acquisiti  i
pareri del  Presidente del  Comitato Tecnico della Programmazione
ai sensi  dell'articolo 7,  comma 2,  dell'allegato alla delibera
della Giunta  regionale n.  1180/03, nonché  del Consiglio delle
Autonomie  Locali,   della  V^  Commissione  consiliare  e  delle
competenti strutture di cui all'articolo 29 della legge regionale
n. 44/2003;

EMANA
il seguente Regolamento:

ARTICOLO 1
(Oggetto)

1. In  attuazione delle  disposizioni della  legge  regionale  27
dicembre 2004,  n. 78  (Disposizioni in materia di autorizzazione
all'esercizio cinematografico),  di seguito  legge regionale,  il
presente regolamento  definisce le  norme relative alle modalità
di   autorizzazione   alla   realizzazione,   trasformazione   ed
adattamento  di   immobili  da   destinare  a   sale   ed   arene
cinematografiche, nonché all'ampliamento di sale e arene già in
attività.

2. Il  presente regolamento  definisce altresì la documentazione
necessaria alla  valutazione delle  domande di cui all'articolo 3
della legge  regionale, nonché i requisiti tecnici e strutturali
per le  diverse tipologie  di  strutture  ai  fini  del  rilascio
dell'autorizzazione stessa.

ARTICOLO 2
(Definizioni)

1. Ai  fini di  quanto  previsto  dalla  legge  regionale  e  dal
presente regolamento sono adottate le seguenti definizioni:

a) sala  cinematografica, uno  spazio al  chiuso  dotato  di  uno
   schermo, adibito a pubblico spettacolo cinematografico;
b) cinema-teatro,  lo spazio  di cui  alla lettera  a) destinato,
   oltre  che   alle  proiezioni   cinematografiche,  anche  alle
   rappresentazioni teatrali  di qualsiasi  genere, da effettuare
   mediante la  costruzione di una struttura caratterizzata dalla
   scena comprendente  allestimenti scenici  fissi e  mobili  con
   relativi meccanismi ed attrezzature;
c) multisala,  l'insieme di  due o  più  sale  cinematografiche,
   adibite a  programmazioni multiple  accorpate  in  uno  stesso
   immobile sotto il profilo strutturale;
d) arena,  il cinema  all'aperto, funzionante  esclusivamente nel
   periodo di  cui all'articolo  4, comma 2, costruito su un'area
   delimitata  ed  appositamente  attrezzata  per  le  proiezioni
   cinematografiche;
e) cinema    ambulante,  l'esercizio  commerciale  di  proiezioni
   cinematografiche  attuabili   con  l'impiego  di  attrezzature
   mobili   installabili   in   luoghi   chiusi   o   all'aperto,
   appositamente attrezzati;
f) autorizzazione regionale, l'autorizzazione di competenza della
   Regione, prevista  e disciplinata  dalla legge regionale e dal
   presente regolamento;
g) autorizzazione   unica,  l'atto  conclusivo  del  procedimento
   disciplinato  dal  presente  regolamento,  di  competenza  del
   comune;
h) SUAP,   lo    sportello  unico  per  le  attività  produttive
   disciplinato dal  decreto del  Presidente della  Repubblica 20
   ottobre  1998,   n.  447   (Regolamento   recante   norme   di
   semplificazione dei  procedimenti  di  autorizzazione  per  la
   realizzazione,  l'ampliamento,   la  ristrutturazione   e   la
   riconversione di  impianti  produttivi,  per  l'esecuzione  di
   opere interne  ai fabbricati,  nonché per  la  determinazione
   delle aree  destinate agli  insediamenti produttivi,  a  norma
   dell'articolo 20,  comma 8, della legge 15 marzo 1997, n. 59),
   da  ultimo   modificato  dal   decreto  del  Presidente  della
   Repubblica  7   dicembre  2000,   n.  440,  e  dalla  relativa
   regolamentazione locale di attuazione.

ARTICOLO 3
(Autorizzazione regionale all'esercizio cinematografico)

1. Ai  fini del  presente regolamento  gli interventi su immobili
destinati  o   da  destinare   a  sale  o  arene  per  spettacoli
cinematografici, oggetto  della autorizzazione  regionale, sono i
seguenti:

a) realizzazione, intesa come l'attività di costruzione di nuovi
   impianti con  conseguente zonizzazione  dell'area relativa  al
   nuovo  impianto,  o  come  gli  interventi  consistenti  nella
   demolizione e ricostruzione;
b) trasformazione, intesa come modifica degli immobili o ambienti
   con o  senza opere, al fine di rendere idonea la struttura per
   lo svolgimento di spettacoli cinematografici;
c) adattamento,   inteso    come    l'adeguamento  strutturale  o
   funzionale   degli   immobili   già   adibiti   all'esercizio
   dell'attività cinematografica;
d) ampliamento, inteso come aumento del numero di posti.

2. L'autorizzazione regionale è prescritta solamente nel caso in
cui la  capienza complessiva  sia o  divenga superiore a trecento
posti.

3.  Il   trasferimento  della   gestione  o   della   titolarità
dell'esercizio oggetto  dell'autorizzazione regionale,  per  atto
tra  vivi   o  per   causa  di   morte,  nonché   la  cessazione
dell'attività, sono  comunicate al  comune, tramite il SUAP, che
ne trasmette copia alla competente struttura regionale.

4. La comunicazione è effettuata:
a) entro  sessanta giorni  dalla data  dell'atto di trasferimento
   della gestione o della titolarità dell'esercizio;
b) entro un anno dalla morte del titolare;
c) entro sessanta giorni dalla cessazione dell'attività.

ARTICOLO 4
(Disposizioni particolari per le arene)

1. Non è soggetta ad autorizzazione regionale l'utilizzazione di
aree  adiacenti   a  sale   esistenti  ed   autorizzate  per   la
programmazione di rappresentazioni cinematografiche alle seguenti
condizioni:

a) l'attività sia svolta nell'ambito del periodo di cui al comma
   2;
b) l'arena  non abbia  una capienza  superiore a  quella  interna
   della sala;
c) siano  rispettate le  condizioni di sicurezza e siano ottenute
   le altre autorizzazioni previste dalla normativa di settore.

2. Salva  diversa indicazione l'esercizio dell'attività di arena
è svolto nel periodo fra il 15 maggio ed il 30 settembre.

ARTICOLO 5
(Disposizioni particolari per i cinema ambulanti)

1. L'autorizzazione regionale per l'esercizio di cinema ambulante
riguarda esclusivamente le attività che si svolgano in località
sprovvista di  sala cinematografica,  e che  disti almeno  cinque
chilometri,   in   linea   d'aria,   dalla   più   vicina   sala
cinematografica.

ARTICOLO 6
(Requisiti tecnici minimi)

1. L'autorizzazione  regionale  è  rilasciata  in  presenza  dei
seguenti requisiti tecnici minimi:

a) impianto  di  proiezione  automatico  o  semiautomatico  e  di
   riproduzione sonora stereofonica;
b) aria condizionata e riscaldamento;
c) cassa automatica;
d) poltrone   di    larghezza  non  inferiore  a  cinquantacinque
   centimetri e  con distanza  fra le  file non  inferiore  a  un
   metro.

ARTICOLO 7
(Disposizioni procedimentali)

1. L'autorizzazione  regionale costituisce  endoprocedimento  del
procedimento unico di competenza del comune.

2. La domanda di autorizzazione è presentata unitamente a:

a) richiesta  del titolo edilizio necessario per la realizzazione
   dell'intervento e  gli altri  procedimenti ad esso connessi ai
   sensi della vigente normativa;
b) richiesta  del  titolo  necessario  ai  fini  della  normativa
   vigente in materia di prevenzione incendi;
c) richiesta  del titolo  necessario ai  fini di quanto stabilito
   dalla legge regionale 1 dicembre 1998, n. 89 (Norme in materia
   di inquinamento  acustico), da  ultimo modificata  dalla legge
   regionale 29 novembre 2004, n. 67.

3. La  domanda  si  intende  validamente  presentata  nel  giorno
corrispondente alla  data di  protocollo del  comune o  del  SUAP
ricevente della  documentazione di  cui al  comma 2,  completa  e
procedibile.

4. Si  considerano contestuali  le domande validamente presentate
tramite qualsiasi comune o SUAP della Toscana entro il termine di
trenta giorni dalla presentazione della prima domanda.

5. La  struttura regionale  competente adotta il provvedimento di
rilascio o  diniego dell'autorizzazione  regionale entro sessanta
giorni dalla  trasmissione della  domanda da parte del comune, ai
sensi dell'articolo 8, comma 1.

ARTICOLO 8
(Contenuto della domanda ed allegati)

1. La domanda di autorizzazione regionale è presentata al comune
territorialmente competente,  che  la  trasmette  alla  struttura
regionale competente.

2. Nella domanda sono indicati:

a) nome,   cognome,    luogo  e  data  di  nascita,  residenza  e
   nazionalità e numero di codice fiscale del richiedente. Se la
   richiesta viene  avanzata dal  legale rappresentante per conto
   di una  società, sono  indicate anche denominazione o ragione
   sociale, sede legale, partita IVA, numero e data di iscrizione
   al registro delle imprese;
b) tipologia    di    attività    per    la  quale  si  richiede
   l'autorizzazione, nonché  l'indicazione dei  locali  o  nella
   zona nella quale si intende attivare l'esercizio;
c) denominazione che si intende assegnare all'esercizio;
d) numero    di  posti  complessivi  e,  in  caso  di  multisala,
   ripartizione del numero complessivo fra le varie sale;
e) certificazione  antimafia da  parte dei  soggetti obbligati ai
   sensi della  normativa vigente, o in alternativa dichiarazione
   sostitutiva di atto di notorietà;
f) attestazione  della disponibilità  dell'area e degli immobili
   oggetto di intervento.

3. Alla  domanda sono  allegati i  seguenti documenti  a firma di
tecnico abilitato:

a) planimetria  generale in  scala  1:500  rappresentante  l'area
   destinata o  occupata dalla  sala cinematografica  e  le  aree
   adiacenti, con  indicazioni esatte  relative alla altimetria e
   alla destinazione degli edifici confinanti o prossimi, fino ad
   una  distanza   di  100   metri  dal  perimetro  dell'edificio
   progettato nonché  le aree  limitrofe fino  allo sbocco delle
   strade urbane adiacenti con le relative sezioni stradali;
b) planimetrie in scala 1:100 rappresentanti di eventuali diversi
   piani dell'edificio con l'indicazione della destinazione d'uso
   dei singoli  locali, il numero e la disposizione dei posti, le
   uscite di  sicurezza ed i percorsi di esodo, individuati con i
   singoli  grafici   previsti  dalla   normativa   vigente   con
   l'indicazione del  numero massimo di persone che permettono di
   far defluire,  la posizione  e le  dimensioni delle  cabine di
   proiezione,  le  installazioni  e  gli  impianti  previsti,  i
   servizi igienici e locali destinati ad altri usi;
c) sezioni    longitudinali    e    trasversali  in  scala  1:100
   dell'edificio;
d) relazione  tecnico-illustrativa, comprendente anche il calcolo
   della sistemazione acustica.

4. La  trasformazione di  una sala  cinematografica in due o più
sale è  richiesta con una istanza corredata da un unico progetto
relativo  alla   realizzazione  dell'immobile   che  si   intende
destinare a multisala.

ARTICOLO 9
(Irricevibilità ed integrazioni della domanda)

1. Costituiscono cause di irricevibilità della domanda:

a) la  presentazione di  una domanda illeggibile o priva di uno o
   più elementi identificativi del richiedente o della società;
b) la  presentazione di  una domanda priva dell'indicazione degli
   elementi di cui all'articolo 8, comma 2, lettere b e d).

2. Il comune può formulare, direttamente ovvero su impulso della
struttura regionale  competente, richiesta  di integrazione della
domanda per i seguenti motivi:

a) mancanza dei requisiti di cui all'articolo 8, comma 2, lettere
   e) ed f);
b) mancata  indicazione dei  requisiti previsti dalla legge o dal
   regolamento per il rilascio delle autorizzazioni;
c) la mancata sottoscrizione della domanda;
d) mancanza    di    altri  elementi  non  costituenti  cause  di
   irricevibilità.

3. I  termini del  procedimento sono  interrotti  dalla  data  di
ricezione della  comunicazione da  parte dell'interessato  ovvero
del tecnico  indicato nella  domanda, e  ricominciano a decorrere
dalla presentazione delle integrazioni da parte di questi.

ARTICOLO 10
(Rilascio dell'autorizzazione unica)

1.  Il  comune  territorialmente  competente,  tramite  il  SUAP,
rilascia l'autorizzazione unica comprendente:

a) l'autorizzazione  regionale all'esercizio  di cui all'articolo
   3;
b) il  titolo edilizio  e gli altri procedimenti ad esso connessi
   ai sensi della legge regionale 3 gennaio 2005, n. 1 (Norme per
   il  governo  del  territorio),  come  modificata  dalla  legge
   regionale 26 gennaio 2005, n. 15;
c) l'atto finale della procedura di prevenzione incendi;
d) l'atto  conclusivo della  procedura in  materia di prevenzione
   dell'inquinamento acustico;
e) i  titoli  in  materia  di  polizia  amministrativa,  compresa
   l'autorizzazione rilasciata previo parere della Commissione di
   vigilanza  per   i  locali   di  pubblico  spettacolo  di  cui
   all'articolo 80  del regio  decreto 18  giugno  1931,  n.  773
   (Approvazione  del   testo  unico   delle  leggi  di  pubblica
   sicurezza).
f) gli  esiti degli  altri  procedimenti  eventualmente  attivati
   dall'interessato.

2. Nel  caso in  cui uno  o più  dei procedimenti  di  cui  alle
lettere  b),  c),  d)  diano  esito  negativo,  si  applicano  le
disposizioni di cui all'articolo 4 del d.p.r. 447/1998.

3.  Il  comune  trasmette  alla  struttura  regionale  competente
l'esito del procedimento.

ARTICOLO 11
(Decadenza e proroga dall'autorizzazione regionale)

1.   Costituiscono   causa   di   decadenza   dall'autorizzazione
regionale:

a) il  mancato avvio  dell'attività cinematografica  autorizzata
   entro un anno dal rilascio dell'autorizzazione unica;
b) l'inattività  dell'esercizio cinematografico  autorizzato per
   un periodo superiore a un anno.

2. Qualora  vi siano  comprovati motivi  derivanti da  cause  non
imputabili all'interessato,  i termini di cui al comma 1, lettera
a), previa  istanza da  presentarsi entro il termine di scadenza,
possono essere prorogati.

3. L'istanza di proroga è presentata al comune, tramite il SUAP,
e da questo comunicata alla struttura regionale competente.

ARTICOLO 12
(Entrata in vigore)

1. Le  disposizioni del  presente regolamento  si applicano dalla
data di approvazione dell'atto di indirizzo di cui all'articolo 4
della legge regionale.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Firenze, 30 marzo 2005

MARTINI




ATTIVITÀ ARTISTICHE

