Disposizioni in materia di espropriazione per pubblica utilità.

Il Consiglio Regionale ha approvato il 16.02.2005
Il Presidente  della Giunta  Regionale promulga la seguente legge
regionale:

CAPO I
Disposizioni generali

ARTICOLO 1
(Oggetto ed ambito di applicazione )

1. La  presente  legge  stabilisce  disposizioni  in  materia  di
espropriazione per  pubblica utilità  nel rispetto  dei principi
contenuti nel  decreto del  Presidente della  Repubblica 8 giugno
2001, n.  327  (Testo  unico  delle  disposizioni  legislative  e
regolamentari  in   materia  di   espropriazione   per   pubblica
utilità).

2. Le  disposizioni della  presente legge  si  applicano  per  le
espropriazioni anche  a favore  di privati, di beni immobili o di
diritti  relativi   ad  immobili,  per  le  esecuzioni  di  opere
pubbliche o  di pubblica  utilità da  realizzare nel  territorio
della Regione  Toscana  ad  esclusione  delle  opere  connesse  a
materie di  competenza esclusiva statale nonché di quelle la cui
realizzazione è comunque di competenza dello Stato.

3. Per  quanto non disposto dalla presente legge, si applicano le
disposizioni del d.p.r. 327/2001.

CAPO II
Regole sulla  competenza e  sulla sottoscrizione degli accordi di
cessione

ARTICOLO 2
(Competenza in materia di espropri)

1. Costituiscono  autorità espropriante la Regione, le province,
i comuni,  le  comunità  montane,  le  città  metropolitane,  i
circondari  istituiti  ai  sensi  della  legislazione  regionale,
nonché ogni  altro  ente  titolare  del  potere  di  espropriare
secondo la normativa vigente.

2. L'autorità competente alla realizzazione di un'opera pubblica
o di  pubblica utilità  è competente  all'emanazione degli atti
relativi alle  procedure espropriative  che si rendano necessarie
per la  realizzazione dell'opera  medesima, salvo quanto previsto
dagli articoli 3 e 4.

3. Per  le espropriazioni finalizzate alla realizzazione di opere
private, costituiscono autorità espropriante:

a) il comune nel cui territorio l'opera si realizza;
b) la  provincia per  l'opera che interessi il territorio di più
   comuni;
c) la    provincia  nel  cui  territorio  si  realizza  la  parte
   prevalente dell'opera  nel caso in cui interessi il territorio
   di più province.

4. Qualora  l'autorità espropriante  realizzi l'opera pubblica o
di pubblica  utilità tramite  affidamento  a  concessionario  di
lavori pubblici  o a  contraente generale,  l'autorità  medesima
può delegare, in tutto o in parte, l'esercizio dei propri poteri
espropriativi al  concessionario ovvero  al contraente  generale,
determinando l'ambito  della delega nell'atto di concessione o di
affidamento, i  cui estremi  vanno specificati  in ogni  atto del
procedimento espropriativo.  I soggetti  privati delegati possono
avvalersi a  tal fine  di società  controllata, nonché,  per le
attività preparatorie, di società di servizi.

ARTICOLO 3
(Conferimento di funzioni espropriative della Regione)

1. Le  funzioni relative ai procedimenti di espropriazione per la
realizzazione di opere pubbliche di competenza della Regione sono
conferite:

a) al comune nel cui territorio l'opera si realizza;
b) alla provincia per l'opera che interessi il territorio di più
   comuni;
c) alla  provincia  nel  cui  territorio  si  realizza  la  parte
   prevalente dell'opera  nel caso in cui interessi il territorio
   di più province.

ARTICOLO 4
(Opere  di   bonifica  realizzate  dai  consorzi  e  di  edilizia
residenziale pubblica)

1. I  consorzi di  bonifica, di  cui agli  articoli 12 e 32 della
legge regionale  5 maggio  1994,  n.  34  (Norme  in  materia  di
bonifica), costituiscono  autorità espropriante  per le opere di
bonifica da loro realizzate.

2.  I   comuni  costituiscono   autorità  espropriante   per  la
realizzazione delle opere di edilizia residenziale pubblica.

ARTICOLO 5
(Sottoscrizione degli accordi di cessione volontaria)

1.  Nei   casi  in   cui  la  Regione  è  soggetto  beneficiario
dell'espropriazione,  l'autorità  espropriante  stipula  con  il
proprietario l'atto di cessione volontaria di cui all'articolo 45
del d.p.r. 327/2001 e provvede a trasmetterlo alla Regione.

CAPO III
Ufficio per le espropriazioni

ARTICOLO 6
(Ufficio per  le espropriazioni  e forme  di  collaborazione  tra
enti)

1. Gli  enti pubblici  competenti alla  emanazione degli  atti di
esproprio, nell'ambito  della  propria  autonomia  organizzativa,
individuano l'ufficio  per le  espropriazioni,  il  quale  svolge
tutte  le   funzioni  che   la  vigente   normativa   attribuisce
all'autorità espropriante.

2. Gli  enti locali possono assolvere l'obbligo di cui al comma 1
mediante  la   costituzione  di   un  ufficio   comune   per   le
espropriazioni o  mediante altra forma associativa prevista dalla
legge.

3. Gli  enti locali e gli altri enti pubblici, per lo svolgimento
delle procedure  espropriative  di  propria  competenza,  possono
avvalersi dell'ufficio  per le  espropriazioni costituito  presso
altro ente  locale, previa  intesa,  accordo  o  convenzione  con
l'ente medesimo.

4. La  Regione incentiva  la gestione associata delle funzioni in
materia di  espropriazione, secondo  quanto previsto  dalla legge
regionale 16  agosto 2001,  n. 40  (Disposizioni  in  materia  di
riordino territoriale e di incentivazione delle forme associative
di comuni) e dai provvedimenti attuativi.

CAPO IV
Disposizioni sul procedimento espropriativo

ARTICOLO 7
(Atti di apposizione del vincolo preordinato all'esproprio)

1. I  vincoli urbanistici  preordinati all'esproprio sono apposti
mediante:

a) piano  strutturale, nei  casi di cui all'articolo 53, comma 2,
   lettera d)  della legge  regionale 3 gennaio 2005, n. 1 (Norme
   per il governo del territorio) ovvero sua variante;
b) regolamento  urbanistico, di  cui all'articolo  55 della  l.r.
   1/2005, ovvero sua variante;
c) piano  complesso di  intervento, di  cui all'articolo 56 della
   l.r. 1/2005 ovvero sua variante;
d) piani  attuativi, di  cui al  capo IV  del titolo V della l.r.
   1/2005;
e) varianti  ai piani  regolatori generali, di cui all'articolo 7
   della legge 17 agosto 1942, n. 1150 (Legge urbanistica).

2. Il  vincolo preordinato  all'esproprio decorre a partire dalla
data di efficacia degli atti indicati al comma 1.

3. Gli  atti  di  cui  al  comma  1  indicano  espressamente  che
l'efficacia  degli   stessi  comporta   apposizione  del  vincolo
preordinato all'esproprio.

ARTICOLO 8
(Comunicazione dell'avviso  di procedimento  per l'apposizione di
vincoli espropriativi)

1. Ferme  restando le  altre  modalità  di  avviso  previste  da
disposizioni regionali,  l'autorità  espropriante  comunica  con
lettera raccomandata,  nei casi  in cui  si  intende  apporre  il
vincolo espropriativo,  il deposito  per la  consultazione  degli
atti previsto:

a) dall'articolo 17, comma 2, della l.r. 1/2005;
b) dall'articolo 22, comma 3, della l.r. 1/2005;
c) dall'articolo 69, comma 2, della l.r. 1/2005.

2.  La   comunicazione  di  cui  al  comma  1  è  effettuata  al
proprietario del  bene, sul  quale si  intende apporre il vincolo
espropriativo, risultante dai registri catastali.

3. Nella comunicazione sono indicati:

a) l'area interessata dal vincolo;
b) l'opera  pubblica  o  di  pubblica  utilità  che  si  intende
   realizzare;
c) nominativo del responsabile del procedimento;
d) luogo di deposito per la consultazione dell'atto;
e) data entro cui è possibile formulare osservazioni.

4. Allorchè  il numero dei destinatari sia superiore a cinquanta
ovvero quando  il proprietario  sia deceduto  e  non  risulti  il
proprietario attuale,  la comunicazione  è  effettuata  mediante
pubblico avviso che deve contenere le indicazioni di cui al comma
3. L'avviso  è affisso  nell'albo pretorio  dei comuni  nel  cui
territorio ricadono  gli immobili  da assoggettare  a  vincolo  e
pubblicato sul  sito informatico della Regione Toscana almeno per
trenta giorni;  un estratto  dell'avviso è  pubblicato su  uno o
più quotidiani a diffusione nazionale o locale.

5.  I   termini  per  la  presentazione  delle  osservazioni  dei
proprietari   decorrono   dalla   data   di   ricevimento   della
comunicazione di  cui al  comma 1  o  dalla  data  di  affissione
nell'albo pretorio dei comuni nei casi di cui al comma 4.

ARTICOLO 9
(Atti che comportano la dichiarazione di pubblica utilità)

1. La  dichiarazione di  pubblica utilità di un'opera si intende
disposta:

a) con l'approvazione del progetto definitivo dell'opera pubblica
   o di pubblica utilità da parte dell'autorità competente;
b) con  l'approvazione dei  piani attuativi di cui al capo IV del
   titolo V della l.r. 1/2005;
c) con  l'approvazione di  strumenti di pianificazione o di altri
   atti, ovvero con il rilascio di concessioni, di autorizzazioni
   o di  altri atti  quando la normativa vigente attribuisce tale
   efficacia.

2.  La   pubblica  utilità  dell'opera  può  essere  dichiarata
contestualmente  alla   apposizione   del   vincolo   preordinato
all'esproprio, qualora  con gli atti di cui all'articolo 7, comma
1, si  provveda all'approvazione  dei progetti  definitivi  delle
opere medesime.  In tal  caso gli atti di apposizione del vincolo
indicano esplicitamente  che l'efficacia  degli  stessi  comporta
anche la dichiarazione di pubblica utilità dell'opera.

ARTICOLO 10
(Determinazione   urgente    dell'indennità    provvisoria    di
espropriazione    ed     occupazione    d'urgenza     preordinata
all'esproprio)

1. Oltre  ai casi  previsti dall'articolo 22, comma 2, del d.p.r.
327/2001, il decreto di esproprio può essere emanato ed eseguito
in  base   alla   determinazione   urgente   dell'indennità   di
espropriazione anche in tutti i casi di realizzazione di opere di
infrastrutture a rete previste dai piani o programmi regionali.

2. Oltre  ai casi  previsti dall'articolo  22 bis,  comma 2,  del
d.p.r. 327/2001,  il decreto  che determina  in  via  provvisoria
l'indennità  di   espropriazione  e  che  dispone  l'occupazione
anticipata dei  beni immobili  necessari, può  essere emanato ed
eseguito anche  in tutti  i casi  di realizzazione  di  opere  di
infrastrutture a rete previste dai piani o programmi regionali.

ARTICOLO 11
(Trascrizione e volturazione del decreto di esproprio)

1. Le  operazioni di  trascrizione e di voltura nel catasto e nei
libri censuari  hanno luogo  senza indugio  a cura dell'autorità
espropriante  ed   a  spese   del  beneficiario   dell'esproprio.
L'autorità espropriante  provvede successivamente  a trasmettere
al beneficiario  il decreto  di esproprio  e le  relative note di
trascrizione e voltura.

CAPO V
Spese, comunicazioni  e notifiche  relative  al  procedimento  di
esproprio

ARTICOLO 12
(Spese per la procedura di esproprio)

1. Le  spese per  la procedura  espropriativa, da  includere  nei
costi delle  opere, sono a carico del soggetto pubblico o privato
a favore del quale l'espropriazione è effettuata.

ARTICOLO 13
(Comunicazioni   e   notificazioni   degli   atti   relativi   al
procedimento di esproprio)

1. Le  comunicazioni  e  le  notificazioni  previste  dal  d.p.r.
327/2001  possono   essere  effettuate  anche  mediante  i  messi
comunali e provinciali.

CAPO VI
Edificabilità di fatto e misure compensative

ARTICOLO 14
(Edificabilità di fatto)

1. Ferma restando la necessità dell'edificabilità legale di cui
all'articolo 37 del d.p.r. 327/2001, sono considerate edificabili
di fatto  le aree  in relazione  alle  quali  esista,  sul  piano
tecnico ed economico, la concreta possibilità dell'allacciamento
tanto alle  reti delle  strade residenziali e della distribuzione
dell'energia elettrica, quanto alle reti idriche e fognarie.

ARTICOLO 15
(Misure compensative nei casi di cessione volontaria)

1.  Ferma   restando  la   possibilità   di   applicare   misure
compensative previste  da altre disposizioni vigenti, nei casi di
accordi di  cessione volontaria  ai sensi  dell'articolo  45  del
d.p.r. 327/2001,  i comuni ed i privati possono convenire che, in
luogo  del   prezzo  del  bene,  ai  proprietari  delle  aree  da
espropriare possa  essere attribuito  come corrispettivo,  sempre
entro i  valori previsti  dall'articolo 45,  comma 2,  del d.p.r.
327/2001, la  facoltà di  edificare su  altre aree di proprietà
comunale o  di  terzi  già  edificabili  previo  accordo  con  i
medesimi.

CAPO VII
Commissione provinciale espropri

ARTICOLO 16
(Commissione provinciale espropri )

1. Ogni  provincia  provvede  all'istituzione  della  Commissione
espropri a cui sono attribuiti i compiti della Commissione di cui
all'articolo 41 del d.p.r. 327/2001.

2. La Commissione espropri è composta da:

a) Presidente della provincia, che la presiede;
b) un tecnico designato dall'Agenzia del territorio;
c) un  tecnico esperto  in materia  di espropri  dipendente della
   provincia e da essa designato;
d) un  tecnico esperto  in materia  di  espropri  dipendente  del
   comune capoluogo e da esso designato;
e) tre  esperti in  materia di agricoltura e foreste, nominati su
   proposta   delle    associazioni   sindacali    di   categoria
   maggiormente rappresentative.

3. In  corrispondenza di  ciascun componente indicato al comma 2,
è nominato  un membro  supplente che  partecipa  alle  attività
della Commissione in assenza del titolare.

4. La  Commissione espropri  dura in carica cinque anni; i membri
non possono essere confermati più di una volta.

5. Le  province provvedono  alla  istituzione  della  Commissione
espropri entro  il termine  di centoventi  giorni dalla  data  di
entrata in  vigore della  presente legge. Decorso tale termine la
Commissione è istituita non appena sia possibile nominare almeno
cinque componenti.

6. Fino  all'istituzione della  Commissione di  cui  al  presente
articolo, rimane  in carica  la  Commissione  nella  composizione
prevista dall'articolo 41 del d.p.r. 327/2001.

ARTICOLO 17
(Modalità  di   funzionamento  della   Commissione   provinciale
espropri )

1.  Le   province  con   apposito  regolamento   disciplinano  in
particolare:

a) le    modalità  di  funzionamento  della  Commissione,  fermo
   restando che  la medesima delibera validamente con presenza di
   almeno cinque  componenti ed a maggioranza dei presenti e che,
   in caso di parità, prevale il voto del Presidente;
b) la   misura  dell'indennità  spettante  ai  componenti  della
   Commissione, comunque  non superiore a euro 50,00 per ciascuna
   seduta;
c) la  forma di pubblicità del valore agricolo medio determinato
   dalla Commissione.

2. Le  province provvedono  altresì ad individuare la sede della
Commissione ed  a  curare  la  costituzione  della  segreteria  e
l'assegnazione del personale necessario.

3. La  Regione contribuisce  alle spese  di  funzionamento  delle
commissioni provinciali  con apposito  stanziamento definito  con
legge di  bilancio, da  ripartire in  egual misura  tra tutte  le
province.

CAPO VIII
Disposizioni finali e transitorie

ARTICOLO 18
(Disposizione finanziaria)

1. Per  far fronte  agli oneri  derivanti dall'applicazione delle
norme di  cui al capo VII della presente legge è autorizzata per
il triennio  2005/2007  la  spesa  di  euro  60.000,00  annui  da
imputare all'unità  previsionale di base (UPB) n. 131 "Attività
di carattere  istituzionale -  spese correnti"  del  bilancio  di
previsione 2005 e pluriennale a legislazione vigente 2006/2007.

2. Per  l'anno 2005 il contributo di cui al comma 1 è erogato in
proporzione al  periodo di  effettivo  esercizio  delle  relative
funzioni.

3. Ai  fini della  copertura finanziaria  della spesa  di cui  al
comma 1  è autorizzata  la seguente variazione, per competenza e
cassa per  uguale importo,  al  bilancio  di  previsione  2005  e
pluriennale a legislazione vigente 2006/2007:

- anno 2005

in diminuzione:
   UPB n. 741 "Fondi - spese correnti",
                                            euro 60.000,00;
   
in aumento:
   UPB   n.  131   "Attività   di   carattere
   istituzionale - spese correnti",
                                            euro 60.000,00;
 
- anno 2006

in diminuzione:
   UPB n. 741 "Fondi - spese correnti",
                                            euro 60.000,00;
   
in aumento:
   UPB  n.   131   "Attività   di   carattere
   istituzionale - spese correnti",
                                            euro 60.000,00;
   
- anno 2007

in diminuzione:
   UPB n. 741 "Fondi - spese correnti",
                                            euro 60.000,00;
   
in aumento:
   UPB  n.   131   "Attività   di   carattere
   istituzionale - spese correnti",
                                            euro 60.000,00.
   
4. Agli  oneri per gli esercizi successivi si fa fronte con legge
di bilancio.

ARTICOLO 19
(Abrogazioni)

1. Sono abrogate le seguenti leggi regionali:
a) legge  regionale 13  agosto 1984, n. 50 (Delega dell'esercizio
   delle funzioni  regionali in  materia  di  espropriazione  per
   pubblica utilità);
b) legge  regionale 21  aprile 1986,  n. 18 (Modifiche alla legge
   regionale 13 agosto 1984, n. 50).

ARTICOLO 20
(Norma transitoria)

1. Non  si applicano  le disposizioni  della  presente  legge  ai
procedimenti espropriativi  in corso  relativi ad  opere per cui,
alla data  della sua  entrata in vigore, risultino già apposti i
vincoli urbanistici  preordinati all'esproprio.  Per  tali  opere
continua ad applicarsi la normativa previgente.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 18 febbraio 2005

MARTINI

La presente  legge è  stata approvata  dal  Consiglio  Regionale
nella seduta del 16.02.2005.




URBANISTICA

