Regolamento di  attuazione dell'articolo 23 della legge regionale
31 luglio  1998, n. 42 (Norme per il trasporto pubblico locale) e
successive modifiche.  Trasporto pubblico  locale su ferro e suoi
servizi sostitutivi.



IL CONSIGLIO REGIONALE ha approvato
IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Vista la  legge regionale  31 luglio  1998, n.  42 (Norme  per il
trasporto pubblico locale);

Visto,  in   particolare,  l'articolo  23  della  suddetta  legge
regionale che prevede l'adozione di un regolamento per stabilire,
distintamente per ciascuna modalità di trasporto, gli obblighi a
cui devono  attenersi a tutela dell'utenza i soggetti gestori dei
servizi;

Vista la  deliberazione del  Consiglio regionale  del 21 dicembre
2004 con  la quale è stato approvato il regolamento regionale di
attuazione dell'articolo  23 della  l.r. 42/1998  (Norme  per  il
trasporto pubblico  locale)  e  successive  modifiche.  Trasporto
pubblico locale su ferro e suoi servizi sostitutivi;

EMANA
il seguente Regolamento:

TITOLO I
Norme generali

ARTICOLO 1
(Oggetto e ambito di applicazione)

1. Il  presente regolamento, in attuazione dell'articolo 23 della
legge regionale  31 luglio  1998, n.  42 (Norme  per il trasporto
pubblico locale)  e successive  modifiche, disciplina l'esercizio
del  trasporto  pubblico  locale  su  ferro  ed  i  suoi  servizi
sostitutivi, relativamente  alle  attività  che  interessano  la
tutela dell'utenza.

2. Per  servizio sostitutivo  si intende  il servizio  svolto, in
sostituzione di  corse ferroviarie, con autobus agli stessi orari
e con gli stessi collegamenti della linea ferroviaria.

TITOLO II
Obblighi a  cui debbono  attenersi le  imprese esercenti  servizi
programmati regionali  ed interregionali  su ferro e loro servizi
sostitutivi

CAPO I
Disposizioni generali  e marchio  identificativo del  Settore dei
trasporti

ARTICOLO 2
(Marchio identificativo del sistema del trasporto regionale)

1. Il  marchio identificativo del sistema del trasporto regionale
è costituito  da un  semicerchio che  si sviluppa  intorno  allo
stemma della  Regione Toscana  intersecato da una lancia, secondo
le caratteristiche  grafiche e  cromatiche definite nel documento
tecnico allegato al presente regolamento sotto la lettera "A".

2. Il  marchio di  cui al  comma 1,  riprodotto a  colori  e  con
dimensione non  inferiore a  centimetri 33 di altezza, è apposto
esternamente ad  ogni singolo treno, formato da materiale nuovo o
rinnovato con  contributi della  Regione, sulle  due fiancate, in
modo consequenziale al logo del soggetto esercente.

ARTICOLO 3
(Carta aziendale dei servizi)

1. I  soggetti esercenti i servizi di trasporto pubblico su ferro
e loro servizi sostitutivi sono tenuti a:

a) provvedere,  entro il  31 marzo di ogni anno, all'adozione, ed
   alla  pubblicazione  della  carta  aziendale  dei  servizi  di
   trasporto svolti  sul territorio  regionale, e  della relativa
   versione ridotta  nel rispetto  dello schema  tipo allegato al
   presente regolamento sotto la lettera "B";
b) provvedere al tempestivo aggiornamento della carta aziendale e
   della versione  ridotta in  caso di  modifica dei dati in esse
   contenuti,  nel   termine  di  trenta  giorni  dalla  avvenuta
   variazione;
c) inviare la carta dei servizi, la versione ridotta della stessa
   e  gli   eventuali  aggiornamenti,   alla   Regione   mediante
   raccomandata con  avviso di ricevimento, nonché alle province
   ed ai  comuni nel  cui ambito  territoriale l'azienda effettua
   servizi di  trasporto, alle  associazioni  dei  consumatori  e
   utenti riconosciute  ai  sensi  dell'articolo  3  della  legge
   regionale 12  gennaio 2000,  n. 1  (Norme per  la  tutela  dei
   consumatori  e   utenti)  ed   al  "Comitato   permanente  per
   l'attuazione della  carta dei  servizi"  istituito  presso  la
   Presidenza del  Consiglio  dei  Ministri,  Dipartimento  della
   funzione pubblica,  entro venti  giorni dalla data di scadenza
   dell'obbligo di  pubblicazione e  a dare  idonea  attestazione
   dell'invio;
d) porre  in visione  per l'utenza  presso le  sedi aziendali, le
   stazioni e  a bordo  di  ciascun  treno,  con  decorrenza  dal
   termine ultimo  di pubblicazione,  la carta  dei servizi  e le
   eventuali modifiche o integrazioni;
e) garantire un'adeguata diffusione della versione ridotta presso
   le biglietterie delle stazioni;
f) pubblicare  e rendere  consultabile la  carta dei  servizi nel
   termine di  cui alla  lettera a)  sul sito Internet aziendale.
   Nel caso  la carta  dei servizi  non risulti  consultabile  la
   violazione sussiste  e viene  contestata nei  casi in  cui  le
   carenze siano  accertate e verbalizzate tramite due successivi
   controlli effettuati  ad una  distanza  non  inferiore  a  tre
   giorni.

2. In  caso di  servizi affidati tramite procedura concorsuale ai
sensi della  l.r. 42/1998,  la carta  aziendale  dei  servizi  è
redatta dal soggetto esercente con riferimento al singolo lotto.

ARTICOLO 4
(Servizio telefonico)

1. I  soggetti esercenti,  singolarmente o in modo coordinato fra
loro, istituiscono un servizio informazioni telefonico attivo per
almeno dodici  ore al  giorno; il  costo  di  chiamata  a  carico
dell'utenza non  può superare  quello di  una normale tariffa di
rete   preventivamente    comunicata   all'utenza    al   momento
dell'attivazione della  telefonata  dal  soggetto  esercente.  Il
relativo numero  è esposto  presso le  stazioni, le  fermate, le
biglietterie principali,  nonché sulle  pubblicazioni  destinate
all'utenza.

ARTICOLO 5
(Sito internet)

1. I  soggetti esercenti,  singolarmente o in modo coordinato fra
loro, istituiscono  un sito internet nel quale sono pubblicati la
carta  dei   servizi,  il  programma  di  esercizio,  il  sistema
tariffario, il  numero verde  e l'indirizzo  regionale  di  posta
elettronica per  i reclami  degli utenti  del trasporto  pubblico
locale e ogni altra informazione utile all'utenza.

2. Il programma di esercizio è descritto con i codici utilizzati
per le comunicazioni all'osservatorio regionale.

CAPO II
Informazione a terra e a bordo

ARTICOLO 6
(Unità informative)

1.  Ai   sensi  del  presente  regolamento  costituiscono  unità
informativa:

a) la stazione;
b) la fermata;
c) il  treno o  l'autobus adibito a servizio sostitutivo previsto
in orario e i treni a composizione di materiale ordinario;
d) il sito internet dedicato.

ARTICOLO 7
(Informazione a terra)

1. Presso  ciascuna stazione  o fermata  i soggetti  gestori sono
tenuti ad esporre:

a) gli orari aggiornati ad ogni variazione;
b) le  interconnessioni con gli altri servizi di trasporto urbano
   ed extraurbano,  individuate mediante l'indicazione del logo o
   del nome degli altri gestori di servizi di trasporto pubblico;
c) l'indicazione    relativa  all'ubicazione  dei  punti  vendita
   esterni dei  titoli di  viaggio alternativi o sostitutivi alla
   biglietteria e/o  ai distributori  automatici,  ed  alla  loro
   distanza dalla fermata o stazione ferroviaria;
d) l'indicazione  che qualora non risulti possibile acquistare il
   biglietto per  cause  imputabili  al  soggetto  esercente,  la
   maggiorazione di  prezzo per il rilascio dei biglietti a bordo
   treno non  è applicata sui treni classificati Interregionali,
   Diretti e Regionali;
e) il  numero verde  regionale per  i reclami  dell'utenza  e  il
   marchio  regionale,  riprodotti  nel  rispetto  del  documento
   tecnico allegato al presente regolamento sotto la lettera "C";
f) il numero del servizio informazioni del soggetto esercente;
g) il sistema tariffario vigente;
h) le   modalità  di  convalida  dei  biglietti  e  le  sanzioni
   applicabili ai viaggiatori sprovvisti di titoli di viaggio;
i) l'esposizione  del grafo  di  rete  con  evidenziazione  delle
   località ove avvengono i servizi di interconnessione.

ARTICOLO 8
(Informazione a bordo)

1. A bordo di ogni singola carrozza sono esposti:
a) gli    indicatori    di  percorso  relativi  alla  linea,  con
   l'indicazione delle fermate;
b) l'estratto del sistema tariffario applicato;
c) le modalità di convalida dei biglietti ;
d) le sanzioni applicabili ai viaggiatori sprovvisti di titoli di
   viaggio;
e) il  numero verde  regionale per  i reclami  dell'utenza  e  il
   marchio  regionale,  riprodotti  nel  rispetto  del  documento
   tecnico allegato al presente regolamento sotto la lettera "C";
f) l'indicazione   che  la  Carta  dei  servizi  è  consultabile
   mediante richiesta al personale viaggiante;
g) l'indicazione  del diritto  al rimborso del biglietto nei casi
   di cui  all'articolo  15  e  le  modalità  di  inoltro  della
   relativa richiesta.

2. A  bordo di  ogni  treno  è  attiva  l'informazione  acustica
strumentale e/o  vocale, a cura del personale viaggiante, nonché
l'informazione visiva,  laddove siano  presenti i  display  e  le
idonee  strumentazioni,   per  le  variazioni  del  servizio  con
riferimento all'attivazione  della prima informativa per le soste
superiori a 8 minuti e comunque non programmate in orario.

3. A  bordo di  ogni singola  carrozza è, inoltre, assicurata la
divulgazione di  tutte le iniziative, promosse dalle istituzioni,
al fine di incoraggiare l'utilizzo del trasporto pubblico.

ARTICOLO 9
(Informazioni  rimosse  per  cause  non  imputabili  al  soggetto
esercente)

1. Nel  caso in  cui le  informazioni di  cui agli articoli 7 e 8
risultassero  mancanti  per  cause  non  imputabili  al  soggetto
esercente, la  violazione sussiste e viene contestata nei casi in
cui le  carenze siano  accertate e  non  ripristinate  entro  tre
giorni.

CAPO III
Strumenti di controllo del rispetto del programma di esercizio

ARTICOLO 10
(Diario della regolarità)

1. I  soggetti esercenti  sono tenuti  a  redigere  e  a  rendere
visibile presso  la sede legale, o altra sede indicata, il diario
della regolarità del servizio, dal quale risultino con chiarezza
le seguenti informazioni:

a) produzione giornaliera del servizio;
b) produzione  progressiva  del  servizio  aggiornata  al  giorno
   precedente;
c) motivazione degli scostamenti della produzione programmata.

2. Le  informazioni di cui al comma 1 sono descritte con i codici
utilizzati per le comunicazioni all'osservatorio regionale.

ARTICOLO 11
(Diario di bordo )

1. I  soggetti esercenti  sono tenuti a redigere per ogni treno o
corsa  sostitutiva  prevista  in  orario,  il  diario  di  bordo,
composto da documentazione dalla quale risultino con chiarezza le
seguenti informazioni:

a) orari  effettivi di  partenza/arrivo ad  ogni fermata  con  le
   motivazioni dello scostamento dell'orario programmato;
b) lo stato di pulizia delle carrozze;
c) la    composizione  del  treno  o  corsa  sostitutiva  con  le
   motivazioni degli scostamenti dalla composizione programmata;
d) i posti offerti ed utilizzati.

2. Le  informazioni di cui al comma 1 sono descritte con i codici
utilizzati per le comunicazioni all'osservatorio regionale.

CAPO IV
Condizioni igieniche e fruibilità del servizio

ARTICOLO 12
(Igiene dei locali e dei mezzi)

1. I  soggetti gestori  sono tenuti a garantire il rispetto delle
condizioni igieniche prescritte dal presente articolo.

2. I mezzi e i locali adibiti al servizio devono essere mantenuti
in adeguate  condizioni  igieniche  mediante  gli  interventi  di
pulizia  ordinaria   giornaliera  previsti  nel  programma  delle
pulizie. Tale  programma è  trasmesso alla Regione Toscana entro
trenta giorni dalla data della sua adozione.

3. La  data e la tipologia dell'ultima operazione di pulizia deve
essere esposta su ogni carrozza o vettura.

4. La  pulizia straordinaria  dei  locali  aziendali  ove  accede
l'utenza deve  essere effettuata con periodicità non superiore a
trenta  giorni.   La  data   dell'ultima  pulizia   straordinaria
effettuata è esposta nei locali.

ARTICOLO 13
(Vendita dei titoli di viaggio)

1. I  biglietti sono  posti in  vendita secondo  quanto stabilito
contrattualmente e nel rispetto del sistema tariffario vigente.

2. La  vendita a  bordo dei  titoli di  viaggio è garantita, con
l'eventuale maggiorazione  del prezzo  dei  biglietti  venduti  a
terra per  i collegamenti  richiesti, nel  limite massimo di Euro
5,00. Al  possessore del biglietto di seconda classe che acquista
in treno  il cambio del biglietto per il servizio di prima classe
potrà essere applicata una eventuale maggiorazione di Euro 3,00,
oltre alla differenza del costo del biglietto.

3. Le  emettitrici e  le obliteratrici dei titoli di viaggio sono
mantenute in  condizioni di regolare funzionamento. La violazione
sussiste e  viene contestata  nei casi  in cui  venga rilevato il
mancato funzionamento.  Nel caso che il mancato funzionamento sia
imputabile ad  atto vandalico  la  violazione  sussiste  e  viene
contestata qualora  il ripristino  non avvenga  entro tre  giorni
dall'accertamento.

4. I  soggetti esercenti  garantiscono la  vendita  di  tutte  le
tipologie dei  titoli di  viaggio presso  i  punti  di  rivendita
utilizzati.

5. Qualora  non risulti  possibile acquistare  il  biglietto  per
cause imputabili  al soggetto esercente, e in assenza di punti di
vendita esterni,  la maggiorazione  di prezzo per il rilascio dei
biglietti a  bordo treno  non è applicata sui treni classificati
Interregionali, Diretti e Regionali.

ARTICOLO 14
(Manutenzione di impianti accessori)

1.  Tutti  gli  impianti  accessori  presenti  sui  mezzi,  quali
indicatori acustici  e visivi, pedane per la salita dei portatori
di handicap, climatizzatore devono essere mantenuti in condizioni
di regolare funzionamento.

ARTICOLO 15
(Rimborso del biglietto)

1. I  soggetti gestori  sono tenuti  a rimborsare il biglietto ai
viaggiatori che  ne  facciano  esplicita  formale  richiesta  per
relazioni  su   treni  classificati   Interregionali,  Diretti  e
Regionali, nel  caso in  cui  la  corsa  sia  soppressa  o  venga
effettuata con più di trenta minuti di ritardo per cause ad essi
imputabili.

2. La  misura del  rimborso deve  essere del  100enza  alcuna
decurtazione se il viaggiatore nella condizione di cui al comma 1
non fruisce  del viaggio;  nella misura  del 50e vi è stata
fruizione a qualunque titolo del viaggio.

3. Il  rimborso può  consistere nella  restituzione diretta  del
denaro  o  nell'emissione  di  un  "buono  cedibile"  valido  per
l'acquisto di  altri biglietti. La modalità di rimborso adottata
dal soggetto  esercente deve  essere comunicata  per approvazione
alla  Regione   Toscana  preventivamente  alla  data  di  cui  al
successivo articolo 21.

4. Per  i  viaggiatori  in  possesso  di  abbonamenti  la  misura
prevista al  comma 2  deve essere  calcolata in  rapporto  ad  un
singolo    viaggio    effettuabile    rispetto    alla    tariffa
dell'abbonamento stesso.

5. In  base  all'organizzazione  aziendale  i  singoli  esercenti
organizzano il  rilevamento degli  aventi diritto al rimborso. La
procedura del  ciclo del  rimborso deve essere conclusa entro tre
giorni dalla  data della formale richiesta presentata dal singolo
viaggiatore.

6. Il  rimborso deve essere effettuabile in tutte le biglietterie
presenziate.

7.  Le  relazioni  interessanti  più  vettori  sono  soggette  a
rimborso solo  per le  frazioni di  viaggio  sulle  quali  si  è
verificato il ritardo di cui al comma 1.

8. Le condizioni e le procedure applicate devono essere contenute
nella "Carta  dei servizi"  e negli  orari ufficiali acquistabili
dal pubblico.

ARTICOLO 16
(Modalità di effettuazione del servizio)

1.  Il   servizio  deve   essere  svolto   assicurando  la  piena
fruibilità dei  posti offerti  come risultanti  nel programma di
esercizio.

2. Il materiale rotabile utilizzato in sostituzione del materiale
individuato nel  contratto deve essere di pari livello rispetto a
quello  sostituito,   relativamente  agli  aspetti  di  qualità,
funzionalità e sicurezza.

3.  La  sosta  alle  fermate,  comprese  quelle  facoltative,  è
garantita  consentendo   la  regolare   salita  e   discesa   dei
passeggeri.

4. Il personale dipendente deve tenere un comportamento cortese e
rispettoso  nei  confronti  dell'utenza,  portare  il  cartellino
identificativo ed indossare la divisa prescritta.

5. Qualora  nell'effettuazione del servizio si verifica, mediante
monitoraggio mensile,  sovraffollamento di  utenti nelle carrozze
di seconda  classe con  oltre il 120 per cento dei posti a sedere
offerti fra  due stazioni,  in ambito  extraurbano  dello  stesso
collegamento, per  un arco  temporale di sette giorni, il gestore
del servizio  provvede al  declassamento delle  carrozze di prima
classe presenti  nella composizione  del treno  dandone specifica
indicazione nell'orario al pubblico e con avviso nelle stazioni e
sui treni interessati.

ARTICOLO 17
(Gestione dei reclami inoltrati dall'utenza)

1. La  Regione inoltra  ai soggetti  esercenti  i  reclami  degli
utenti del  trasporto pubblico locale pervenuti al proprio numero
verde.

2. I  soggetti esercenti  predispongono  risposte  esaurienti  ai
reclami  pervenuti  e  provvedono  all'invio  delle  stesse  alla
struttura regionale  competente, nel  termine  di  trenta  giorni
dalla data di ricezione del reclamo, tramite lettera raccomandata
A.R., fax o posta telematica.

ARTICOLO 18
(Modalità di esercizio delle funzioni di vigilanza)

1.  Il  personale  incaricato  all'esercizio  delle  funzioni  di
vigilanza,  di  cui  all'articolo  24  l.r.  42/1998,  dotato  di
apposita tessera  regionale di  riconoscimento,  ha  facoltà  di
prendere visione dei documenti del soggetto esercente relativi ai
servizi di  trasporto pubblico  locale, nonché  di  accedere  ai
treni e  alle vetture dei servizi sostitutivi previsti in orario,
agli uffici ed alle sedi aziendali.

2. L'accertamento  delle violazioni  di cui all'articolo 23 della
l.r. 42/1998 è effettuato sulla base delle indicazioni impartite
dall'ente competente.  Si applicano  le disposizioni  della legge
regionale 28  dicembre 2000,  n.81 (Disposizioni  in  materia  di
sanzioni amministrative)  e, per  quanto in  essa  non  previsto,
della legge  24 novembre  1981,  n.  689  (Modifiche  al  sistema
penale).

3. I  soggetti esercenti sono tenuti a comunicare alla Regione le
generalità del legale rappresentante dell'azienda, del direttore
d'esercizio o  di eventuale  altro soggetto responsabile, nonché
ogni relativa  variazione, ai  fini della notifica degli atti del
procedimento di applicazione delle sanzioni amministrative.

ARTICOLO 19
(Dati di soddisfazione dell'utenza)

1. I  soggetti esercenti  effettuano  ed  inviano  alla  Regione,
almeno  una   volta  all'anno,  il  monitoraggio  della  qualità
percepita dai  clienti,  relativamente  ai  seguenti  fattori  di
qualità:

a) sicurezza;
b) regolarità del servizio;
c) pulizia  e condizioni  igieniche dei mezzi e dei locali aperti
   all'utenza;
d) comfort del viaggio a bordo e nelle stazioni;
e) servizi per disabili;
f) informazione alla clientela;
g) aspetti relazionali e di comunicazione;
h) livello di servizio commerciale e nel front office;
i) integrazione modale;
j) attenzione all'ambiente.

2. Il  dirigente regionale responsabile della struttura regionale
competente  definisce,   con  proprio   atto,  criteri   tecnico-
metodologici di  conduzione dell'indagine.  Fino all'adozione  di
tale  atto   i  soggetti  esercenti  effettuano  il  monitoraggio
attenendosi esclusivamente a quanto previsto dal comma 1.

ARTICOLO 20
(Modalità  di   produzione  dei  dati  all'Osservatorio  per  la
mobilità ed i trasporti)

1.  I   soggetti  gestori   dei  servizi  di  trasporto  pubblico
ferroviario sono  tenuti a fornire all'osservatorio regionale per
la  mobilità   ed  i  trasporti,  i  dati  informativi  inerenti
l'attività  esercitata  nei  tempi  e  ne  modi  successivamente
definiti dal Dirigente della struttura regionale competente.

TITOLO III
Disposizioni transitorie e finali

ARTICOLO 21
(Entrata in vigore)

1. Il  presente regolamento entra in vigore il novantesimo giorno
dalla data della sua pubblicazione sul Bollettino ufficiale della
Regione Toscana.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Firenze, 3 gennaio 2005

PASSALEVA
(designato con D.P.G.R. n. 132 del 22.5.2000)




TRASPORTI

