Sistema integrato  di interventi  e servizi  per  la  tutela  dei
diritti di cittadinanza sociale.

Il Consiglio Regionale ha approvato il 16.02.2005
Il Presidente  della Giunta  Regionale promulga la seguente legge
regionale:

TITOLO I
Disposizioni generali

CAPO I
Principi generali  del sistema  integrato di interventi e servizi
sociali

ARTICOLO 1
(Oggetto e finalità)

1. La  Regione Toscana,  con la  presente  legge,  disciplina  il
sistema integrato  di interventi  e servizi  sociali, di  seguito
denominato sistema  integrato, volto  a promuovere  e garantire i
diritti  di   cittadinanza  sociale,   la  qualità  della  vita,
l'autonomia   individuale,   le   pari   opportunità,   la   non
discriminazione,  la   coesione  sociale,   l'eliminazione  e  la
riduzione delle condizioni di disagio e di esclusione.

2. Per  interventi  e  servizi  sociali  si  intendono  tutte  le
attività relative  alla predisposizione  ed alla  erogazione  di
servizi, gratuiti  e parzialmente  o completamente a pagamento, o
di prestazioni  economiche destinate  a rimuovere  e superare  le
situazioni di  bisogno e  di difficoltà  che la persona incontra
nel corso  della vita,  escluse  quelle  assicurate  dal  sistema
previdenziale  e   da  quello   sanitario,  nonché  le  funzioni
assicurate in sede di amministrazione della giustizia.

ARTICOLO 2
(Il sistema integrato di interventi e servizi sociali)

1. Il sistema integrato:
a) ha carattere di universalità;
b) promuove  l'attuazione dei  diritti di  cittadinanza sociale e
   delle responsabilità dei soggetti istituzionali e sociali per
   la costruzione di una comunità solidale;
c) promuove l'adempimento dei doveri inderogabili di solidarietà
   sociale, favorendo l'autonoma iniziativa dei cittadini singoli
   o associati;
d) valorizza  l'autonomia delle  comunità  locali,  tutelando  i
   comuni minori, i territori montani ed insulari.

2. La programmazione e l'organizzazione del sistema integrato, in
conformità con  i livelli  essenziali delle  prestazioni sociali
definiti dallo Stato, compete alla Regione ed agli enti locali.

3. La  Regione e  gli enti  locali, nell'ambito  delle rispettive
competenze, riconoscono e agevolano il ruolo che il volontariato,
gli organismi  della cooperazione  sociale, le associazioni e gli
altri  soggetti  privati  senza  scopo  di  lucro,  operanti  nel
settore, svolgono  nella  organizzazione  e  nella  gestione  del
sistema integrato.

4.  Al   perseguimento  delle  finalità  del  sistema  integrato
concorrono anche altri soggetti pubblici o privati.

ARTICOLO 3
(Principi del sistema integrato)

1. Il sistema integrato si realizza secondo i seguenti principi:

a) rispetto della libertà e dignità della persona;
b) garanzia  dell'uguaglianza, delle pari opportunità rispetto a
   condizioni   sociali    e   stati   di   bisogno   differenti,
   valorizzazione della differenza di genere;
c) valorizzazione delle capacità e delle risorse della persona;
d) perseguimento  della possibilità di scelta tra le prestazioni
   erogabili;
e) adeguatezza,   appropriatezza   e      personalizzazione degli
   interventi;
f) prevenzione e rimozione delle condizioni di disagio sociale;
g) sostegno   all'autonomia    delle    persone  disabili  e  non
   autosufficienti;
h) valorizzazione  e sostegno  del ruolo peculiare delle famiglie
   quali luoghi  privilegiati per  la crescita,  lo sviluppo e la
   cura della persona;
i) partecipazione  attiva  dei  cittadini  singoli  o  associati,
   nell'ambito  dei   principi  di   solidarietà  e   di   auto-
   organizzazione;
j) sviluppo  e qualificazione  degli interventi  e dei  servizi e
   valorizzazione delle professioni sociali.

2. Il sistema integrato si realizza attraverso i seguenti metodi:
a) coordinamento  ed integrazione  tra i  servizi  sociali  ed  i
   servizi sanitari  al fine  di assicurare una risposta unitaria
   alle esigenze  di salute  della persona, indipendentemente dal
   soggetto gestore;
b) integrazione   con  le  politiche  abitative,  dei  trasporti,
   dell'educazione,     dell'istruzione,     della     formazione
   professionale  e   del  lavoro,   culturali,   ambientali   ed
   urbanistiche, dello  sport e  del tempo libero, della ricerca,
   nonché  con   tutti  gli   altri  interventi  finalizzati  al
   benessere della  persona ed  alla prevenzione delle condizioni
   di disagio sociale;
c) cooperazione tra i diversi livelli istituzionali ed i soggetti
   pubblici e  privati, inclusi  quelli del  terzo settore di cui
   all'articolo 17;
d) concertazione  tra i diversi livelli istituzionali, tra questi
   e le  organizzazioni sindacali,  le categorie  economiche,  le
   associazioni degli utenti e dei consumatori.

3. La  Regione e gli enti locali attivano specifiche procedure di
concertazione finalizzate  alla ricerca  di  convergenze  per  la
individuazione  e   la  determinazione   degli  obiettivi  e  dei
contenuti degli atti attuativi previsti dalla presente legge.

ARTICOLO 4
(Livelli essenziali delle prestazioni sociali)

1.  Il   sistema  integrato  assicura  l'erogazione  dei  livelli
essenziali delle  prestazioni sociali  previsti  dallo  Stato  ai
sensi  dell'articolo   117,  comma   secondo,  lettera  m)  della
Costituzione, così  come definiti dall'articolo 22 della legge 8
novembre 2000,  n. 328  (Legge quadro  per la  realizzazione  del
sistema integrato di interventi e servizi sociali).

2. Il  piano integrato  sociale regionale  di cui all'articolo 27
definisce, sulla base del fabbisogno rilevato:

a) le  caratteristiche quantitative  e qualitative  dei servizi e
   degli interventi  che costituiscono i livelli essenziali delle
   prestazioni sociali  definiti dallo  Stato, nell'ambito  delle
   risorse trasferite, di cui all'articolo 45, comma 1;
b) le  eventuali prestazioni  aggiuntive da  assicurare  in  modo
   omogeneo sul  territorio toscano,  nell'ambito  delle  risorse
   regionali.

3. L'attuazione  in ambito  zonale del  piano  integrato  sociale
regionale  avviene  sulla  base  delle  caratteristiche  sociali,
economiche, epidemiologiche  e morfologiche  del territorio,  nel
rispetto dei  criteri di  equità, efficacia  ed  appropriatezza,
tenuto conto delle risorse finanziarie messe a disposizione dallo
Stato,  dalla   Regione  e   dagli  enti  locali,  nonché  della
compartecipazione degli  utenti al costo delle prestazioni, ed è
definita negli  atti di programmazione locale di cui all'articolo
29.

CAPO II
Diritti di cittadinanza sociale

ARTICOLO 5
(Diritto agli interventi e ai servizi del sistema integrato)

1. Hanno  diritto ad  accedere agli  interventi e  ai servizi del
sistema integrato tutte le persone residenti in Toscana.

2. Gli interventi e i servizi di cui al comma 1 sono estesi anche
alle seguenti  persone, comunque  presenti nel  territorio  della
Regione Toscana:

a) donne  straniere  in  stato  di  gravidanza  e  nei  sei  mesi
   successivi al parto;
b) stranieri  con permesso  umanitario di cui all'articolo 18 del
   decreto legislativo  25 luglio 1998, n. 286 (Testo unico delle
   disposizioni concernenti  la  disciplina  dell'immigrazione  e
   norme  sulla  condizione  dello  straniero)  e  stranieri  con
   permesso di  soggiorno di  cui all'articolo  41  dello  stesso
   decreto legislativo;
c) richiedenti  asilo e  rifugiati, di  cui al  decreto legge  30
   dicembre 1989,  n. 416  (Norme urgenti  in  materia  di  asilo
   politico,   di    ingresso   e    soggiorno   dei    cittadini
   extracomunitari   e    di   regolarizzazione   dei   cittadini
   extracomunitari ed  apolidi già presenti nel territorio dello
   Stato), convertito, con modificazioni, dalla legge 28 febbraio
   1990, n.  39, da ultimo modificato dalla legge 30 luglio 2002,
   n. 189.

3. I  minori di  qualsiasi nazionalità  e comunque  presenti nel
territorio della  Regione Toscana hanno diritto agli interventi e
ai servizi del sistema integrato.

4. Tutte  le  persone  dimoranti  nel  territorio  della  Regione
Toscana hanno  diritto agli  interventi di  prima assistenza alle
condizioni e  con i  limiti previsti  dalle normative  vigenti  e
secondo le  procedure definite  dalla programmazione  regionale e
locale.

ARTICOLO 6
(Soggetti istituzionali tenuti alla erogazione delle prestazioni)

1. Per  i soggetti  di cui  all'articolo 5,  comma 1 il comune di
residenza assicura  la  definizione  del  percorso  assistenziale
personalizzato di cui all'articolo 7, comma 2, l'erogazione delle
prestazioni e sostiene gli oneri per l'assistenza prestata.

2. Per  i soggetti  per i  quali si  renda necessario il ricovero
stabile presso  strutture residenziali di cui all'articolo 20, il
comune nel  quale essi  hanno la  residenza  prima  del  ricovero
assume gli oneri per le prestazioni erogate.

3. Per  i minori  è competente  il comune  nel quale  risiede il
minore. Se  il minore  non è residente in Toscana, è competente
il comune  nel cui  territorio si  è manifestata  la  necessità
d'intervento.

4. Per  le prestazioni  e i  servizi rivolti  ai soggetti  di cui
all'articolo 5,  commi 2  e 4,  è competente  il comune  nel cui
territorio si è manifestata la necessità d'intervento.

5. Restano  ferme le  disposizioni di  cui all'articolo  47 sulla
compartecipazione degli utenti al costo delle prestazioni.

ARTICOLO 7
(Modalità per l'accesso al sistema integrato)

1. I  comuni, singoli  o associati,  in raccordo  con  i  servizi
territoriali della  zona-distretto, di  cui all'articolo 64 della
legge regionale  24 febbraio 2005, n. 40 (Disciplina del servizio
sanitario  regionale),  attuano  forme  di  accesso  unitarie  ai
servizi del sistema integrato, al fine di assicurare:

a) la presa in carico delle persone;
b) la proposta di progetti integrati di intervento;
c) l'erogazione delle prestazioni.

2. I  soggetti di  cui all'articolo 5 accedono alle prestazioni e
ai servizi sociali sulla base della valutazione professionale del
bisogno  e   della  conseguente   definizione  di   un   percorso
assistenziale personalizzato.

3.  Per  percorso  assistenziale  personalizzato  si  intende  il
complesso degli  adempimenti finalizzati  ad assicurare, in forma
coordinata, integrata  e programmata,  l'accesso informato  e  la
fruizione  appropriata   e  condivisa  delle  prestazioni  e  dei
servizi, in relazione ai bisogni accertati.

4. L'assistente sociale, individuato quale responsabile del caso:
a) effettua la valutazione professionale del bisogno;
b) definisce  il percorso  assistenziale personalizzato e ne cura
   l'attuazione in termini di appropriatezza ed efficacia;
c) assicura la gestione ed il controllo delle prestazioni erogate
   in relazione agli obiettivi.

5. In  caso di  bisogni, per  la cui  soddisfazione sia richiesto
l'apporto di  più competenze professionali, la valutazione degli
stessi e la definizione del percorso assistenziale personalizzato
sono effettuate  con il  concorso di  tutte  le  professionalità
interessate.

6. Accedono prioritariamente agli interventi e ai servizi erogati
dal sistema integrato i soggetti:

a) in  condizione di povertà o con reddito limitato o situazione
   economica disagiata;
b) con  incapacità fisica  o psichica,  totale  o  parziale,  di
   provvedere alle proprie esigenze;
c) con difficoltà di inserimento nella vita sociale attiva e nel
   mercato del lavoro;
d) sottoposti  a  provvedimenti  dell'autorità  giudiziaria  che
   rendano necessari interventi assistenziali.

7. La  programmazione zonale  di cui  all'articolo  29  indica  i
criteri con  i quali  i comuni  disciplinano  le  condizioni  per
l'accesso agli  interventi e  servizi, anche  con riferimento  ai
soggetti di cui al comma 6.

ARTICOLO 8
(Diritto all'informazione e principi di comunicazione sociale)

1. I  destinatari degli  interventi e  dei  servizi  del  sistema
integrato sono  informati sui  diritti di  cittadinanza  sociale,
sulla disponibilità delle prestazioni sociali e socio-sanitarie,
sui requisiti  per accedervi  e sulle  relative procedure,  sulle
modalità  di   erogazione  delle   prestazioni   nonché   sulle
possibilità di scelta tra le prestazioni stesse.

2. In  particolare, i  destinatari degli  interventi del  sistema
integrato hanno diritto:

a) ad  essere informati sui propri diritti in rapporto ai servizi
   di assistenza sociale;
b) ad esprimere il consenso sul tipo di prestazione, salvo i casi
   previsti dalla legge;
c) a  partecipare alla  scelta delle prestazioni, compatibilmente
   con  le   disponibilità  esistenti  nell'ambito  territoriale
   determinato per ciascun servizio sociale;
d) ad  essere garantiti  nella riservatezza  e nella  facoltà di
   presentare  osservazioni  ed  opposizioni  nei  confronti  dei
   responsabili  dei   servizi  e  dei  procedimenti  nonché  ad
   ottenere le debite risposte motivate.

3.  Per   i  soggetti   che  presentino  deficit  psico-fisici  e
sensoriali, culturali, sociali, tali da ostacolare l'acquisizione
di informazione  sui diritti di cui ai commi 1 e 2, nonché sulle
modalità di  accesso al  sistema integrato,  sono previste forme
specifiche  di  informazione,  orientamento  ed  accompagnamento,
finalizzate a  rimuovere gli  ostacoli alla normale fruizione dei
servizi e  degli interventi  sociali ed  a  garantirne  la  piena
accessibilità.

4. La Regione promuove l'attivazione di punti informativi unitari
da parte dei comuni singoli o associati in raccordo con i servizi
territoriali della zona-distretto, aventi la finalità di fornire
informazioni  e  orientamento  ai  cittadini  sui  diritti  e  le
opportunità sociali,  sui percorsi  assistenziali, sui servizi e
gli interventi  del sistema  integrato.  Tali  punti  informativi
svolgono la  loro attività  in  raccordo  con  le  strutture  di
accesso unitario ai servizi di cui all'articolo 7, comma 1.

ARTICOLO 9
(Carta dei servizi sociali)

1. I soggetti pubblici e privati, che erogano prestazioni sociali
e socio-sanitarie  adottano la carta dei servizi sociali, al fine
di tutelare gli utenti e garantire la trasparenza nell'erogazione
dei servizi.

2. La  carta dei  servizi sociali,  esposta  nei  luoghi  in  cui
avviene l'erogazione  delle prestazioni in modo da consentirne la
visione  da  parte  degli  utenti,  contiene  almeno  i  seguenti
elementi:

a) caratteristiche delle prestazioni, modalità di accesso, orari
   e tempi di erogazione;
b) tariffe delle prestazioni;
c) assetto organizzativo interno;
d) procedure    amministrative  per  la  presa  in  carico  e  la
   diffusione delle informazioni;
e) modalità e procedure per la presentazione di reclami da parte
   degli utenti nei confronti dei responsabili dei servizi;
f) riferimento  alle clausole  contrattuali e  al rispetto  della
   normativa di cui all'articolo19, comma 2.

3. Entro  duecentosettanta giorni  dall'entrata in  vigore  della
presente legge, la Giunta regionale adotta uno schema generale di
riferimento per  la redazione  e l'aggiornamento  della carta dei
servizi sociali.

ARTICOLO 10
(Pubblica tutela)

1. La  Regione sostiene  i comuni  e  le  province  che  mediante
accordi,   convenzioni    o   altri    atti   di   collaborazione
istituzionale, attivano  servizi  e  interventi  di  supporto  in
favore delle  persone prive  in tutto  o in  parte  di  autonomia
nell'espletamento delle funzioni della vita quotidiana, di cui al
libro I,  titolo XII  del codice  civile, nonché dei soggetti ai
quali sono  conferite dall'autorità  giudiziaria le  funzioni di
tutore, curatore  o  di  amministratore  di  sostegno,  anche  in
raccordo con  altri enti  e autorità  interessate alla  pubblica
tutela.

2. I servizi e gli interventi di cui al comma 1 attengono:

a) alla  realizzazione di  azioni  specifiche  di  prevenzione  e
   sensibilizzazione  sui   temi  dell'assistenza   alle  persone
   incapaci e  alla promozione dell'assunzione di responsabilità
   tutoriali;
b) alla   verifica    della    appropriatezza  e  qualità  delle
   prestazioni erogate alle persone incapaci;
c) al  supporto alle  attività dei  tutori, dei curatori e degli
   amministratori di  sostegno, anche  mediante lo svolgimento di
   specifiche attività formative.

3. Nel piano integrato sociale regionale, di cui all'articolo 27,
sono definiti  gli indirizzi  per la  realizzazione dei servizi e
degli interventi  relativi  alla  pubblica  tutela,  al  fine  di
garantirne  l'omogeneità   sul  territorio   regionale,  e  sono
individuate le  forme di  sostegno della Regione a tali servizi e
interventi. È  data priorità  alle iniziative che consentono la
diffusione dei  servizi e degli interventi sull'intero territorio
della provincia.

TITOLO II
Il sistema integrato

CAPO I
Soggetti istituzionali

ARTICOLO 11
(Il comune)

1. I  comuni esercitano  le funzioni di programmazione locale del
sistema integrato  attraverso l'approvazione  dei piani di ambito
zonale di  cui all'articolo 29 da parte dell'articolazione zonale
della conferenza  dei sindaci,  di cui  all'articolo 12,  comma 4
della l.r.  40/2005 e  concorrono alla  programmazione  regionale
secondo le modalità previste dall'articolo 26.

2. I  comuni sono  titolari di  tutte le  funzioni amministrative
concernenti la realizzazione della rete locale degli interventi e
servizi sociali,  nonché della  gestione e  dell'erogazione  dei
medesimi. Sono  fatte salve  le funzioni  diversamente attribuite
dalla normativa vigente.

3. In particolare i comuni sono competenti per:

a) il rilascio dell'autorizzazione e la vigilanza sulle strutture
   residenziali e semiresidenziali;
b) la definizione delle condizioni per l'accesso alle prestazioni
   erogate dal sistema integrato;
c) la determinazione eventuale di livelli di assistenza ulteriori
   ed integrativi  rispetto a  quelli determinati  dallo Stato  e
   dalla Regione.

ARTICOLO 12
(La comunità montana)

1.  La  comunità  montana  approva  il  piano  di  zona  di  cui
all'articolo  29   nel  caso   in  cui   coesistano  le  seguenti
condizioni:

a) vi  sia totale  coincidenza tra  l'ambito  territoriale  della
   comunità montana e quello della zona-distretto;
b) vi sia delega alla comunità montana da parte dei comuni delle
   funzioni amministrative di cui sono titolari.

2. Al  di fuori  dei casi  previsti dal  comma  1,  la  comunità
montana è sentita dall'articolazione zonale della conferenza dei
sindaci prima della adozione del piano di zona.

3. La  Regione favorisce  il coordinamento tra il piano integrato
sociale regionale  di cui all'articolo 27 e il piano di indirizzo
per le  montagne toscane approvato ai sensi della legge regionale
19 dicembre  1996, n.  95 (Disciplina  degli  interventi  per  lo
sviluppo  della  montagna),  da  ultimo  modificata  dalla  legge
regionale 28  dicembre 2000,  n. 82, e promuove intese ed accordi
di ambito interregionale per le zone di confine.

ARTICOLO 13
(La provincia)

1. Le  province concorrono  alla programmazione  regionale e alla
programmazione di  ambito zonale e curano il coordinamento con le
politiche settoriali di cui all'articolo 3, comma 2, lettera b) e
con i  programmi locali  di sviluppo di cui all'articolo 12 della
legge regionale  11 agosto  1999, n.  49  (Norme  in  materia  di
programmazione regionale),  modificata dalla  legge regionale  15
novembre 2004, n. 61.

2.  Le   province  promuovono  e  sostengono  gli  interventi  di
preformazione, di  formazione e  di integrazione  lavorativa  dei
soggetti disabili  e delle  categorie svantaggiate ai sensi delle
disposizioni di  cui alla  legge regionale  26 luglio 2002, n. 32
(Testo unico  della normativa della Regione Toscana in materia di
educazione, istruzione, orientamento, formazione, professionale e
lavoro) come modificata dalla legge regionale 1 febbraio 2005, n.
20.

3. Le  province curano  la  tenuta  degli  albi  e  dei  registri
regionali previsti  dalla legislazione  regionale in  materia  di
volontariato, cooperazione sociale, associazionismo di promozione
sociale, e  promuovono la partecipazione dei soggetti interessati
alla costruzione delle reti di solidarietà sociale.

4. Le province esercitano funzioni finalizzate alla realizzazione
del sistema  regionale di  osservazione, monitoraggio,  analisi e
previsione dei  fenomeni sociali,  nonché  di  diffusione  delle
conoscenze, sulla  base  di  intese,  accordi  o  altri  atti  di
collaborazione istituzionale stipulati con la Regione.

5.  Le   province  partecipano   all'articolazione  zonale  della
conferenza dei  sindaci per  le  finalità  di  cui  al  presente
articolo e  per garantire  l'integrazione con  la  programmazione
zonale anche  mediante la  presentazione di  progetti nel settore
sociale per problematiche interzonali.

ARTICOLO 14
(La Regione)

1.  La   Regione  promuove   su  tutto  il  territorio  regionale
l'attuazione  dei   diritti  di   cittadinanza  sociale  mediante
l'esercizio delle funzioni previste dalla presente legge.

2. In particolare, alla Regione competono le seguenti funzioni:
a) approvazione del piano integrato sociale regionale;
b) approvazione  del regolamento  di  attuazione  della  presente
   legge;
c) definizione delle politiche di integrazione tra gli interventi
   e i  servizi sociali  e quelli di cui all'articolo 3, comma 2,
   lettere a) e b);
d) ripartizione  delle risorse del fondo sociale regionale di cui
   all'articolo 45;
e) promozione   della  realizzazione  dei  progetti  speciali  di
   interesse regionale,  con caratteristiche  di  sperimentazione
   innovativa;
f) organizzazione e coordinamento del sistema informativo sociale
   regionale, nonché delle funzioni di cui all'articolo 40.

3. Nell'esercizio  delle  proprie  funzioni,  la  Regione  adotta
strumenti di concertazione e confronto, anche permanenti, con gli
enti  locali   e  con   le  parti   sociali,  nonché   forme  di
consultazione con  le associazioni  degli utenti  e consumatori e
con i soggetti di cui all'articolo 17.

4. La  Regione può  attivare sperimentazioni per l'erogazione di
trattamenti   economici    finalizzati   alla   rimozione   delle
limitazioni personali,  familiari e sociali di soggetti disabili,
non autosufficienti  e quale  misura di contrasto della povertà,
ivi  compreso   il  reddito   di  cittadinanza   sociale  di  cui
all'articolo 58, comma 3.

5.  La   Regione  col  piano  integrato  sociale  regionale  può
prevedere  sperimentazioni  relative  a  tipologie  di  strutture
residenziali e  semiresidenziali di  cui al  capo  III,  comprese
quelle di ambito delle comunità di tipo familiare, definendone i
requisiti necessari  al funzionamento ulteriori a quelli previsti
dall'articolo 62.

CAPO II
Soggetti sociali

ARTICOLO 15
(Le famiglie)

1. In  attuazione dei  principi e  delle finalità  di  cui  agli
articoli 3 e 4 dello Statuto della Regione, il sistema integrato,
attraverso le  politiche, gli  interventi  e  i  servizi  di  cui
all'articolo 52:

a) valorizza  e sostiene il ruolo essenziale delle famiglie nella
   formazione e  cura della  persona durante  tutto l'arco  della
   vita, nella promozione del benessere e nel perseguimento della
   coesione sociale;
b) sostiene  le famiglie  nei momenti  di difficoltà  e  disagio
   connessi all'assunzione  di  specifici  compiti  di  cura  nei
   confronti di minori, disabili o anziani;
c) sostiene la cooperazione e il mutuo aiuto delle famiglie;
d) valorizza il ruolo attivo delle famiglie nella elaborazione di
   proposte e di progetti per l'offerta dei servizi.

2.  Le   persone  e   le  famiglie  sono  direttamente  coinvolte
nell'ambito dell'organizzazione  dei servizi  e degli interventi,
al fine di migliorarne la qualità e l'efficienza.

ARTICOLO 16
(Le associazioni familiari)

1. Le  finalità di  cui all'articolo  15 sono  perseguite  anche
tramite  il   riconoscimento  ed   il  sostegno  ad  associazioni
familiari, comunque  denominate, nelle  quali i  nuclei familiari
realizzano attività  di cura  e di  assistenza alla persona loro
affidata, secondo i percorsi disciplinati dall'articolo 7.

2. L'ente  pubblico  competente  disciplina  i  rapporti  con  le
associazioni familiari attraverso apposite convenzioni.

3. A  favore  delle  famiglie  e  delle  persone  sono  sostenute
esperienze di  solidarietà e  di auto-aiuto, anche attraverso la
realizzazione di servizi di prossimità e di reciprocità.

ARTICOLO 17
(Il terzo settore)

1. Nel  rispetto del principio della sussidiarietà, la Regione e
gli enti  locali riconoscono  la rilevanza sociale dell'attività
svolta dai  soggetti  del  terzo  settore  e,  nell'ambito  delle
risorse disponibili,  promuovono azioni  per il  loro sostegno  e
qualificazione.

2. Ai fini della presente legge si considerano soggetti del terzo
settore:

a) le organizzazioni di volontariato;
b) le associazioni e gli enti di promozione sociale;
c) le cooperative sociali;
d) le fondazioni;
e) gli enti di patronato;
f) gli enti ausiliari di cui alla legge regionale 11 agosto 1993,
   n. 54  (Istituzione dell'albo  regionale degli  enti ausiliari
   che gestiscono  sedi operative  per  la  riabilitazione  e  il
   reinserimento  dei   soggetti  tossicodipendenti.   Criteri  e
   procedure per l'iscrizione);
g) gli enti riconosciuti delle confessioni religiose con le quali
   lo Stato ha stipulato patti, accordi o intese;
h) gli altri soggetti privati non a scopo di lucro.

3. I  soggetti di  cui al  comma  2  concorrono,  secondo  quanto
previsto dagli  articoli 28  e 30,  ai processi di programmazione
regionale e  locale. Tali  soggetti, ciascuno  secondo le proprie
specificità, partecipano altresì alla progettazione, attuazione
ed  erogazione   degli  interventi  e  dei  servizi  del  sistema
integrato ai sensi di quanto previsto dalla normativa vigente.

4. La  Regione e  gli enti  locali sostengono  le  attività  del
volontariato anche  attraverso la  collaborazione con i centri di
servizio costituiti  ai sensi  dell'articolo 15  della  legge  11
agosto 1991, n. 266 (Legge quadro sul volontariato).

ARTICOLO 18
(Relazioni sindacali)

1. La  Giunta regionale,  gli enti  locali e  gli altri  soggetti
interessati, in  relazione alle  proprie  competenze,  assicurano
l'attuazione della  presente legge  nel rispetto  dei diritti  di
informazione,  consultazione,   concertazione  e   contrattazione
sindacale previsti  dalle vigenti  norme statali e regionali, dai
contratti nazionali e dagli accordi decentrati.

2. I  soggetti, di  cui al  comma 1,  assicurano la concertazione
anche con  le organizzazioni  sindacali in  merito agli  atti  di
natura programmatoria  e regolamentare  derivanti dalla  presente
legge.

ARTICOLO 19
(Affidamento dei servizi)

1. Per  l'affidamento dei  servizi del  sistema integrato, l'ente
pubblico, fatto  salvo quanto  previsto dalla  legge regionale  3
agosto 2004,  n. 43  (Riordino e trasformazione delle istituzioni
pubbliche di assistenza e beneficenza "IPAB". Norme sulle aziende
pubbliche di  servizi alla  persona. Disposizioni particolari per
la IPAB  "Istituto degli  Innocenti di  Firenze") procede secondo
modalità tali  da permettere  il confronto  tra più  soggetti e
più offerte  e comunque  tenendo conto  dei diversi  elementi di
qualità dell'offerta,  escludendo l'utilizzo del massimo ribasso
e prevedendo specifici standard per la valutazione dell'efficacia
e dell'appropriatezza delle prestazioni.

2. L'affidamento  dei servizi avviene altresì nel rispetto delle
clausole dei  contratti  collettivi  nazionali  e  degli  accordi
decentrati, poste  a garanzia  del mantenimento  del  trattamento
giuridico ed  economico dei  lavoratori interessati,  nonché nel
rispetto della  normativa vigente  in materia  di  sicurezza  sui
luoghi di lavoro.

3. Per  l'affidamento dei  servizi alla  persona ai  soggetti del
terzo settore  si applicano le disposizioni contenute nel decreto
del Presidente  del Consiglio dei ministri 30 marzo 2001 (Atto di
indirizzo e  coordinamento sui sistemi di affidamento dei servizi
alla persona ai sensi dell'art. 5 della legge 8 novembre 2000, n.
328) e le disposizioni regionali di attuazione.

4. La  direzione generale  competente  della  Regione  predispone
schemi-tipo utili  ai fini  della stipula delle convenzioni tra i
soggetti titolari  di competenza in materia ed i soggetti gestori
delle strutture e/o erogatori dei servizi.

5. I  soggetti affidatari  dei servizi  alla persona  adottano la
carta dei servizi sociali di cui all'articolo 9.

CAPO III
Strutture residenziali e semiresidenziali

ARTICOLO 20
(Strutture residenziali e semiresidenziali)

1. La realizzazione di strutture residenziali e semiresidenziali,
pubbliche e  private, che  erogano interventi e servizi sociali e
ad integrazione  socio-sanitaria, non  disciplinate  dalla  legge
regionale 23  febbraio 1999,  n. 8 (Norme in materia di requisiti
strutturali,  tecnologici   ed  organizzativi   delle   strutture
sanitarie: autorizzazione  e  procedura  di  accreditamento),  da
ultimo modificata  dalla legge  regionale 8  luglio 2003,  n. 34,
nonché la  modifica di quelle esistenti, che comporti un aumento
di  posti   letto,   sono   subordinate   alla   verifica   della
compatibilità del  progetto con  gli strumenti  e  gli  atti  di
governo del  territorio di  cui alla  legge regionale  3  gennaio
2005, n.1 (Norme per il governo del territorio).

2. Il  funzionamento  delle  strutture  di  cui  al  comma  1  è
subordinato al  rilascio di  autorizzazione da  parte del  comune
ovvero  alla  comunicazione  al  comune  nei  termini  e  con  le
modalità indicate  dal comune stesso con propri atti, al fine di
garantire la  necessaria funzionalità e qualità dei servizi, la
sicurezza degli utenti e dei lavoratori in esse impiegati.

3. Per  l'esercizio della  funzione di  autorizzazione di  cui al
comma  2,   il  comune   si  avvale   di   apposita   commissione
multidisciplinare,  costituita   dall'azienda  unità   sanitaria
locale   in    ambito   zonale,   composta   da   operatori   con
professionalità sanitarie, sociali e tecniche.

ARTICOLO 21
(Strutture soggette ad autorizzazione)

1.  Sono  soggette  ad  autorizzazione  del  comune  le  seguenti
strutture:

a) strutture   residenziali,    che  erogano  prestazioni  socio-
   assistenziali   e   ad   integrazione   socio-sanitaria,   per
   l'accoglienza di  soggetti  disabili  e  non  autosufficienti,
   caratterizzate da  media  ed  alta  intensità  assistenziale,
   media ed  alta complessità  organizzativa, con  una capacità
   ricettiva massima di ottanta posti letto organizzati in nuclei
   fino a quaranta ospiti;
b) strutture  a prevalente  accoglienza alberghiera, per soggetti
   parzialmente  non   autosufficienti  o   disabili  non  gravi,
   caratterizzate da  bassa intensità  assistenziale,  media  ed
   alta complessità  organizzativa, con  una capacità ricettiva
   massima di  ottanta posti  letto organizzati  in nuclei fino a
   quaranta ospiti;
c) strutture   a  carattere  comunitario,  per  l'accoglienza  di
   soggetti  che   necessitano  di   una  collocazione  abitativa
   protetta   o   con   limitata   autonomia   personale,   privi
   temporaneamente  o  permanentemente  del  necessario  supporto
   familiare, caratterizzate  da bassa  intensità assistenziale,
   bassa o  media complessità  organizzativa, con  una capacità
   ricettiva massima  di venti  posti letto,  compresi  posti  di
   pronta accoglienza  per le  emergenze, organizzati  in  nuclei
   fino ad otto ospiti;
d) strutture  che erogano servizi di accoglienza e di trattamento
   per soggetti dipendenti da sostanze da abuso;
e) centri  di pronto accoglienza per minori, per l'accoglienza di
   soggetti   privi    o   carenti    del   sostegno   familiare,
   caratterizzate da  media intensità  assistenziale,  media  ed
   alta complessità  organizzativa, con  una capacità ricettiva
   massima di dieci posti letto;
f) case  di accoglienza per minori con il proprio genitore, anche
   organizzate con la modalità di gruppo appartamento per cinque
   nuclei;
g) servizi   residenziali  socio-educativi  per  minori  di  tipo
   familiare caratterizzati  da media  intensità  assistenziale,
   media complessità organizzativa così articolati:

   1) comunità familiari, con una capacità ricettiva massima di
      sei minori;
   2) comunità   a    dimensione  familiare  con  una  capacità
      ricettiva massima  di dieci minori e di due posti riservati
      alla pronta accoglienza;
   
h) gruppi  appartamento per minori di età non inferiore a sedici
   anni e  con una  capacità ricettiva  massima di quattro posti
   letto;
i) strutture    semiresidenziali,    sociali  e  socio-sanitarie,
   caratterizzate da diverso grado di intensità assistenziale in
   relazione ai  bisogni dell'utenza  ospitata, anche collocate o
   in collegamento  con una  delle tipologie  di cui alle lettere
   a), b),  c) e  d) e  delle comunità a dimensione familiare di
   cui alla lettera g).

2. Con  il regolamento  regionale, di  cui all'articolo  62, sono
definiti i  requisiti, criteri  ed i  termini necessari  ai  fini
dell'autorizzazione.

3.  Costituisce  requisito  per  i  soggetti  responsabili  delle
strutture il non aver riportato condanna definitiva per i delitti
non colposi di cui al libro II, titoli II, IX, XI, XII e XIII del
codice  penale,   per   la   quale   non   sia   intervenuta   la
riabilitazione.

ARTICOLO 22
(Strutture soggette  ad obbligo  di  comunicazione  di  avvio  di
attività)

1. Sono  soggette al  solo obbligo  di comunicazione al comune di
avvio di attività le seguenti strutture:

a) comunità  di tipo familiare, compresi i gruppi appartamento e
   le aggregazioni  di comunità,  con funzioni  di accoglienza a
   bassa intensità  assistenziale, in  cui sono ospitati fino ad
   un massimo  di otto  soggetti maggiori di età, per i quali la
   permanenza  nel   nucleo  familiare   sia  temporaneamente   o
   permanentemente impossibile  o contrastante  con  il  percorso
   individuale;
b) qualora  il piano  integrato sociale  regionale ne  preveda la
   sperimentazione,  le   comunità  di  tipo  familiare  per  le
   funzioni di  assistenza a  bassa intensità  per  soggetti  di
   diverse fasce  di età  per un  numero  non  superiore  a  sei
   soggetti, in  possesso dei  requisiti  indicati  nello  stesso
   piano integrato sociale regionale;
c) strutture  di accoglienza diurna o notturna, tese a soddisfare
   bisogni primari  di vita  delle persone  che versano  in gravi
   condizioni  di  disagio  economico,  familiare  e  sociale  in
   stretto collegamento con i servizi territoriali.

2. La comunicazione di avvio di attività è presentata al comune
nel cui territorio è ubicata la struttura.

3. Le strutture devono possedere i requisiti strutturali previsti
per gli  alloggi destinati  a civile  abitazione. Il  regolamento
regionale,  di  cui  all'articolo  62,  definisce  gli  ulteriori
requisiti relativi  alle varie  tipologie di strutture nonché le
modalità di  integrazione  delle  persone  ospitate  all'interno
delle strutture e nella rete dei servizi sociali e sanitari.

4.  La   comunicazione  di  avvio  di  attività  è  finalizzata
all'esercizio  della   vigilanza  da   parte  dei   comuni  sulla
sussistenza dei requisiti di cui al comma 3.

ARTICOLO 23
(Vigilanza sulle strutture autorizzate)

1. Il  comune esercita  la vigilanza  sulle strutture autorizzate
avvalendosi della commissione di cui all'articolo 20, comma 3.

2.  Il  comune  disciplina  le  modalità  di  svolgimento  delle
attività di  vigilanza, che  si effettuano  con  cadenza  almeno
annuale, anche  mediante richiesta  di informazioni, richiesta di
autocertificazioni  relative   alla  permanenza   dei  requisiti,
attività di ispezione e controllo sulle strutture.

ARTICOLO 24
(Sanzioni amministrative)

1. Il funzionamento di strutture residenziali o semiresidenziali,
per le quali non sia stata rilasciata l'autorizzazione, determina
la chiusura  dell'attività da  parte  del  comune  competente  e
l'applicazione della  sanzione amministrativa  pecuniaria da euro
5.000,00 a euro 15.000,00.

2. Il  comune dichiara altresì la decadenza dell'autorizzazione,
disponendo la  chiusura dell'attività,  nel caso  in  cui  siano
state commesse  gravi o  reiterate inadempienze comportanti anche
situazioni di  pericolo per  la salute  degli ospiti,  ovvero nel
caso di  perdita dei  requisiti di  cui all'articolo 21, comma 1,
ovvero dei  requisiti previsti  dal regolamento  regionale di cui
all'articolo 62,  a pena  di  decadenza  dall'autorizzazione.  In
tutti  i   casi  si  applica  anche  la  sanzione  amministrativa
pecuniaria da euro 5.000,00 a euro 15.000,00.

3. Qualora  il comune  riscontri la  mancata adozione della carta
dei servizi  sociali, la  perdita di  altri requisiti, diversi da
quelli di  cui al  comma 2,  previsti dal  regolamento regionale,
ovvero non sia stata data comunicazione dell'avvio dell'attività
ai sensi  dell'articolo 22, si applica la sanzione amministrativa
pecuniaria da  euro 3.000,00  a euro 10.000,00. Il comune assegna
altresì  un   congruo  termine  per  la  regolarizzazione  delle
inadempienze e delle irregolarità riscontrate.

4. In  caso di  mancato adeguamento  entro il termine previsto al
comma 3,  gli importi  della sanzione  applicata  sono  aumentati
della metà  e il  comune  può  disporre  la  sospensione  delle
attività della struttura.

ARTICOLO 25
(Accreditamento)

1. Entro  un anno  dalla data di entrata in vigore della presente
legge, la  Giunta regionale  presenta al  Consiglio regionale una
proposta di  legge avente  ad oggetto  la disciplina  dei casi  e
delle modalità  di accreditamento  dei servizi  alla  persona  e
delle  strutture  residenziali  e  semiresidenziali  pubbliche  e
private,   ivi    inclusi   quelli   che   operano   nelle   aree
dell'integrazione  socio-sanitaria   anche  al  fine  di  erogare
prestazioni per conto degli enti pubblici competenti.

TITOLO III
Programmazione e organizzazione delle funzioni

CAPO I
Programmazione

ARTICOLO 26
(Principi generali)

1. Per  la realizzazione  del sistema  integrato è  adottato  il
metodo della  programmazione degli  interventi e  delle  risorse,
sulla  base   della  rilevazione   dei   bisogni   negli   ambiti
territoriali, della verifica sistematica dei risultati in termini
di qualità e di efficacia, in coerenza con quanto previsto dalla
l.r. 49/1999.

2. La  programmazione regionale e zonale del sistema integrato è
attuata secondo  i principi  dell'integrazione con  gli  atti  di
programmazione sanitaria  e del  coordinamento con  quelli  delle
altre materie di cui all'articolo 3, comma 2, lettera b).

3. I comuni concorrono alla definizione ed alla valutazione delle
politiche  regionali   in  materia   sociale  e   socio-sanitaria
attraverso la  conferenza permanente per la programmazione socio-
sanitaria di cui all'articolo 11 della l.r. 40/2005.

ARTICOLO 27
(Programmazione regionale)

1. Il  Consiglio regionale  approva il  piano  integrato  sociale
regionale, in  raccordo con  il piano sanitario regionale, di cui
all'articolo 18  della l.r. 40/2005, promuovendo la realizzazione
di  una  programmazione  regionale  integrata  in  ambito  socio-
sanitario.

2. Sulla  proposta di piano integrato sociale regionale la Giunta
regionale acquisisce il parere della conferenza permanente per la
programmazione socio-sanitaria  di cui all'articolo 11 della l.r.
40/2005.

3. La  Giunta regionale,  attuate le  procedure di  concertazione
previste ai  sensi della  l.r. 49/1999, adotta il piano integrato
sociale regionale che è presentato al Consiglio regionale per la
sua approvazione, entro sei mesi dalla approvazione del programma
regionale di sviluppo.

4. Il  piano integrato sociale regionale ha durata corrispondente
a quella  del  programma  regionale  di  sviluppo,  è  approvato
nell'anno di  inizio del  quinquennio al  quale si  riferisce  la
programmazione, ed  è aggiornato annualmente in coerenza con gli
atti regionali  di indirizzo  economico e  finanziario, anche con
proiezione pluriennale.

5. Il piano integrato sociale regionale definisce:

a) gli    obiettivi  di  benessere  sociale  da  perseguire,  con
   riferimento alle  politiche sociali integrate di cui al titolo
   V ed i fattori di rischio sociale da contrastare;
b) le  caratteristiche quantitative  e qualitative  dei servizi e
   degli interventi e le eventuali prestazioni aggiuntive atte ad
   assicurare i  livelli  essenziali  delle  prestazioni  di  cui
   all'articolo   4,    ivi   compreso    il   servizio   sociale
   professionale, il  segretariato  sociale  per  informazione  e
   consulenza e  il servizio  di pronto intervento sociale per le
   situazioni di emergenza;
c) le  priorità  di  intervento  relative  ai  soggetti  di  cui
   all'articolo 7,  comma 6,  nonché le  sperimentazioni  e  gli
   interventi di cui all'articolo 14;
d) gli  indirizzi  generali  da  utilizzare  per  determinare  il
   concorso degli utenti al costo delle prestazioni anche al fine
   di favorire  l'adozione di  criteri  comuni  di  accesso  alle
   prestazioni sociali;
e) le modalità di ripartizione agli enti locali, anche in ambito
   zonale, delle  risorse destinate  dal  bilancio  regionale  al
   finanziamento della  rete locale  dei servizi,  sulla base  di
   parametri  oggettivi   rilevati  in   relazione  ai   seguenti
   elementi:

   1) livelli essenziali delle prestazioni sociali;
   2) dimensione degli interventi e dei servizi in atto;
   3) bisogni di assistenza;
   4) situazione demografica e territoriale delle diverse zone;
   
f) le  misure e  le azioni prioritarie da prevedere in favore dei
   comuni  in   maggiore  situazione   di   disagio,   ai   sensi
   dell'articolo 3  della legge  regionale 27  luglio 2004, n. 39
   (Norme a  favore dei  comuni montani  e dei  piccoli comuni in
   situazione di disagio. Modifiche alla legge regionale 7 maggio
   1985, n.  57 "Finanziamenti per la redazione e l'attuazione di
   piani  di   recupero  del   patrimonio  edilizio   esistente".
   Modifiche alla  legge regionale  2 novembre 1999, n. 58 "Norme
   sulla tutela dell'artigianato artistico e tradizionale toscano
   e disposizioni  in  materia  di  oneri  contributivi  per  gli
   apprendisti artigiani");
g) i    criteri    di  accesso  al  fondo  sociale  regionale  di
   solidarietà interistituzionale di cui all'articolo 46;
h) gli  indicatori per  la verifica  di efficacia e di efficienza
   degli interventi;
i) gli interventi innovativi, di ricerca e di sperimentazione, di
   interesse  regionale,   nonché   l'ambito   territoriale   di
   attuazione ritenuto appropriato;
j) le  iniziative di comunicazione sociale e di sensibilizzazione
   finalizzate alla  prevenzione del  disagio e  della esclusione
   sociale;
k) i  benefici aggiuntivi,  per tutto  il territorio regionale, a
   favore degli  invalidi civili,  di cui all'articolo 130, comma
   2, del decreto legislativo 31 marzo 1998, n. 112 (Conferimento
   di funzioni  e compiti amministrativi dello Stato alle regioni
   ed agli  enti locali,  in attuazione  del capo  I della  L. 15
   marzo 1997, n. 59).

6. Il  piano integrato  sociale regionale  contiene  elementi  di
valutazione della programmazione costituiti da:

a) la   valutazione  di  impatto,  comprensiva  dell'analisi  del
   fabbisogno sociale  del territorio, delle risorse disponibili,
   dello  studio   di  fattibilità   degli  interventi  e  della
   individuazione di indicatori;
b) il  monitoraggio "in  itinere" dello  stato di  attuazione dei
   piani di zona, sulla base di indicatori e parametri;
c) la  valutazione consuntiva di periodo, relativa agli obiettivi
   perseguiti,   alla    qualità   degli   interventi   e   alla
   sostenibilità  economica   degli  stessi,   sulla   base   di
   indicatori prestabiliti come previsto dal comma 5, lettera h).

ARTICOLO 28
(Commissione regionale per le politiche sociali)

1. È  costituita  presso  la  Giunta  regionale  la  commissione
regionale per  le politiche  sociali, composta  da rappresentanti
delle organizzazioni sindacali, delle categorie economiche, delle
associazioni di  rappresentanza  e  tutela  degli  utenti,  delle
organizzazioni del  terzo settore,  degli iscritti  agli ordini e
alle associazioni professionali.

2. La  commissione regionale  per  le  politiche  sociali  svolge
funzioni consultive e propositive per la Regione nelle materie di
cui alla  presente legge  e promuove iniziative di conoscenza dei
fenomeni sociali di interesse regionale.

3.  La   commissione  regionale   per  le  politiche  sociali  è
presieduta dall'assessore regionale competente in materia sociale
o suo delegato.

4. La composizione e la procedura per la nomina della commissione
regionale per  le politiche sociali sono definite con regolamento
regionale di cui all'articolo 62.

5. La  commissione regionale  per le  politiche sociali  dura  in
carica per il periodo della legislatura regionale.

6. Alle  sedute della  commissione  regionale  per  le  politiche
sociali  partecipano   i  componenti   della   Giunta   regionale
competenti per le materie in discussione. Possono essere invitati
a partecipare, in relazione agli argomenti trattati, il difensore
civico   regionale,    i    rappresentanti    del    dipartimento
dell'amministrazione    penitenziaria    e    componenti    della
magistratura.

7. Le  modalità di funzionamento della commissione regionale per
le  politiche   sociali,   ivi   inclusa   la   possibilità   di
articolazione  in   sottocommissioni,   sono   disciplinate   con
regolamento interno, approvato dalla commissione stessa.

8. Ai  componenti della  commissione regionale  per le  politiche
sociali è corrisposto il rimborso delle spese sostenute, secondo
le modalità stabilite con deliberazione della Giunta regionale.

ARTICOLO 29
(Programmazione zonale)

1. Il  piano di  zona è lo strumento della programmazione locale
del  sistema  integrato  ed  è  elaborato  tenendo  conto  delle
indicazioni e  degli  obiettivi  contenuti  nel  piano  integrato
sociale regionale.

2. Nel piano di zona sono indicati:

a) la rete dei servizi e degli interventi attivati e promossi dai
   comuni nel  territorio  e  le  modalità  di  coordinamento  e
   integrazione di tali servizi e interventi;
b) gli obiettivi di politica sociale da perseguire;
c) i  servizi e  gli  interventi  volti  a  garantire  i  livelli
   essenziali di assistenza definiti dallo Stato e le prestazioni
   aggiuntive di cui all'articolo 4;
d) la determinazione eventuale di livelli di assistenza ulteriori
   ed integrativi  e le risorse messe a disposizione a tale scopo
   dagli enti locali;
e) la  previsione delle risorse necessarie alla realizzazione, in
   ambito zonale,  degli interventi  e  servizi  integrati  e  di
   progetti innovativi;
f) l'individuazione  degli enti  titolari  dei  servizi  e  degli
   interventi per  i quali è disposto il finanziamento regionale
   del piano di zona;
g) l'entità    delle  risorse  regionali  destinate  a  progetti
   innovativi proposti dai soggetti del terzo settore;
h) la  valutazione di  impatto della programmazione, effettuata a
   livello zonale;
i) gli  strumenti per  il monitoraggio  "in  itinere"  del  piano
   stesso;
j) la  valutazione consuntiva  di periodo,  effettuata a  livello
   zonale.

3. Il  piano integrato  di salute,  di cui  all'articolo 21 della
l.r. 40/2005,  è lo  strumento con  il quale  sono integrate  le
politiche sociali  di ambito  zonale con le politiche sanitarie a
livello di zona-distretto.

4. Nel  caso di  sperimentazione delle  Società della salute, di
cui all'articolo  65 della l.r. 40/2005, ovvero in caso di intesa
tra  l'articolazione   zonale  della  conferenza  dei  sindaci  e
l'azienda  unità  sanitaria  locale  di  riferimento,  il  piano
integrato  di   salute  costituisce   lo   strumento   unico   di
programmazione locale della zona-distretto.

5.  Il   piano  di   zona  costituisce   atto  rilevante  per  la
programmazione ai  sensi dell'articolo  14, comma  2, lettera  e)
della l.r. 49/1999.

ARTICOLO 30
(Procedimento per l'approvazione del piano di zona)

1. La  proposta di  piano di  zona è  oggetto di  una conferenza
istruttoria pubblica,  indetta  dall'articolazione  zonale  della
conferenza dei sindaci.

2. Alla  conferenza istruttoria  sono invitati  a partecipare  le
aziende sanitarie, le aziende di servizi alla persona di cui alla
l.r. 43/2004, gli altri soggetti pubblici interessati, i soggetti
del  terzo  settore,  le  organizzazioni  sindacali  e  le  parti
sociali, nonché  le associazioni  di tutela  degli utenti  e dei
consumatori presenti sul territorio.

3. L'articolazione  zonale della  conferenza dei  sindaci,  sulla
base delle  risultanze della  conferenza istruttoria,  approva il
piano di zona.

4. I  soggetti del  terzo  settore  possono  presentare  progetti
innovativi  per   la  gestione   degli   interventi,   ai   sensi
dell'articolo 29,  comma 2,  lettera  g),  che  sono  oggetto  di
selezione da parte dei soggetti competenti.

ARTICOLO 31
(Carta dei diritti di cittadinanza sociale)

1. L'articolazione  zonale della conferenza dei sindaci adotta la
carta di cittadinanza sociale, con il coinvolgimento dei soggetti
del terzo  settore, delle  organizzazioni sindacali e delle parti
sociali, delle  associazioni  degli  utenti  e  consumatori,  dei
soggetti pubblici e privati gestori dei servizi.

2. La carta contiene:

a) la  mappa dei  percorsi e  la tipologia  dei servizi  e  degli
   interventi  sociali,  le  opportunità  sociali  presenti  nel
   territorio;
b) i   riferimenti    ai  livelli  essenziali  delle  prestazioni
   disciplinati nella programmazione zonale;
c) gli  obiettivi ed  i programmi di miglioramento della qualità
   della vita;
d) lo  sviluppo di forme di tutela e di partecipazione attiva dei
   cittadini per il miglioramento dei servizi alla persona.

ARTICOLO 32
(Patti per la costruzione di reti di solidarietà sociale)

1. Gli enti locali promuovono e valorizzano attività organizzate
da singoli  o gruppi e dai soggetti di cui al titolo II, capo II,
anche  mediante  la  definizione,  con  il  coinvolgimento  delle
organizzazioni sindacali,  di patti per la costruzione di reti di
solidarietà sociale, anche attraverso l'attivazione di procedure
di contrattazione negoziata.

2. Gli  enti locali,  con il  concorso  dei  soggetti  del  terzo
settore,  delle   organizzazioni   sindacali,   delle   categorie
economiche e  di altri  soggetti pubblici,  promuovono patti  che
hanno ad  oggetto  lo  sviluppo  locale  e  la  coesione  sociale
mediante l'impiego  di risorse umane, tecnologiche, finanziarie e
patrimoniali.

CAPO II
Organizzazione territoriale e funzioni gestionali

ARTICOLO 33
(Ambiti territoriali per la gestione associata del sistema locale
di interventi e servizi sociali)

1. Le  zone-distretto, come individuate nell'allegato A alla l.r.
40/2005, costituiscono  l'ambito territoriale  di riferimento per
la  gestione  associata  delle  funzioni,  dei  servizi  e  degli
interventi di competenza dei comuni.

2. I  comuni possono  altresì  gestire  in  forma  associata  le
funzioni,  i  servizi  e  gli  interventi  nei  livelli  ottimali
individuati ai  sensi della legge regionale 16 agosto 2001, n. 40
(Disposizioni  in   materia  di   riordino  territoriale   e   di
incentivazione delle  forme associative  di  comuni),  da  ultimo
modificata dalla  legge regionale  22 dicembre  2003,  n.  60,  a
condizione che  tale gestione  sia  svolta  in  coerenza  con  la
programmazione di ambito zonale.

3. Per  le attività  che hanno  rilevanza per  due o  più zone-
distretto e  per le  azioni innovative  d'interesse regionale, la
Regione individua, di concerto con gli enti locali coinvolti, gli
ambiti  territoriali   più  appropriati  per  la  loro  efficace
attuazione.

ARTICOLO 34
(Gestione associata dei servizi e degli interventi)

1. La  gestione associata  delle funzioni,  dei servizi  e  degli
interventi di  competenza dei comuni avviene nelle forme previste
dalla legislazione vigente.

2. La  Regione incentiva  le gestioni  associate volontarie della
zona-distretto, attivate  in coerenza con la l.r. 40/2001 e con i
provvedimenti attuativi,  ovvero attivate nei livelli ottimali di
cui all'articolo 33, comma 2.

3. Le  forme associative  prescelte dai  comuni sono indicate nel
piano di zona o nel piano integrato di salute.

4. Il  piano integrato sociale regionale può prevedere l'obbligo
di  gestire   in  forma  associata  gli  interventi  a  carattere
innovativo e sperimentale di interesse regionale.

5. L'ente  cui è  attribuita la  responsabilità della  gestione
associata esercita  le funzioni su tutto il territorio dei comuni
partecipanti, salvo quanto previsto dall'atto associativo in caso
di  costituzione  di  ufficio  comune.  L'atto  associativo  può
stabilire  il  regolamento  unitario  per  lo  svolgimento  delle
funzioni associate.

6. Il  piano integrato  sociale regionale  determina una quota di
risorse  del   fondo  sociale   regionale   da   riservare   alle
incentivazioni delle forme di gestione associata, di cui al comma
2; il  piano determina  altresì  una  quota  da  riservare  allo
svolgimento   dei    compiti   di   supporto   all'attività   di
programmazione.

ARTICOLO 35
(Aziende unità sanitarie locali)

1. Il  comune può  delegare la  gestione di interventi o servizi
sociali all'azienda  unità sanitaria  locale,  in  coerenza  con
quanto previsto  dall'articolo 32, comma 2, lettera c) della l.r.
40/2005.

2. Per  la  gestione  degli  interventi  e  dei  servizi  sociali
delegati,  l'azienda   unità  sanitaria   locale  ed  il  comune
stipulano apposita convenzione nella quale sono definiti:

a) la  struttura organizzativa locale cui compete la gestione dei
   compiti e  degli interventi  connessi  alle  attività  ed  ai
   servizi delegati;
b) le caratteristiche ed i volumi di attività e di prestazioni;
c) i  criteri per  la quantificazione  delle risorse  finanziarie
   necessarie per  la gestione  delle  attività  e  dei  servizi
   delegati, la  loro entità,  nonché le  modalità per il loro
   trasferimento all'azienda unità sanitaria locale;
d) la  periodicità ed  i contenuti delle informazioni da fornire
   ai comuni,  con particolare  riguardo alle  attività  svolte,
   alle prestazioni erogate ed alle risorse utilizzate.

3. Il direttore dei servizi sociali dell'azienda unità sanitaria
locale coadiuva  il direttore  generale dell'azienda stessa nella
direzione degli interventi e dei servizi sociali delegati.

ARTICOLO 36
(Forme innovative  di gestione  unitaria ed integrata dei servizi
tra comuni  e aziende  unità sanitarie  locali -  Società della
salute)

1. La  Regione sostiene ed incentiva forme innovative di gestione
unitaria dei  servizi sociali  e sanitari  denominate,  ai  sensi
dell'articolo 65  della  l.r.  40/2005,  Società  della  salute,
basate su  modalità organizzative  e di  governo  integrate  tra
comuni  e   aziende  unità   sanitarie  locali,  promuovendo  la
partecipazione attiva dei comuni e delle aziende unità sanitarie
locali per  quanto riguarda la conoscenza dei bisogni, la messa a
disposizione delle  risorse e  l'assolvimento degli  impegni.  La
Regione e i comuni valutano i risultati conseguiti dalle Società
della salute.

2. Nella  zona-distretto in  cui è  costituita la Società della
salute l'organo  di governo della stessa assume, con l'esclusione
della rappresentanza  aziendale,  le  funzioni  e  le  competenze
attribuite dalla  presente legge  all'articolazione zonale  della
conferenza dei sindaci.

3. I comuni possono conferire alla Società della salute funzioni
e compiti  di coordinamento, direzione, organizzazione di servizi
e interventi sociali ed, eventualmente, di gestione, in relazione
allo sviluppo del processo di integrazione.

4. Le  Società della  salute organizzano le funzioni proprie del
livello di  zona-distretto sulla  base  degli  indirizzi  dettati
dagli atti  di programmazione  regionale. Le  disposizioni di cui
agli articoli  35, 37, 38, 43, comma 2, 49 e 51, non vincolano le
Società della salute.

ARTICOLO 37
(Responsabile del coordinamento sociale)

1. L'articolazione  zonale della conferenza dei sindaci, d'intesa
con l'azienda  unità sanitaria locale, individua un coordinatore
sociale di  zona-distretto per  lo svolgimento dei compiti di cui
all'articolo 7,  commi  1  e  4,  tenendo  conto  delle  gestioni
associate eventualmente attivate. Il coordinatore sociale:

a) è    responsabile  dell'attuazione  e  della  verifica  delle
   prestazioni sociali  previste  negli  atti  di  programmazione
   zonale;
b) coordina   gli  interventi  previsti  nella  rete  locale  dei
   servizi;
c) partecipa alle attività dell'ufficio di coordinamento, di cui
   all'articolo 64, comma 5 della l.r. 40/2005.

ARTICOLO 38
(Segreteria tecnica)

1.  La   segreteria  tecnica   dell'articolazione  zonale   della
conferenza dei  sindaci, costituita  ai sensi  dell'articolo  12,
comma 10 della l.r. 40/2005, svolge le seguenti funzioni:

a) supporta   tecnicamente    l'organo  di  governo  della  zona-
   distretto;
b) collabora  alla predisposizione  degli atti  di programmazione
   locale;
c) sostiene  la partecipazione  in ambito zonale dei soggetti del
   terzo settore;
d) sviluppa  ed applica  gli strumenti  propositivi, progettuali,
   valutativi e  di monitoraggio  in ogni  fase  operativa  della
   programmazione zonale;
e) predispone  la relazione  consuntiva di zona-distretto, di cui
   all'articolo 43,  e collabora  alla raccolta  dei dati e delle
   informazioni  necessarie   al  sistema   informativo   sociale
   regionale di cui all'articolo 41.

2. La  segreteria tecnica  può essere  costituita quale  ufficio
comune tra  tutte le  amministrazioni locali  e la azienda unità
sanitaria  locale   della  zona-distretto,  così  come  indicate
all'articolo 12,  comma 10 della l.r. 40/2005, con le modalità e
per gli  effetti di  cui all'articolo 30, commi 2 e 4 del decreto
legislativo 18  agosto 2000,  n. 267  (Testo  unico  delle  leggi
sull'ordinamento degli  enti locali), anche per lo svolgimento di
attività di coordinamento, connesse alla realizzazione del piano
di zona.  In tale  ipotesi la  segreteria tecnica compie gli atti
attuativi della  programmazione relativi  ai progetti  innovativi
presentati dai  soggetti del  terzo settore, nei casi individuati
dal piano di zona.

ARTICOLO 39
(Formazione degli operatori dei servizi sociali)

1. Il  regolamento regionale, di cui all'articolo 62, individua i
livelli  di   formazione  scolastica   e  professionale  per  gli
operatori sociali  del  sistema  integrato,  tenuto  conto  delle
funzioni e  delle competenze necessarie a garantire l'adeguatezza
e l'appropriatezza delle prestazioni.

2. La  Regione e  gli enti  locali, nell'ambito  delle rispettive
competenze e delle procedure previste dalla normativa regionale:

a) valorizzano  lo sviluppo  della  formazione  e  sostengono  le
   professionalità degli operatori sociali degli enti locali;
b) promuovono   la  partecipazione  degli  operatori  sociali  ai
   processi organizzativi  per il  raggiungimento degli obiettivi
   previsti dalla presente legge;
c) sostengono la formazione continua degli operatori sociali;
d) coordinano   e  indirizzano  le  attività  di  aggiornamento,
   tenendo conto  dei criteri  di integrazione socio-sanitaria ed
   educativa, favorendo  la multidisciplinarità fra i soggetti e
   le  istituzioni   che  concorrono   alla  realizzazione  degli
   interventi e dei servizi;
e) assicurano  le iniziative  a sostegno  della qualificazione  e
   della formazione  dei soggetti  del terzo  settore e di quelli
   senza scopo di lucro.

3. I  soggetti pubblici  e privati,  erogatori degli interventi e
dei servizi  sociali, promuovono  ed agevolano  la partecipazione
degli  operatori   sociali   alle   iniziative   di   formazione,
qualificazione, aggiornamento e supervisione professionale.

CAPO III
Valutazione e monitoraggio del sistema integrato

ARTICOLO 40
(Osservatorio sociale)

1. Le  funzioni regionali  finalizzate alla  realizzazione di  un
sistema di  osservazione, monitoraggio,  analisi e previsione dei
fenomeni sociali  del sistema  integrato, nonché  di  diffusione
delle  conoscenze,   sono  realizzate   tramite   una   struttura
organizzativa denominata osservatorio sociale regionale.

2. L'osservatorio sociale regionale svolge i propri compiti anche
in collaborazione  con istituti  pubblici e  privati al  fine  di
realizzare studi  ed analisi  mirate dei fenomeni sociali su base
regionale.

3. Alle  funzioni di cui al presente articolo concorrono anche le
province, con  le modalità  di cui  all'articolo  13,  comma  4,
assicurando il  funzionamento di  strutture  di  osservatorio  in
ambito provinciale. Per l'attuazione di tali funzioni le province
possono  dotarsi   di  strumenti   e  competenze  anche  mediante
l'attivazione di  collaborazioni con  agenzie regionali, istituti
di ricerca, università.

4. Per  l'esercizio delle funzioni di cui al presente articolo la
Regione e  le province  favoriscono il  raccordo con i comuni, le
aziende unità  sanitarie locali  e gli altri soggetti pubblici e
promuovono la  partecipazione, anche  tramite la  costituzione di
apposito comitato,  delle organizzazioni  sindacali, delle  parti
sociali e  dei soggetti  del terzo  settore, per  lo scambio e la
condivisione dei dati e delle conoscenze utili per la valutazione
e la programmazione zonale e regionale.

ARTICOLO 41
(Sistema informativo sociale regionale)

1. La  Regione,  le  province  ed  i  comuni  contribuiscono,  in
relazione alle  rispettive competenze, alla realizzazione ed alla
gestione del sistema informativo sociale regionale per assicurare
tempestivamente la  conoscenza  dei  dati  e  delle  informazioni
necessarie alla  programmazione, alla gestione e alla valutazione
delle politiche sociali.

2. I  soggetti gestori  di strutture  e erogatori di servizi sono
tenuti a  fornire annualmente le informazioni richieste affinché
confluiscano e  siano organizzate nel sistema informativo sociale
regionale.

ARTICOLO 42
(Relazione sociale regionale)

1. La  Giunta regionale  presenta al  Consiglio regionale, almeno
ogni tre  anni, la  relazione  sociale  al  fine  di  valutare  i
risultati raggiunti in rapporto agli obiettivi definiti nel piano
integrato sociale  regionale, conoscere l'evoluzione dei fenomeni
sociali e  lo stato dei servizi, nonché disporre di elementi per
la programmazione di settore.

ARTICOLO 43
(Relazione consuntiva di zona-distretto)

1. In  ambito zonale la relazione consuntiva di zona-distretto è
lo strumento  annuale di  verifica  dei  risultati  raggiunti  in
rapporto agli obiettivi definiti dal piano di zona.

2. La  relazione consuntiva  di zona-distretto  è predisposta  a
cura  della   segreteria  tecnica   di  cui  all'articolo  38  in
collaborazione con  gli osservatori  provinciali territorialmente
competenti,  ed   è  adottata  dall'articolazione  zonale  della
conferenza dei sindaci contestualmente all'approvazione del piano
di zona. Nei quindici giorni successivi alla sua approvazione, la
relazione è trasmessa alla Giunta regionale.

CAPO IV
Finanziamento

ARTICOLO 44
(Finanziamento del sistema integrato)

1. Il  sistema integrato  è finanziato  con le risorse stanziate
dagli enti  locali, dalla  Regione, dagli  altri  enti  pubblici,
dallo Stato e dall'Unione Europea, nonché da risorse private.

ARTICOLO 45
(Fondo sociale regionale)

1. Fino  all'attuazione dell'articolo 119 della Costituzione, nel
fondo  sociale   regionale  confluiscono   le  risorse  regionali
determinate  annualmente   con  legge  di  bilancio,  nonché  le
risorse,  trasferite   dallo  Stato   o  provenienti  dall'Unione
europea,  in  qualsiasi  modo  destinate  alla  realizzazione  di
interventi e servizi sociali.

2.  L'intervento   finanziario   della   Regione   ha   carattere
contributivo e  perequativo rispetto  all'impegno finanziario dei
comuni e  degli altri  enti locali, ed è finalizzato a sostenere
lo sviluppo  omogeneo in ambito regionale del sistema integrato e
dell'erogazione delle  prestazioni aggiuntive di cui all'articolo
4, comma 2, lettera b).

3. Il fondo sociale regionale è destinato:

a) alla   Regione    per    una  quota  individuata  in  sede  di
   aggiornamento annuale  del piano integrato sociale regionale e
   riservata al finanziamento delle seguenti attività:
   1) promozione   e    realizzazione  di  progetti  o  programmi
      innovativi e sperimentali di interesse regionale;
   2) adesione  a progetti  in relazione  ai quali è previsto il
      cofinanziamento;
   3) realizzazione  delle attività  dell'osservatorio sociale e
      implementazione  del   sistema  informativo   dei   servizi
      sociali;
   4) promozione  di campagne di comunicazione sociale di rilievo
      regionale;
   
b) agli enti locali per:
   1) il  sostegno delle  funzioni loro attribuite dalla presente
      legge;
   2) il    sostegno  per  gli  interventi,  servizi  e  progetti
      innovativi determinati in sede di programmazione zonale;
   3) la  promozione  della  solidarietà  interistituzionale  ai
      sensi dell'articolo 46;
   4) il  sostegno delle  gestioni associate  di cui all'articolo
      34,  comma   2,  come  incentivo  cumulabile  alle  risorse
      stanziate ai sensi della l.r. 40/2001 e della l.r. 39/2004.
   
ARTICOLO 46
(Fondo sociale regionale di solidarietà interistituzionale)

1. l  piano integrato  sociale regionale  determina la  quota  di
fondo regionale  destinata alle  spese per le prestazioni sociali
sostenute  in   ambito  zonale   per  interventi   relativi  alle
prestazioni per  i soggetti di cui all'articolo 5, commi 2, 3 e 4
nonché la quota destinata al sostegno di :

a) interventi    non    quantificabili  preventivamente  in  sede
   programmatoria in  quanto derivanti da eventi eccezionali o da
   fenomeni nuovi per il territorio;
b) interventi  il cui  costo sia  suscettibile  di  creare  gravi
   squilibri   nelle    finanze   degli    enti   locali   tenuti
   all'erogazione delle prestazioni.

2. Nel  piano integrato  sociale regionale  sono  specificate  le
modalità di  accesso al  fondo secondo  le quote  determinate ai
fini del  comma 1,  le procedure  di richiesta,  l'assegnazione e
liquidazione dei  contributi, nonché  i criteri di priorità per
il finanziamento.

ARTICOLO 47
(Compartecipazione degli utenti al costo delle prestazioni)

1. Il  concorso degli  utenti ai  costi del  sistema integrato è
stabilito a  seguito della valutazione della situazione economica
del richiedente,  effettuata  con  lo  strumento  dell'indicatore
della situazione  economica equivalente  (ISEE), disciplinato dal
decreto legislativo 31 marzo 1998, n. 109 (Definizioni di criteri
unificati di  valutazione della situazione economica dei soggetti
che   richiedono   prestazioni   sociali   agevolate,   a   norma
dell'articolo 59, comma 51 della L. 27 dicembre 1997, n. 449), da
ultimo modificato dal decreto legislativo 3 maggio 2000, n. 130.

2. Il  piano  integrato  sociale  regionale  individua  ulteriori
criteri rispetto a quelli previsti dalla disciplina dell'ISEE con
particolare riferimento  alle  situazioni  di  disabilità  grave
riconosciute ai  sensi dell'articolo  3, comma  3, della  legge 5
febbraio   1992,    n.104   (Legge   quadro   per   l'assistenza,
l'integrazione sociale ed i diritti delle persone handicappate).

3. I  comuni, con  riferimento alla  programmazione  regionale  e
zonale, definiscono l'entità della compartecipazione ai costi da
parte degli  utenti, articolata  per  prestazioni,  tenuto  conto
delle risorse finanziarie disponibili.

TITOLO IV
Integrazione socio-sanitaria

CAPO I
Integrazione socio-sanitaria

ARTICOLO 48
(Integrazione socio-sanitaria)

1. Le  attività ad  integrazione socio-sanitaria  sono  volte  a
soddisfare le  esigenze di  tutela della  salute, di  recupero  e
mantenimento delle  autonomie personali,  d'inserimento sociale e
miglioramento  delle   condizioni   di   vita,   anche   mediante
prestazioni a carattere prolungato.

2. Secondo  quanto disposto  dall'articolo 3-septies  del decreto
legislativo 30  dicembre 1992,  n. 502 (Riordino della disciplina
in materia sanitaria, a norma dell'articolo 1 della L. 23 ottobre
1992, n.  421), e  dal decreto  del Presidente  del Consiglio dei
ministri 14  febbraio 2001  (Atto di indirizzo e coordinamento in
materia di  prestazioni socio-sanitarie),  le prestazioni  socio-
sanitarie sono  assicurate, mediante  il concorso  delle  aziende
unità sanitarie  locali e  dei comuni, dall'erogazione integrata
delle prestazioni  sanitarie e sociali necessarie a garantire una
risposta unitaria  e globale ai bisogni di salute, che richiedono
interventi sanitari e azioni di protezione sociale.

3. Il  Consiglio regionale,  su proposta  della Giunta regionale,
sentita la  conferenza permanente  per la  programmazione  socio-
sanitaria di  cui all'articolo 11 della l.r. 40/2005, individua i
servizi inerenti  alle aree  di integrazione  socio-sanitaria, di
cui al  comma 2,  e definisce  i criteri  per il  concorso  delle
risorse sanitarie e sociali in attuazione del d.p.c.m 14 febbraio
2001.

4. L'autorizzazione  all'esercizio delle strutture residenziali e
semiresidenziali, non disciplinata dalla l.r. 8/1999, che erogano
prestazioni inerenti  alle aree  di integrazione socio-sanitaria,
è disciplinata dal regolamento di cui all'articolo 62.

ARTICOLO 49
(Criteri per  la gestione  delle attività di integrazione socio-
sanitaria)

1. I  comuni e  le aziende  unità sanitarie locali, in base alle
determinazioni di  cui  all'articolo  48,  comma  3,  individuano
modalità organizzative  di raccordo per la gestione dei servizi,
fondate   sull'integrazione    professionale   delle   rispettive
competenze,  e   disciplinano  i  relativi  rapporti  finanziari,
mediante accordi o convenzioni ai sensi della normativa vigente.

2. Il  coordinamento e  l'integrazione  degli  interventi  socio-
sanitari si  attua, ai  fini dell'appropriatezza e dell'efficacia
delle  prestazioni,   in  coerenza  con  le  indicazioni  di  cui
all'articolo 7,  sulla base  della valutazione multiprofessionale
del  bisogno,   della  definizione   del  percorso  assistenziale
personalizzato e della verifica periodica degli esiti.

3. Gli  accordi e le convenzioni di cui al comma 1 definiscono le
modalità di  coordinamento  fra  le  attività  di  integrazione
socio-sanitaria ed il complesso degli interventi sanitari.

4. La  Giunta regionale adotta uno schema generale di riferimento
per gli accordi e le convenzioni di cui al comma 1.

ARTICOLO 50
(Consultori familiari)

1. I  consultori familiari,  nell'ambito delle  funzioni previste
dalla normativa vigente statale e regionale nonché dagli atti di
programmazione  sanitaria   e  sociale,   svolgono  funzioni   di
prevenzione, educazione  e promozione del benessere psico-fisico-
relazionale del singolo, della coppia e della famiglia.

2. Nei  consultori familiari,  organizzati in  ambito della zona-
distretto  di   cui  all'articolo   64  della  l.r.  40/2005,  è
assicurata l'integrazione  delle  attività  socio-sanitarie  con
quelle sociali  gestite dai  comuni, singoli o associati, al fine
di sostenere e valorizzare:

a) il  principio della  maternità e paternità, basato su scelte
   consapevoli  e   responsabili,   anche   tramite   azioni   di
   informazione  sulle   problematiche   incidenti   sulla   vita
   sessuale;
b) la  corresponsabilità dei  genitori nei  confronti dei figli,
   nel rispetto dell'ordinamento vigente;
c) la  tutela della  donna  in  gravidanza  e  gli  interventi  a
   sostegno della maternità.

3. La  Regione assicura anche tramite i consultori familiari, nel
rispetto del  principio di  sussidiarietà, il riconoscimento del
ruolo che  le organizzazioni del volontariato e l'associazionismo
di settore,  comprese le  esperienze di  autorganizzazione  e  di
mutuo aiuto, hanno nella attuazione degli interventi.

4.  La  Regione  assicura,  attraverso  l'azione  dei  consultori
familiari, l'informazione su:

a) i  diritti delle  donne in  gravidanza compresa la facoltà di
   partorire in anonimato;
b) i   servizi  presenti  sul  territorio  per  la  tutela  della
   gravidanza  e   della  maternità  e  le  modalità  del  loro
   utilizzo;
c) le  associazioni e  le organizzazioni  che operano  in  ambito
   socio sanitario.

5. La  Regione valorizza  con azioni  mirate, indicate  nel piano
integrato sociale  regionale, l'apporto  multiprofessionale degli
operatori dei consultori familiari.

ARTICOLO 51
(Ufficio di coordinamento distrettuale )

1. L'articolazione  zonale della conferenza dei sindaci individua
i responsabili  delle attività  ad integrazione  socio-sanitaria
gestite  dai   comuni  in   forma  singola   o  associata.   Tali
responsabili integrano  l'ufficio di  coordinamento  della  zona-
distretto di  cui agli  articoli 64,  commi 5  e 6,  e 66 comma 4
della l.r. 40/2005.

TITOLO V
Politiche sociali integrate

CAPO I
Politiche sociali integrate

ARTICOLO 52
(Politiche per le famiglie)

1. Le  politiche per  le famiglie  consistono nell'insieme  degli
interventi e  dei servizi  volti a  favorire l'assolvimento delle
responsabilità familiari,  a  sostenere  la  genitorialità,  la
maternità  e   la  nascita,   ad  individuare   precocemente  ed
affrontare le  situazioni di  disagio sociale  ed  economico  dei
nuclei familiari, a creare reti di solidarietà locali.

2. In  particolare,  oltre  alle  prestazioni  erogate  ai  sensi
dell'articolo 117,  comma secondo, lettera m) della Costituzione,
sono compresi tra gli interventi e i servizi per le famiglie:

a) i   contributi    economici,    di    carattere  continuativo,
   straordinario o urgente, compresa l'erogazione di agevolazioni
   per l'affitto a persone o nuclei familiari in stato di bisogno
   e l'erogazione  di contributi  per interventi  di  adeguamento
   delle abitazioni,  finalizzati a  sostenere la  permanenza nel
   domicilio familiare di soggetti non autosufficienti;
b) gli  interventi di  carattere abitativo  di emergenza, anche a
   beneficio delle giovani coppie o di famiglie monoparentali;
c) gli  interventi di  sollievo, aiuto  e sostegno  alle famiglie
   impegnate  in  attività  di  cura  e  assistenza  di  persone
   disabili, di  persone  con  problemi  di  salute  mentale,  di
   anziani e di minori in affidamento;
d) i  servizi e  le attività  di sostegno alla genitorialità ed
   alla nascita,  di consulenza  e di  mediazione  familiare,  di
   sostegno alle persone nei casi di abuso e di maltrattamento;
e) le  iniziative dirette  a consentire  la  conciliazione  delle
   responsabilità lavorative  e di  quelle familiari,  anche nel
   quadro dell'armonizzazione dei tempi e spazi delle città.

3. I comuni, in alternativa a contributi assistenziali in denaro,
possono   concedere    prestiti   sull'onore,    consistenti   in
finanziamenti  a   tasso  zero   o  agevolato  secondo  piani  di
restituzione concordati  con il  destinatario del  prestito,  per
sostenere le  responsabilità individuali e familiari e agevolare
l'autonomia  finanziaria   di  nuclei  monoparentali,  di  coppie
giovani con  figli, di gestanti in difficoltà, di famiglie con a
carico soggetti  non autosufficienti  e con  problemi di  grave e
temporanea  difficoltà   economica,  di   famiglie  di   recente
immigrazione con gravi difficoltà di inserimento sociale.

ARTICOLO 53
(Politiche per i minori)

1. Le  politiche  per  i  minori  consistono  nell'insieme  degli
interventi  e   dei  servizi  volti  a  garantire  al  minore  la
protezione e  le cure  necessarie  per  il  suo  benessere,  e  a
promuoverne   il   pieno   e   armonico   sviluppo   psicofisico,
l'educazione e  la crescita  in un  idoneo ambiente  familiare  e
sociale.

2. In  particolare,  oltre  alle  prestazioni  erogate  ai  sensi
dell'articolo 117,  comma secondo, lettera m) della Costituzione,
sono compresi tra gli interventi e i servizi per i minori:

a) l'ascolto,  l'accompagnamento ed  il sostegno  per  promuovere
   l'esercizio dei  diritti di  cittadinanza sociale  e prevenire
   forme di  esclusione e  di devianza, privilegiando la crescita
   del minore nel proprio ambiente familiare;
b) il    pronto    intervento,    l'accoglienza,  la  protezione,
   l'assistenza e  il supporto ai minori italiani e stranieri che
   si trovano  in  stato  di  abbandono  o  privi  di  assistenza
   familiare  o   che  risultano   non  accompagnati   ai   sensi
   dell'articolo 33 del d.lgs. 286/1998;
c) la tempestiva segnalazione da parte dei servizi di assistenza,
   quando a  conoscenza dello  stato di  abbandono di  un minore,
   all'autorità giudiziaria competente al fine dell'adozione dei
   provvedimenti previsti dal titolo X del codice civile;
d) le    azioni    conseguenti  ai  provvedimenti  dell'autorità
   giudiziaria e gli interventi di collaborazione con l'autorità
   giudiziaria e  con i  servizi  minorili  del  Ministero  della
   Giustizia in  attuazione  del  decreto  del  Presidente  della
   Repubblica 22  settembre  1998,  n.  448  (Approvazione  delle
   disposizioni  sul   processo  penale   a  carico  di  imputati
   minorenni), da  ultimo modificato  dal decreto  del Presidente
   della Repubblica 14 novembre 2002, n. 313;
e) l'affidamento  temporaneo a  famiglia, a  servizi residenziali
   socio-educativi e  le altre  tipologie di affidamento, secondo
   gli  indirizzi   della  Giunta  regionale  da  emanarsi  entro
   centottanta  giorni  dall'entrata  in  vigore  della  presente
   legge;
f) le  attività necessarie  ed i  compiti correlati all'adozione
   nazionale ed internazionale.

3. In  tutti gli  atti relativi  agli  interventi  e  ai  servizi
rivolti  ai   minori  l'interesse   del  minore   è  considerato
superiore.

ARTICOLO 54
(Politiche per gli anziani)

1. Le  politiche per  gli anziani  consistono nell'insieme  degli
interventi e dei servizi volti a:

a) promuovere  la partecipazione  degli  anziani  alla  comunità
   locale in un'ottica di solidarietà fra generazioni;
b) prevenire i processi invalidanti fisici e psicologici, nonché
   i   fenomeni    di    esclusione    sociale,    salvaguardando
   l'autosufficienza e  l'autonomia dell'anziano  e favorendo  la
   sua  permanenza  nel  contesto  familiare  di  origine  ed  il
   mantenimento di una vita di relazione attiva;
c) prevenire  e limitare  l'ospedalizzazione e  l'inserimento  in
   strutture residenziali;
d) verificare il raggiungimento degli obiettivi e delle finalità
   previste dalla programmazione regionale e zonale.

2. In  particolare,  oltre  alle  prestazioni  erogate  ai  sensi
dell'articolo 117,  comma secondo, lettera m) della Costituzione,
sono compresi tra gli interventi e i servizi per gli anziani:

a) la creazione di una rete locale di servizi ricreativi e luoghi
   aggregativi, in  cui promuovere  forme di associazionismo e di
   inserimento  sociale,   anche  di   diretta  iniziativa  della
   popolazione anziana,  con il  coinvolgimento  della  comunità
   locale  e   dei  soggetti   del  terzo  settore  presenti  sul
   territorio;
b) le  forme di  agevolazione per  l'accesso a trasporti, servizi
   culturali, ricreativi e sportivi, in relazione a situazioni di
   reddito inadeguate;
c) i  servizi di assistenza domiciliare integrata per anziani non
   autosufficienti e affetti da patologie degenerative;
d) le  strutture semiresidenziali  e residenziali per anziani non
   autosufficienti;
e) servizi  di sostegno  e sollievo per i familiari conviventi di
   persone anziane non autosufficienti;
f) i  servizi di  telesoccorso e  pronto intervento  per  persone
   anziane a  rischio sociosanitario  che vivono in condizioni di
   solitudine o  con altri  familiari  a  loro  volta  inabili  o
   anziani.

3. La  condizione  di  persona  anziana  non  autosufficiente  è
accertata,  relativamente   ai  soggetti  ultrasessantacinquenni,
mediante valutazione  che tiene  conto dell'analisi globale della
persona con riferimento a:

a) stato di salute funzionale organico;
b) condizioni cognitive e comportamentali;
c) situazione socio-ambientale e familiare.

4.  Gli   atti  regionali   di   programmazione   promuovono   la
realizzazione di  sistemi di  valutazione contestuale  e  globale
della  persona   anziana  portatrice   di  minorazioni,  al  fine
dell'accertamento  delle   diverse  condizioni   ai  sensi  della
normativa vigente.

5. I servizi residenziali, semiresidenziali e domiciliari rivolti
agli anziani  non  autosufficienti  si  ispirano  ad  una  logica
organizzativa di  tipo modulare,  basata su  percorsi di graduale
intensità assistenziale.

ARTICOLO 55
(Politiche per le persone disabili)

1. Le  politiche per  le persone disabili consistono nell'insieme
degli interventi e dei servizi volti a promuoverne l'integrazione
nella famiglia, nella scuola, nel lavoro e nella società.

2. In  particolare,  oltre  alle  prestazioni  erogate  ai  sensi
dell'articolo 117,  comma secondo, lettera m) della Costituzione,
sono compresi  tra gli  interventi e  i servizi  per  le  persone
disabili:

a) il potenziamento dei servizi domiciliari, da attivare in forma
   diretta o  indiretta,  secondo  progetti  individualizzati  di
   intervento finalizzati  all'assistenza,  al  sostegno  e  allo
   sviluppo di  forme di  autonomia, nonché  al  recupero  delle
   diverse abilità;
b) il   potenziamento    e  l'adeguamento  di  servizi  diurni  e
   semiresidenziali esistenti sul territorio;
c) la  realizzazione di progetti innovativi e servizi finalizzati
   alla realizzazione  di  modalità  di  vita  indipendente,  di
   soluzioni abitative  autonome e  parafamiliari,  di  comunità
   alloggio protette  per le  persone  disabili  gravi  privi  di
   sostegno familiare;
d) i  servizi di  informazione, sollievo  e sostegno ai familiari
   delle persone disabili;
e) le forme di coordinamento stabile con soggetti istituzionali e
   soggetti  del  terzo  settore  coinvolti  nelle  attività  di
   istruzione scolastica,  formazione professionale,  inserimento
   lavorativo delle persone disabili;
f) le  forme di  agevolazione per  l'accesso a trasporti, servizi
   culturali, ricreativi e sportivi;
g) le  forme di  agevolazione  per  la  diffusione  di  strumenti
   tecnologici  atti   a   facilitare   la   vita   indipendente,
   l'inserimento sociale e professionale;
h) il  sostegno per  il superamento  delle  barriere  e  favorire
   l'accessibilità.

3.  L'accertamento   della  condizione  di  disabilità  e  della
situazione di  gravità avviene  con le  modalità previste dagli
articoli 3  e 4 della legge 5 febbraio 1992, n. 104 (Legge-quadro
per  l'assistenza,  l'integrazione  sociale  e  i  diritti  delle
persone handicappate).

4. Nell'ambito  della  programmazione  regionale  e  zonale  sono
individuati gli  elementi atti  a prevenire  forme di  esclusione
sociale.

ARTICOLO 56
(Politiche per gli immigrati)

1. Le  politiche per  gli immigrati consistono nell'insieme degli
interventi  e   dei  servizi  volti  a  favorirne  l'accoglienza,
prevenire e  contrastare fenomeni  di  esclusione  sociale  e  di
emarginazione.

2. In  particolare,  oltre  alle  prestazioni  erogate  ai  sensi
dell'articolo 117,  comma secondo, lettera m) della Costituzione,
sono compresi tra gli interventi e i servizi per gli immigrati:

a) l'attivazione  di percorsi  integrati di  inserimento sociale,
   scolastico   e    lavorativo,   favorendo   la   comunicazione
   interculturale e l'associazionismo;
b) la   promozione  della  partecipazione  degli  immigrati  alle
   attività culturali,  educative e  ricreative della  comunità
   locale;
c) l'accesso  ai servizi  territoriali, mediante l'attivazione di
   specifiche campagne di informazione e interventi di mediazione
   culturale;
d) la  predisposizione di  progetti mirati  a favore di cittadini
   stranieri  in  situazioni  di  particolare  fragilità,  quali
   profughi, rifugiati, richiedenti asilo, vittime di tratta;
e) la gestione di interventi di sostegno abitativo.

ARTICOLO 57
(Politiche per i nomadi )

1. Il  piano integrato sociale regionale individua le politiche e
le  priorità  di  intervento  a  favore  dei  nomadi,  anche  in
attuazione  della   legge  regionale   12  gennaio   2000,  n.  2
(Interventi per  i popoli  Rom e Sinti) e determina gli indirizzi
per la programmazione zonale.

ARTICOLO 58
(Politiche per le persone a rischio di esclusione sociale)

1. Le  politiche per  le persone  a rischio di esclusione sociale
consistono nell'insieme  degli interventi  e dei  servizi volti a
prevenire e  ridurre tutte le forme di emarginazione, comprese le
forme di povertà estrema.

2. In  particolare,  oltre  alle  prestazioni  erogate  ai  sensi
dell'articolo 117,  comma secondo, lettera m) della Costituzione,
sono compresi  tra gli  interventi e  i servizi  per le persone a
rischio di esclusione sociale:

a) gli  interventi  di  promozione  delle  reti  di  solidarietà
   sociale,   i   servizi   di   informazione,   accoglienza   ed
   orientamento;
b) gli  interventi di sostegno, anche economico, finalizzati alla
   realizzazione di  progetti individuali di inserimento sociale,
   lavorativo e formativo;
c) i  servizi di  pronto intervento e di prima assistenza per far
   fronte  alle   esigenze  primarie   di  accoglienza,   cura  e
   assistenza;
d) i progetti innovativi di prevenzione delle nuove povertà e di
   contrasto dei fenomeni emergenti di esclusione sociale.

3.  Nell'ambito  delle  politiche  del  presente  articolo,  sono
promosse le  sperimentazioni di  cui all'articolo 14, comma 4, in
armonia  con  le  politiche  di  inclusione  e  coesione  sociale
promosse dalla Unione europea.

ARTICOLO 59
(Politiche per  il contrasto  della violenza  contro le  donne, i
minori e in ambito familiare)

1. La  Regione favorisce  la realizzazione  di interventi di rete
per offrire  le risposte necessarie, in termini di adeguatezza ed
appropriatezza, alle  varie tipologie  di violenza, allo scopo di
limitare i  danni e  di superare  gli effetti da questa procurati
alla singola donna o minore.

2. In  particolare,  oltre  alle  prestazioni  erogate  ai  sensi
dell'articolo 117,  comma secondo, lettera m) della Costituzione,
sono compresi  tra gli  interventi e  i servizi  per il contrasto
della violenza contro le donne, i minori ed in ambito familiare:

a) interventi  multidisciplinari integrati  di tutela  e di cura,
   azioni di  contrasto contro  lo sfruttamento, la violenza e il
   maltrattamento dei minori e delle donne;
b) il  sostegno materiale,  psicologico, legale  ed abitativo  di
   emergenza,  nonché   l'organizzazione  di   case   e   centri
   antiviolenza,  da  realizzarsi  attraverso  la  programmazione
   locale dei  servizi a  favore delle  vittime e  delle funzioni
   genitoriali;
c) il  sostegno a percorsi di uscita dal disagio e dalla violenza
   quanto  più   personalizzati,   basati   sull'analisi   delle
   specifiche situazioni  di violenza  e tendenti a rafforzare la
   fiducia della  donna nelle  proprie capacità  e risorse  ed a
   favorire nuovi progetti di vita e di autonomia;
d) le  attività formative  nella scuola  e  per  chi  opera  nel
   settore socio-sanitario, dell'ordine pubblico e giudiziario al
   fine di potenziarne le capacità di rilevazione, accertamento,
   protezione e  cura  e  per  contrastare  l'impiego  di  lavoro
   minorile;
e) la  valorizzazione delle  reti territoriali  di servizi  e  di
   modelli di  intervento caratterizzati  da un lavoro di èquipe
   nella presa in carico dei casi;
f) l'organizzazione  di campagne di prevenzione e di informazione
   sull'entità del  fenomeno e  sul danno  che ne deriva nonché
   iniziative di  censimento ed  informazione circa le risorse di
   protezione, aiuto e sostegno disponibili sul territorio per un
   percorso di uscita dalla violenza.

ARTICOLO 60
(Politiche per la tutela della salute mentale)

1. Le  politiche per  la tutela  della salute  mentale consistono
nell'insieme degli interventi e dei servizi volti a:

a) individuare  precocemente il  disagio psichico in un'ottica di
   prevenzione  e  promozione  della  salute  e  benessere  della
   popolazione;
b) prevenire  qualsiasi forma  di emarginazione  e di  esclusione
   sociale delle persone con problemi di salute mentale;
c) promuovere l'integrazione e l'inserimento nel contesto sociale
   delle  persone   con  disturbi   mentali,  favorendo  la  loro
   autonomia ed emancipazione anche attraverso la risoluzione dei
   problemi abitativi e di lavoro.

2. Alle politiche della salute mentale concorrono le attività ad
integrazione socio-sanitaria  come richiamate  agli articoli 48 e
seguenti del capo I del titolo IV.

ARTICOLO 61
(Politiche per la prevenzione e il trattamento delle dipendenze)

1.  Le   politiche  per  la  prevenzione  e  il  trattamento  dei
comportamenti  di   abuso  e   delle   dipendenze   da   sostanze
stupefacenti   e   psicotrope   consistono   nell'insieme   degli
interventi e dei servizi volti a:

a) riduzione  generalizzata dell'uso delle sostanze e/o riduzione
   dei danni correlati all'uso, attraverso la promozione di stili
   di vita sani per l'intera popolazione ed in particolare per le
   fasce a maggior rischio di emarginazione sociale;
b) realizzazione  di servizi  e progetti  di accoglienza  a bassa
   soglia e  di  unità  di  strada  orientati  alla  prevenzione
   primaria e secondaria ed alla riduzione del danno;
c) promozione  e sostegno  della rete dei soggetti pubblici e del
   privato sociale, che operano nel settore;
d) promozione  di  interventi  di  prevenzione  e  contrasto  del
   consumo di  sostanze, rivolti  alle fasce  di età giovanili e
   nei luoghi di aggregazione giovanile;
e) sviluppo  di  azioni  sociali  di  sostegno  ai  programmi  di
   riabilitazione    dei     soggetti    tossicodipendenti     ed
   alcoldipendenti attraverso  la risoluzione delle problematiche
   legate agli inserimenti lavorativi ed abitativi.

2. Alle  politiche per  la prevenzione  ed il  trattamento  delle
dipendenze  concorrono   le  attività   ad  integrazione  socio-
sanitaria come  richiamate agli articoli 48 e seguenti del capo I
del titolo IV.

TITOLO VI
Disposizioni finali e transitorie

CAPO I
Disposizioni finali e transitorie

ARTICOLO 62
(Regolamento )

1.   Con    regolamento   regionale,    da    approvarsi    entro
duecentosettanta giorni  dall'entrata in  vigore  della  presente
legge, sono definiti:

a) relativamente  alle  tipologie  di  strutture  residenziali  e
   semiresidenziali  soggette  ad  autorizzazione,  ivi  comprese
   quelle   che    erogano   prestazioni   inerenti   alle   aree
   d'integrazione socio-sanitaria:
   1) i requisiti minimi strutturali e organizzativi;
   2) le  figure professionali  di profilo  sociale preposte alla
      direzione delle strutture;
   3) i requisiti professionali per il personale addetto;
   4) i  termini per  l'adeguamento delle  strutture, autorizzate
      alla data  di entrata  in vigore del regolamento regionale,
      ai requisiti di cui ai numeri 1), 2) e 3);
   5) i  criteri per  la composizione  ed il  funzionamento della
      commissione  multidisciplinare,  di  cui  all'articolo  20,
      comma 3;
   6) i   requisiti    previsti    a    pena    di      decadenza
      dell'autorizzazione, ai sensi dell'articolo 24, comma 2;
   
b) relativamente   alle    strutture    soggette  all'obbligo  di
   comunicazione di avvio di attività:

   1) i requisiti organizzativi e di qualità per la gestione dei
      servizi e per l'erogazione delle prestazioni;
   2) i requisiti organizzativi specifici;
   3) le  modalità di  integrazione delle persone ospitate nelle
      strutture e nella rete dei servizi sociali e sanitari;
   
c) la composizione e la procedura per la nomina della commissione
   regionale per le politiche sociali;
d) i  livelli di  formazione scolastica  e professionale  per gli
   operatori  sociali   impiegati  nelle  attività  del  sistema
   integrato.

ARTICOLO 63
(Norme transitorie)

1. I  procedimenti per l'autorizzazione di strutture residenziali
e semiresidenziali  in corso  alla data  di entrata in vigore del
regolamento, di  cui all'articolo  62, sono  conclusi sulla  base
delle leggi regionali abrogate dalla presente legge.

2. Fino all'approvazione del piano integrato sociale regionale ai
sensi dell'articolo  27, mantiene  la propria  validità il piano
integrato  sociale   regionale  di  cui  alla  deliberazione  del
Consiglio regionale  24 luglio  2002,  n.  122  (Piano  integrato
sociale regionale 2002-2004) e successivi aggiornamenti.

3.  Gli   atti  amministrativi   regionali,  anche   a  carattere
transitorio, approvati  entro la  data di entrata in vigore della
presente legge mantengono la propria validità.

ARTICOLO 64
(Modifiche all'articolo 35 della l.r. 43/2004 )

1. Il  comma 1  dell'articolo 35  della legge  regionale 3 agosto
2004,  n.   43  (Riordino   e  trasformazione  delle  istituzioni
pubbliche di assistenza e beneficenza "IPAB". Norme sulle aziende
pubbliche di  servizi alla  persona. Disposizioni particolari per
la IPAB "Istituto degli Innocenti di Firenze") è abrogato.

ARTICOLO 65
(Abrogazioni)

1. Sono abrogate le seguenti leggi e disposizioni:

a) legge  regionale 27  marzo 1980,  n. 20  (Interventi a  favore
   delle persone non autosufficienti);
b) legge  regionale  16  aprile  1980,  n.  28  (Idoneità  delle
   strutture di ospitalità e dei nuclei affidatari o ospitanti);
c) legge  regionale 3  ottobre  1997,  n.  72  (Organizzazione  e
   promozione di  un sistema di diritti di cittadinanza e di pari
   opportunità:  riordino   dei  servizi  socio-assistenziali  e
   socio-sanitari integrati),  ad esclusione dell'articolo 21, le
   cui disposizioni  continuano ad  applicarsi nei  confronti  di
   ciascuna IPAB  fino alla conclusione del relativo procedimento
   di trasformazione  previsto dalla  legge  regionale  3  agosto
   2004, n.  43  (Riordino  e  trasformazione  delle  istituzioni
   pubbliche di  assistenza e  beneficenza  "IPAB".  Norme  sulle
   aziende  pubbliche   di  servizi  alla  persona.  Disposizioni
   particolari  per   la  IPAB   "Istituto  degli   Innocenti  di
   Firenze");
d) articolo  13 della  legge regionale  12  gennaio  2000,  n.  2
   (Interventi per i popoli Rom e Sinti).


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 24 febbraio 2005

PASSALEVA
(designato con D.P.G.R. n. 132 del 22.5.2000)

La presente  legge è  stata approvata  dal  Consiglio  Regionale
nella seduta del 16.02.2005.




ASSISTENZA SOCIALE


