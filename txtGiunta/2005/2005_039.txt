Disposizioni in materia di energia.

Il Consiglio Regionale ha approvato il 17.02.2005
Il Presidente  della Giunta  Regionale promulga la seguente legge
regionale:

CAPO I
Ambito e finalità della disciplina

ARTICOLO 1
(Oggetto )

1.   Nell'ambito    dei   principi   derivanti   dall'ordinamento
comunitario, dagli  obblighi  internazionali  e  in  applicazione
dell'articolo 117,  terzo e  quarto comma  della  Costituzione  e
della  legge  23  agosto  2004,  n.  239  (Riordino  del  settore
energetico, nonché  delega al  Governo per  il  riassetto  delle
disposizioni vigenti  in materia  di energia),  la presente legge
disciplina le  attività in materia di energia e, in particolare,
la produzione,  il trasporto e la trasmissione, lo stoccaggio, la
distribuzione, la fornitura e l'uso dell'energia.

2. Ai  termini con  i  quali  sono  indicati  gli  oggetti  della
disciplina della  presente legge  e delle  norme di attuazione di
essa deve  attribuirsi, salvo diversa indicazione, il significato
risultante dalle  definizioni della normativa comunitaria vigente
nella materia.

ARTICOLO 2
(Finalità )

1.  La  Regione  opera  nel  quadro  delle  politiche  europee  e
nazionali per i seguenti obiettivi:

a) soddisfazione  delle esigenze  energetiche della vita civile e
   dello sviluppo  economico della  Regione, secondo  criteri  di
   efficienza economica  e nel  rispetto della  concorrenza,  con
   l'obiettivo del contenimento dei costi per le utenze;
b) compatibilità  delle attività  oggetto della  presente legge
   con la  sostenibilità dello  sviluppo e  con le  esigenze  di
   tutela dell'ambiente e della salute;
c) razionalizzazione della produzione;
d) razionalizzazione  degli usi  energetici anche  in funzione di
   risparmio energetico;
e) promozione delle fonti rinnovabili;
f) riduzione   della   dipendenza           dalle fonti fossili e
   diversificazione delle  fonti, privilegiando la valorizzazione
   delle risorse locali;
g) armonizzazione   delle    infrastrutture  energetiche  con  il
   paesaggio ed  il  territorio  antropizzato  nel  quadro  della
   pianificazione territoriale  e di  quanto previsto  in  merito
   alla tutela del paesaggio;
h) prevenzione e riduzione dell'inquinamento luminoso inteso come
   ogni forma  di irradiazione  di luce  artificiale al  di fuori
   delle aree a cui essa è rivolta e, in particolare modo, verso
   la volta celeste.

2. La Regione promuove ed incentiva la ricerca, l'innovazione, lo
sviluppo e  la diffusione  di tecnologie e di programmi necessari
al raggiungimento delle finalità di cui al presente articolo.

ARTICOLO 3
(Competenze della Regione e degli enti locali)

1. Le  funzioni previste  dagli articoli  28 e  29 della presente
legge spettano:

a) alla Regione in materia di energia elettrica;
b) ai comuni, anche in forma associata, nei restanti casi.

2. Le funzioni amministrative relative alle autorizzazioni di cui
agli articoli  11, 13, 15 ed alle concessioni di cui all'articolo
14 sono di competenza:

a) della Regione, quando riguardano impianti geotermici, impianti
   eolici di  potenza superiore  a 50  chilowatt, nonché linee e
   impianti di  trasmissione,  trasformazione,  distribuzione  di
   energia elettrica  di tensione  nominale superiore  a 100 mila
   volt  qualora  assoggettati  a  procedura  di  valutazione  di
   impatto  ambientale  (VIA)  regionale  ai  sensi  della  legge
   regionale 3  novembre 1998,  n. 79  (Norme per  l'applicazione
   della valutazione di impatto ambientale) o qualora interessino
   un ambito territoriale interregionale;
b) delle province negli altri casi.

3. Le  funzioni amministrative  relative alle  denunce di  inizio
attività sono di competenza:

a) per    gli  interventi  su  opere  esistenti  o  in  corso  di
   realizzazione  di   cui   al   comma   4   dell'articolo   16,
   dell'amministrazione competente  per la  relativa tipologia di
   opera;
b) per  le nuove  opere di  cui al  comma 3 dell'articolo 16, dei
   comuni.

4. Le  funzioni amministrative  relative alle  linee ed  impianti
elettrici previste  dagli articoli  110, 126,  127, 221 e 225 del
regio decreto  11 dicembre  1933,  n.  1775  (Testo  unico  delle
disposizioni di  legge sulle acque e impianti elettrici) spettano
all'amministrazione competente per l'autorizzazione o la denuncia
di inizio dell'attività (DIA) ai sensi della presente legge, per
le stesse linee e impianti elettrici.

5. Le  potestà previste dall'articolo 131 del r.d. 1775/1933, in
caso di frequenti interruzioni o sospensioni nell'esercizio delle
linee elettriche  destinate a  servizio pubblico,  spettano  alla
Regione.

6. Le  funzioni di  vigilanza e  di applicazione  delle  sanzioni
relative  alle   attività  disciplinate   dalla  presente  legge
spettano:

a) alla Regione, o soggetto da essa incaricato, in relazione alle
   disposizioni di cui agli articoli 24 e 25;
b) ai comuni per la prevenzione dell'inquinamento luminoso di cui
   all'articolo 35,  comma 8, nonché per l'efficienza energetica
   in edilizia di cui all'articolo 23;
c) all'amministrazione     competente    per    l'autorizzazione,
   concessione, o  denuncia di  inizio dell'attività negli altri
   casi.

7. Sono  altresì di  competenza della  Regione l'approvazione  e
l'attuazione   degli    strumenti   di    incentivazione   e   di
programmazione di cui all'articolo 5.

8. La Regione e gli enti locali per le rispettive competenze:

a) gestiscono attività per le finalità della presente legge;
b) valorizzano  il loro  ruolo di utenti consumatori di energia e
   di promotori di alternative produttive;
c) svolgono    attività  di  divulgazione  e  di  promozione  di
   iniziative di  aggiornamento  tecnico  e  professionale  sulle
   materie oggetto  della  presente  legge,  anche  per  il  loro
   personale.

ARTICOLO 4
(Coordinamento interregionale  e partecipazione  ai  procedimenti
nazionali)

1.  La   Regione  partecipa  ai  procedimenti  di  consultazione,
coordinamento o  di intesa  con gli  organi dello  Stato e con le
altre regioni,  seguendo gli  indirizzi del  piano  di  indirizzo
energetico regionale  (PIER) di cui all'articolo 6 e dei relativi
provvedimenti attuativi.

2. Per  l'esercizio coordinato  delle funzioni  amministrative  a
livello interregionale  e nazionale,  la Regione  promuove intese
con le  altre regioni  ai sensi  dell'articolo 117, ottavo comma,
della Costituzione  ed accordi  in sede  di  Conferenza  Stato  -
Regioni  e   di  Conferenza   Unificata,  ai  sensi  del  decreto
legislativo 28  agosto 1997,  n. 281  (Definizione ed ampliamento
delle competenze  della Conferenza  permanente per i rapporti tra
lo stato,  le regioni  e le province autonome di Trento e Bolzano
ed unificazione,  per le  materie e i compiti di interesse comune
delle regioni,  delle province  e dei  comuni, con  la Conferenza
stato - città ed autonomie locali).

3. La  Regione partecipa alla definizione degli atti di indirizzo
e di  programmazione per  la localizzazione e realizzazione delle
reti nazionali,  tenendo altresì  conto  delle  indicazioni  dei
piani territoriali di coordinamento delle province interessate e,
qualora le  previsioni siano difformi da quanto in essi previsto,
promuove il coinvolgimento degli enti locali interessati, ai fini
del necessario coordinamento.

4.  Per   le  opere   ed  infrastrutture   energetiche   la   cui
autorizzazione, comunque  denominata, è riservata allo Stato, la
Regione rilascia  il  relativo  atto  di  intesa,  garantendo  la
partecipazione degli  enti locali  interessati  nel  processo  di
formazione delle proprie decisioni.

5. La Regione può subordinare l'atto di intesa di cui al comma 4
alla stipula dell'accordo di cui all'articolo 26, comma 2.

CAPO II
Programmazione ed organizzazione regionale

SEZIONE I
Programmazione regionale

ARTICOLO 5
(Sistema della programmazione regionale)

1. Il  sistema della  programmazione in  materia  di  energia  è
costituito da:

a) il piano di indirizzo energetico regionale (PIER);
b) i provvedimenti attuativi del PIER;
c) il documento di monitoraggio e valutazione.

ARTICOLO 6
(Piano di indirizzo energetico regionale (PIER))

1. Il PIER, sulla base degli indirizzi del programma regionale di
sviluppo  (PRS),   definisce   le   scelte   fondamentali   della
programmazione energetica.

2. Il  PIER, elaborato  nel rispetto dell'articolo 10 della legge
regionale  11   agosto  1999,   n.  49   (Norme  in   materia  di
programmazione regionale),  individua le azioni necessarie per il
raggiungimento delle  finalità di  cui all'articolo  2 e,  a tal
scopo, sulla  base delle  esigenze delle persone e delle imprese,
della  salvaguardia   dell'ambiente   e   tenendo   conto   delle
prospettive del mercato, definisce in particolare:

a) i  fabbisogni  energetici  stimati  e  le  relative  dotazioni
   infrastrutturali necessarie;
b) gli obiettivi di risparmio energetico ed efficienza energetica
   negli usi finali;
c) gli obiettivi di sviluppo delle fonti rinnovabili;
d) gli obiettivi di diversificazione delle fonti energetiche e di
   riduzione della dipendenza dalle fonti fossili;
e) gli obiettivi di qualità dei servizi energetici;
f) gli obiettivi di sviluppo delle reti energetiche, tenuto conto
   dei  programmi  pluriennali  che  i  soggetti  operanti  nella
   distribuzione, trasmissione e trasporto di energia presentano;
g) gli   indirizzi    e    le  linee  guida  per  la  prevenzione
   dell'inquinamento luminoso;
h) le   azioni    per  la  soddisfazione  dei  fabbisogni  ed  il
   raggiungimento degli  obiettivi di  cui al presente comma e le
   risorse necessarie.

3. Le  previsioni finanziarie  del PIER  operano nei limiti ed in
conformità con le previsioni del bilancio pluriennale.

4. Il PIER è soggetto, nella fase di elaborazione, a valutazione
integrata sotto  il profilo  ambientale,  territoriale,  sociale,
economico e  degli effetti sulla salute umana secondo modalità e
procedure  definite  dalla  normativa  regionale  in  materia  di
programmazione.

5.  La   Giunta  regionale   predispone  la   proposta  di  PIER,
assicurando il  confronto con i soggetti istituzionali e le parti
sociali, con  le modalità  previste dall'articolo  15 della l.r.
49/1999.

6. Il PIER è approvato con deliberazione del Consiglio regionale
e  trasmesso   al  Ministero   per  le   attività  produttive  e
all'Autorità per l'energia elettrica e il gas.

7. Il  PIER dispone  di norma per periodi corrispondenti a quelli
del PRS,  ma può essere soggetto ad aggiornamento durante il suo
periodo di  validità, anche  con riferimento  a  singole  parti,
qualora la  Giunta regionale  valuti sia  necessaria una modifica
dei suoi contenuti essenziali.

ARTICOLO 7
(Attuazione, monitoraggio e valutazione del PIER)

1. Il PIER viene attuato con deliberazioni della Giunta regionale
che, nel  rispetto delle  procedure di  cui all'articolo 15 della
l.r. 49/1999,  annualmente specificano  gli obiettivi  operativi,
individuano le  modalità di  intervento e  definiscono il quadro
finanziario sulla base del bilancio di previsione.

2. La  Giunta regionale  presenta  annualmente  al  Consiglio  un
documento di  monitoraggio e  valutazione che  descrive il quadro
conoscitivo  del  sistema  energetico  regionale  e  i  risultati
dell'attuazione delle politiche in materia di energia, sulla base
delle attività, delle scadenze temporali, dei risultati attesi e
dei relativi  indicatori di  efficienza ed efficacia previsti dal
PIER e dai suoi provvedimenti attuativi.

ARTICOLO 8
(Governo del territorio in funzione di attività energetiche)

1. Nel  determinare i contenuti degli strumenti di pianificazione
territoriale  le   amministrazioni   competenti   tengono   conto
specificamente:

a) dell'impatto  delle loro previsioni in relazione ai fabbisogni
   energetici ed agli altri fini della presente legge;
b) delle esigenze di localizzazione degli impianti di produzione,
   trasporto e distribuzione di energia individuati dal PIER;
c) degli indirizzi e delle prescrizioni contenuti nel PIER per la
   prevenzione dell'inquinamento luminoso;
d) delle  norme sulla  progettazione e  gestione degli impianti e
   delle norme  per il  contenimento del consumo di energia negli
   edifici.

2. Nel rispetto del PIER, le province e i comuni, negli strumenti
di pianificazione  territoriale  e  negli  atti  di  governo  del
territorio previsti  dalla legge  regionale 3  gennaio 2005, n. 1
(Norme per il governo del territorio):

a) tengono  conto delle  linee ed  impianti esistenti  al fine di
   garantire  il   rispetto  permanente   delle  norme   e  delle
   prescrizioni poste,  anche ai  sensi del titolo II della legge
   regionale 11  agosto 1999,  n. 51  (Disposizioni in materia di
   linee elettriche ed impianti elettrici);
b) individuano  ambiti territoriali  relativi alle  reti, al loro
   sviluppo   o   risanamento,   anche   attraverso   l'eventuale
   determinazione di  appositi corridoi  infrastrutturali per  il
   trasporto e la distribuzione dell'energia.

3. I comuni nel rispetto del PIER:

a) dettano  disposizioni al  fine di  promuovere la produzione di
   energia diffusa tramite microgenerazione a fonti rinnovabili o
   cogenerativa;
b) adottano   negli    atti  di  governo  del  territorio  e  nei
   regolamenti  edilizi   prescrizioni  concernenti  l'efficienza
   energetica in edilizia;
c) dettano    disposizioni    concernenti    la    progettazione,
   l'installazione e  l'esercizio degli impianti di illuminazione
   esterna e  individuano modalità  e termini  per l'adeguamento
   degli impianti  pubblici alle  prescrizioni per la prevenzione
   dell'inquinamento luminoso.

4. Se  i progetti degli impianti di cui all'articolo 10, comma 1,
sono  in   contrasto  con  le  prescrizioni  degli  strumenti  di
pianificazione territoriale,  l'autorizzazione  viene  rilasciata
qualora si  pervenga ad una variante degli strumenti stessi anche
attraverso l'accordo  di pianificazione  di cui  all'articolo  21
della l.r. 1/2005.

5. Qualora  i progetti  di impianti di cui all'articolo 10, comma
1, rispondano  alle prescrizioni  e  previsioni  contenute  negli
strumenti di  pianificazione di  cui alla  l.r. 1/2005  e non  si
provveda ai  sensi del  comma 4,  si applicano le disposizioni di
cui all'articolo  6 della  legge regionale 1 dicembre 1998, n. 88
(Attribuzione  agli  Enti  locali  e  disciplina  generale  delle
funzioni amministrative e dei compiti in materia di urbanistica e
pianificazione   territoriale,    protezione   della   natura   e
dell'ambiente, tutela dell'ambiente dagli inquinamenti e gestione
dei rifiuti,  risorse idriche  e  difesa  del  suolo,  energia  e
risorse geotermiche,  opere  pubbliche,  viabilità  e  trasporti
conferite alla  Regione dal  D.Lgs. 31 marzo 1998, n. 112), così
come modificato  dall'articolo 17,  comma 3,  lettera  d),  della
legge regionale 31 ottobre 2001, n. 53 .

SEZIONE II
Organizzazione regionale in materia di energia

ARTICOLO 9
(Organizzazioni tecniche operanti nel settore dell'energia)

1. Per  le attività  necessarie all'esercizio  delle funzioni ed
all'attuazione delle iniziative in materia di energia, la Regione
e gli  enti locali  possono avvalersi  della collaborazione della
R.E.A. SpA (Regional Energy Agency) nell'ambito delle funzioni ad
essa assegnate  dall'articolo 10  della legge regionale 26 giugno
1997, n.  45 (Norme  in materia  di  risorse  energetiche),  come
sostituito dall'articolo  1 della  legge  regionale  25  febbraio
2000, n. 14, la quale può operare anche in collaborazione con le
agenzie provinciali e comunali per l'energia.

2. Ai  fini dei  finanziamenti previsti dalla presente legge o da
azioni previste  dagli  atti  di  programmazione  in  materia  di
energia, la Regione può chiedere che la rispondenza dei progetti
delle opere  ai requisiti  sia attestata  dalla R.E.A.  SpA o  da
tecnici qualificati  che non  svolgano altre funzioni che possano
considerarsi  incompatibili   in  relazione  agli  interessi  che
vengono in rilievo.

CAPO III
Disciplina delle attività energetiche

ARTICOLO 10
(Costruzione ed esercizio degli impianti)

1. Sono  soggette ad  una autorizzazione  unica o  a denuncia  di
inizio dell'attività  (DIA), per ciò che concerne le competenze
della Regione e degli enti locali, la costruzione ed esercizio di
impianti per  produzione, trasporto, trasmissione e distribuzione
di energia, di impianti per lavorazione e stoccaggio di idrogeno,
oli minerali  e gas  naturali e  liquefatti, in  qualunque forma,
nonché  di   impianti  di  illuminazione  esterna,  al  fine  di
garantire che  tali attività  si svolgano  in  coerenza  con  le
finalità  di   cui  all'articolo   2,  senza  pregiudizio  degli
interessi tutelati  dalle leggi,  piani e programmi in materia di
sicurezza, salute, ambiente, paesaggio e governo del territorio.

2.   Qualora   più   richieste   di   autorizzazione   risultino
reciprocamente incompatibili,  in relazione ad interessi pubblici
tutelati dalle  norme e dagli atti di cui al comma 1 e dagli atti
che confluiscono  nel procedimento  unificato di cui all'articolo
12, viene  effettuata una  valutazione comparativa  sulla base di
criteri generali,  anche concordati  ai  sensi  dell'articolo  4,
comma 2, in conformità agli specifici indirizzi risultanti dagli
strumenti di programmazione di cui al capo II e di pianificazione
territoriale di cui alla l.r. 1/2005.

3. Per  gli interventi  di competenza  regionale la  Giunta,  con
propria deliberazione,  determina le  modalità per individuare i
casi in cui si applica la valutazione comparativa di cui al comma
2, nonché  le modalità  per l'effettuazione  della  stessa.  Le
modalità di  cui al  presente  comma  si  applicano  anche  agli
interventi di  competenza degli enti locali fino a che questi non
dispongano diversamente.

4. Le  opere  e  i  lavori  oggetto  della  presente  legge  sono
realizzati in  conformità con  le normative  statali e regionali
vigenti in  materia di prevenzione sismica, ed in particolare con
le disposizioni di cui alla legge 5 novembre 1971, n. 1086 (Norme
per la  disciplina delle opere di conglomerato cementizio armato,
normale e  precompresso ed  a struttura  metallica), nonché  con
quelle  dettate   dalla  parte  II,  capo  IV,  del  decreto  del
Presidente della  Repubblica 6  giugno 2001  n. 380  (Testo unico
delle  disposizioni   legislative  e   regolamentari  in  materia
edilizia), e  dalla legge 28 giugno 1986, n. 339 (Nuove norme per
la disciplina  della costruzione  e dell'esercizio di linee aeree
esterne) e dalle rispettive norme di attuazione.

5.  Ai  fini  del  rilascio  dell'autorizzazione  unica  o  della
presentazione  della  DIA,  inerenti  linee  elettriche  aeree  e
relativi impianti,  i soggetti  interessati depositano, presso la
struttura regionale  competente ai  sensi della legge regionale 6
dicembre 1982,  n. 88 (Disciplina dei controlli sulle costruzioni
in zone  soggette a  rischio sismico)  e ai sensi del regolamento
emanato  in  attuazione  dell'articolo  117  della  l.r.  1/2005,
l'elaborato progettuale  di cui all'articolo 12, comma 3, lettera
b)  della   presente   legge,   eventualmente   corredato   dalla
attestazione rilasciata  in esito ai controlli di cui al comma 6,
nelle forme  e con  le modalità  previste dalla  presente legge,
dalla l.r.  88/1982  e  dal  regolamento  emanato  in  attuazione
dell'articolo 117  della l.r.  1/2005. I  relativi controlli sono
espletati in  conformità con  quanto  disposto  dall'articolo  6
della l.r.  88/1982  e  dal  regolamento  emanato  in  attuazione
dell'articolo 117 della l.r. 1/2005.

6. Gli  elaborati progettuali  degli elementi strutturali di tipo
standardizzato  o   ripetitivo,  relativi   ai   sostegni   e   i
corrispondenti  aggiornamenti,  sono  preventivamente  depositati
presso  la   competente  struttura   regionale  in   materia   di
prevenzione sismica, ai fini dei controlli di cui all'articolo 6,
commi 5  e 6,  della l.r. 88/1982 e di cui al regolamento emanato
in attuazione  dell'articolo 117  della l.r.  1/2005. L'esito dei
controlli è  comunicato dalla  medesima struttura regionale agli
interessati.

ARTICOLO 11
(Autorizzazione unica)

1. Sono  assoggettati alla  autorizzazione unica la costruzione e
l'esercizio dei seguenti impianti:

a) impianti   di    produzione  di  energia  elettrica  da  fonte
   convenzionale  con   esclusione  dei   gruppi  elettrogeni  di
   soccorso o  dei gruppi  elettrogeni  costituenti  attività  a
   inquinamento  atmosferico  poco  significativo  ai  sensi  del
   decreto  del   Presidente  della  repubblica  25  luglio  1991
   (Modifiche dell'atto  di indirizzo  e coordinamento in materia
   di emissioni  poco significative  e  di  attività  a  ridotto
   inquinamento  atmosferico,  emanato  con  D.P.C.M.  21  luglio
   1989);
b) linee  elettriche e relativi impianti ad eccezione delle opere
   assoggettate a DIA ai sensi dell'articolo 16;
c) oleodotti   e  gasdotti,  ad  eccezione  delle  infrastrutture
   costituenti opere  di  urbanizzazione  e  delle  modifiche  di
   oleodotti esistenti  non individuate,  dal regolamento  di cui
   all'articolo 39, come nuova opera;
d) impianti di stoccaggio di idrocarburi di capacità superiore a
   25 metri  cubi, fatto salvo quanto previsto alle lettere e) ed
   f);
e) impianti  di stoccaggio di oli minerali di capacità superiore
   a 25  metri cubi,  nei casi  di cui  all'articolo 1,  comma 56
   della l. 239/2004;
f) impianti  di stoccaggio di gas di petrolio liquefatti (GPL) ad
   eccezione dei  depositi di GPL in bombole, aventi capacità di
   accumulo non superiore a 500 chilogrammi di prodotto;
g) impianti  di lavorazione  e trasformazione  idrocarburi  fatto
   salvo quanto previsto alla lettera h);
h) impianti di lavorazione e trasformazione oli minerali nei casi
   di cui alla l. 239/2004, articolo 1, comma 56;
i) impianti per la produzione, trasporto e utilizzo dell'idrogeno
   come individuati dal regolamento di cui all'articolo 39.

2. Con  l'autorizzazione unica sono rilasciate, a conclusione del
procedimento  di   cui  all'articolo   12,  comma   2,  tutte  le
autorizzazioni necessarie per la realizzazione dell'impianto, ivi
comprese  quelle   di  carattere   paesaggistico  e   ambientale.
Limitatamente alle  opere ad  essa soggette  non  si  applica  il
procedimento di  "sportello unico"  di cui  al titolo II, capo IV
del decreto  legislativo 31  marzo 1998,  n. 112 (Conferimento di
funzioni e  compiti amministrativi  dello Stato  alle regioni  ed
agli enti  locali, in  attuazione del capo I della legge 15 marzo
1997,  n.   59).  L'esercizio   degli  impianti  rimane  comunque
subordinato agli adempimenti susseguenti alla realizzazione delle
opere, imposti dalle norme vigenti.

3. Con  l'autorizzazione unica vengono autorizzate anche le opere
connesse e le infrastrutture indispensabili alla realizzazione ed
esercizio degli impianti stessi.

4.  Su   richiesta  dell'interessato   con  il  provvedimento  di
autorizzazione di  cui al  comma  1  può  essere  dichiarata  la
pubblica utilità  dei lavori  e delle  opere ed apposto, laddove
non esistente,  il  vincolo  preordinato  all'esproprio,  con  le
procedure di  cui all'articolo 8, commi 4 e 5, fatto salvo quanto
disposto dagli  articoli 52  ter e  52  quater  del  decreto  del
Presidente della  repubblica 8  giugno 2001,  n. 327 (Testo unico
delle disposizioni  legislative e  regolamentari  in  materia  di
espropriazione per pubblica utilità) come modificato dal decreto
legislativo 27 dicembre 2004, n. 330.

ARTICOLO 12
(Procedimento unificato)

1. L'autorizzazione  unica è  rilasciata  a  conclusione  di  un
procedimento  unificato,   ferma  restando  la  possibilità  per
l'interessato di  acquisire direttamente  pareri, nullaosta, atti
di assenso necessari per rilascio della stessa.

2. L'amministrazione  competente di cui all'articolo 3 convoca la
conferenza di  servizi ai sensi dell'articolo 14 e seguenti della
legge  7   agosto  1990,  n.  241  (Nuove  norme  in  materia  di
procedimento amministrativo  e di diritto di accesso ai documenti
amministrativi), da  ultimo modificata  dalla legge  13  febbraio
2001, n. 45. Alla conferenza partecipano tutte le amministrazioni
interessate alla  realizzazione ed  esercizio degli  impianti  ai
sensi delle norme vigenti, nonché i gestori di opere pubbliche o
di interesse pubblico aventi interferenze con gli stessi impianti
progettati.

3.  Ai   fini  del   rilascio  dell'autorizzazione   i   soggetti
interessati presentano apposita domanda, contenente:

a) la descrizione dell'impianto di cui si chiede l'autorizzazione
   e   delle    eventuali   opere   connesse   e   infrastrutture
   indispensabili alla costruzione ed esercizio dello stesso;
b) gli  elaborati progettuali  specificati dal regolamento di cui
   all'articolo 39,  contenenti anche  la descrizione dello stato
   di   fatto    dell'area   interessata,    comprensivi    della
   documentazione di cui all'articolo 10, commi 5 e 6;
c) la  eventuale richiesta di dichiarazione di pubblica utilità,
   indifferibilità  ed   urgenza,  nonché  di  apposizione  del
   vincolo preordinato all'esproprio;
d) le  modalità e  termini  per  il  rispetto  delle  condizioni
   previste per la costruzione ed esercizio dell'impianto.

4.  Entro   trenta  giorni  dalla  presentazione  della  domanda,
l'autorità procedente  provvede a  darne notizia nelle forme e i
modi previsti  dalla legislazione  vigente affinché  chiunque vi
abbia interesse possa prenderne visione e presentare osservazioni
nel termine indicato.

5. Al  fine di  assicurare  il  coordinamento  interregionale  ed
infraregionale, la  Regione può  intervenire nel  procedimento e
nella conferenza di servizi di cui al comma 2.

6. Quando  il progetto  è sottoposto  a valutazione  di  impatto
ambientale (VIA)  di cui alla legge regionale 3 novembre 1998, n.
79  (Norme   per  l'applicazione  della  valutazione  di  impatto
ambientale)  essa   può   essere   acquisita   nell'ambito   del
procedimento  unificato.  Gli  atti  di  assenso  espressi  nella
procedura   di    VIA   restano   comunque   efficaci   ai   fini
dell'autorizzazione finale  e  non  devono  essere  ulteriormente
acquisiti.

7. Quando  il  progetto  è  sottoposto,  in  applicazione  della
direttiva 96/61/CE del Consiglio del 24 settembre 1996 (Direttiva
sulla prevenzione  e la riduzione integrate dell'inquinamento) ad
autorizzazione  integrata  ambientale,  la  stessa  è  acquisita
nell'ambito  del  procedimento  unificato.  Se  l'amministrazione
competente    per    l'autorizzazione    unica    coincide    con
l'amministrazione  competente   per  l'autorizzazione  integrata,
resta ferma la facoltà di procedere con l'atto di autorizzazione
unica anche all'autorizzazione integrata ambientale.

8.  In  esito  alle  conclusioni  della  conferenza  di  servizi,
l'amministrazione  competente   decide  in   merito  al  rilascio
dell'autorizzazione accertata  la rispondenza  dell'istanza  alle
finalità  di   cui  all'articolo   2   e   agli   strumenti   di
programmazione di  cui al  capo II  della presente  legge,  e  di
pianificazione territoriale di cui alla l.r. 1/2005, tenuto conto
degli  interessi  in  materia  di  sicurezza,  salute,  ambiente,
governo del territorio e tutela del paesaggio.

ARTICOLO 13
(Autorizzazione  per   gli  impianti  di  produzione  di  energia
elettrica da fonti rinnovabili)

1. In  applicazione dell'articolo  12 del  decreto legislativo 29
dicembre 2003,  n. 387  (Attuazione  della  direttiva  2001/77/CE
relativa alla promozione dell'energia elettrica prodotta da fonti
energetiche rinnovabili  nel mercato  interno  dell'elettricità)
sono soggetti all'autorizzazione unica di cui all'articolo 11 gli
impianti di  produzione di energia elettrica da fonti rinnovabili
e le  centrali ibride come definite dall'articolo 8, comma 2, del
d.lgs. 387/2003, fermo restando quanto disposto al comma 2.

2. In applicazione dell'articolo 12, comma 5 del d.lgs. 387/2003,
per gli  impianti di  cui al  presente articolo  non  si  procede
all'autorizzazione  unica  nel  caso  di  interventi  costituenti
attività libera  ai sensi dell'articolo 17 o soggetti unicamente
a DIA ai sensi dell'articolo 16, nel caso in cui non occorra, per
la  realizzazione   ed   esercizio   degli   stessi   interventi,
l'acquisizione  di   autorizzazioni  di   carattere   ambientale,
paesaggistico, di  tutela del patrimonio storico-artistico, della
salute e della pubblica incolumità.

ARTICOLO 14
(Concessioni minerarie  e di  derivazione  d'acqua,  ai  fini  di
produzione di energia )

1. Le  concessioni ed  i permessi  o analoghi atti, relativi alle
derivazioni  d'acqua   ai  fini   energetici  ed   alle   risorse
geotermiche, restano disciplinati dalle norme vigenti.

2. Gli  atti  di  cui  al  comma  1  costituiscono  anche  titolo
abilitativo  per  la  costruzione  ed  esercizio  delle  opere  e
infrastrutture necessarie per le attività da essi previsti.

3. Con  gli atti  di  cui  al  comma  1  è  altresì  rilasciata
l'autorizzazione di cui all'articolo 13 della presente legge.

4. Il concessionario di risorsa geotermica che intende sospendere
i lavori  di  coltivazione  e  di  ulteriore  ricerca  chiede  la
preventiva autorizzazione alla Regione.

5. Il concessionario di cui al comma 4 può sospendere di propria
iniziativa i  lavori di  coltivazione e di ulteriore ricerca solo
per ragioni  di forza maggiore o per giustificati motivi tecnico-
economici,  dandone   immediata  notizia   alla  Regione  per  la
approvazione.

6. Il concessionario di cui al comma 4 che intende abbandonare un
pozzo  ritenuto   sterile  o   non  suscettibile   di  assicurare
produzione commerciale  chiede la  preventiva autorizzazione alla
Regione, presentando contestualmente il piano di sistemazione del
pozzo.

7. La  Regione impartisce  eventuali istruzioni  in  merito  alla
sistemazione del  pozzo  individuando  un  termine  per  la  loro
esecuzione. In  caso di inosservanza delle istruzioni nel termine
individuato si procede d'ufficio a spese del concessionario.

8. Per  le funzioni  di cui ai commi 4, 5, 6 e 7 la Regione opera
come autorità  di vigilanza ai sensi dell'articolo 34 del d.lgs.
112/1998.

ARTICOLO 15
(Utilizzo diretto del calore geotermico )

1. L'utilizzo  diretto del  calore geotermico  mediante pompe  di
calore,   anche   senza   prelievo   di   fluido,   è   soggetto
all'autorizzazione unica di cui all'articolo 11.

ARTICOLO 16
(Denuncia di inizio dell'attività)

1. Salvo  quanto disposto  all'articolo 13, gli interventi di cui
ai commi  3 e 4 sono soggetti a denuncia di inizio dell'attività
(DIA), costituente  titolo abilitativo  ai fini degli adempimenti
in materia  edilizia e  di energia,  a cui  si applicano le norme
previste al  titolo VI (Disciplina dell'attività edilizia) della
l.r. 1/2005,  salvo diversa disposizione contenuta nella presente
legge.

2. Per gli interventi di cui al presente articolo la relazione di
cui all'articolo  84, comma  1, lettera  a),  della  l.r.  1/2005
assevera la  conformità delle  opere anche  alla presente legge,
alle   sue   disposizioni   attuative   e   agli   strumenti   di
programmazione di cui al capo II.

3. Fermo  restando quanto  stabilito dal comma 6, sono soggette a
DIA:

a) l'installazione  di impianti  di illuminazione in spazi aperti
   di potenza  complessiva superiore  a 25000  lumen, laddove gli
   stessi  impianti   non  siano  già  soggetti  a  permesso  di
   costruire ai sensi della l.r. 1/2005;
b) l'installazione,  alle  condizioni  fissate  dal  PIER  e  dai
   provvedimenti  attuativi  dello  stesso,  di  pannelli  solari
   termici da  20 metri  quadrati fino  a complessivi  100  metri
   quadrati, nel rispetto dei criteri e delle modalità stabiliti
   dagli accordi di cui all'articolo 22, comma 1;
c) l'installazione,  alle  condizioni  fissate  dal  PIER  e  dai
   provvedimenti  attuativi  dello  stesso,  di  pannelli  solari
   fotovoltaici  di  potenza  nominale  da  3  chilowatt  fino  a
   complessivi 10  chilowatt, nel  rispetto dei  criteri e  delle
   modalità stabiliti  dagli accordi  di  cui  all'articolo  22,
   comma 1;
d) l'installazione,  alle  condizioni  fissate  dal  PIER  e  dai
   provvedimenti attuativi  dello stesso,  di impianti  eolici di
   potenza  nominale   da  5  chilowatt  fino  a  complessivi  50
   chilowatt,  nel   rispetto  dei   criteri  e  delle  modalità
   stabiliti dagli accordi di cui all'articolo 22, comma 1;
e) la  costruzione ed esercizio delle linee elettriche e relativi
   impianti di  tensione nominale  di esercizio  da 1001  a 30000
   volt a  limitato impatto  territoriale,  come  individuate  al
   comma 5;
f) la   costruzione  ed  esercizio  di  impianti  di  produzione,
   trasporto  e  distribuzione  di  energia  a  limitato  impatto
   territoriale come individuati al comma 5;
g) la   costruzione    ed    esercizio  di  linee  elettriche  di
   distribuzione di  tensione nominale  inferiore o uguale a 1000
   volt.

4. Fermo  restando quanto  previsto dal  comma 6,  sono  altresì
soggetti  a   denuncia  di   inizio  dell'attività   i  seguenti
interventi su opere esistenti o in corso di realizzazione:

a) le  modifiche locali del tracciato delle linee elettriche già
   realizzate, che si rendano necessarie, anche in attuazione del
   regolamento di  cui all'articolo  39, al  fine di  ovviare  al
   verificarsi di  riconosciute situazioni  di pericolosità e di
   degrado ambientale nei confronti degli insediamenti esistenti;
b) le  modifiche da  operarsi in  applicazione dell'articolo 122,
   commi 4, 5 e 6, del r.d. 1775/1933;
c) gli   interventi    di  manutenzione  straordinaria  su  opere
   esistenti,  così   come  definiti   dal  regolamento  di  cui
   all'articolo 39;
d) le  varianti  in  corso  d'opera  non  costituenti  variazione
   essenziale del  progetto autorizzato  così come  definite dal
   regolamento di cui all'articolo 39.

5. Con  il regolamento di cui all'articolo 39 sono individuate le
tipologie  di  linee  elettriche  e  relative  opere  nonché  le
tipologie di impianti di produzione, trasporto e distribuzione di
energia, di  cui al comma 3, lettere e) ed f), a limitato impatto
territoriale   da    assoggettarsi   a    denuncia   di    inizio
dell'attività, in relazione:

a) alla  dimensione e  alle caratteristiche  tecniche delle opere
   progettate;
b) alle   caratteristiche    e    alla  sensibilità  delle  aree
   interessate dagli interventi;
c) alla  compatibilità delle  linee ed  impianti con gli atti di
   pianificazione territoriale ed ambientale.

6. Qualora  per le  attività di  cui al  presente  articolo  sia
richiesta la dichiarazione di pubblica utilità, indifferibilità
ed urgenza  esse sono  soggette all'autorizzazione  unica di  cui
all'articolo 11.

ARTICOLO 17
(Attività libera)

1.  Salvo  quanto  disposto  all'articolo  13  e  comunque  ferme
restando le autorizzazioni paesaggistiche eventualmente richieste
ai sensi  del decreto  legislativo 22 gennaio 2004, n. 42 (Codice
dei beni  culturali e  del paesaggio,  ai sensi  dell'articolo 10
della legge  6 luglio  2002, n.  137) non  necessitano di  titolo
abilitativo ai  sensi della  presente legge  e della l.r. 1/2005,
laddove realizzati  secondo le  condizioni fissate dal PIER e dai
provvedimenti attuativi dello stesso, i seguenti interventi:

a) installazione  di pannelli solari termici di sviluppo uguale o
   inferiore a  20 metri  quadrati, nel  rispetto dei  criteri  e
   delle modalità  stabiliti dagli  accordi di  cui all'articolo
   22, comma 1;
b) installazione  di pannelli solari termici per applicazioni nel
   settore florovivaistico,  nel rispetto  dei  criteri  e  delle
   modalità stabiliti  dagli accordi  di  cui  all'articolo  22,
   comma 1;
c) installazione  di  pannelli  solari  fotovoltaici  di  potenza
   nominale uguale  o inferiore  a 3  chilowatt, nel rispetto dei
   criteri e  delle modalità  stabiliti  dagli  accordi  di  cui
   all'articolo 22, comma 1;
d) installazione di impianti eolici di potenza uguale o inferiore
   a 5  chilowatt, nel  rispetto dei  criteri e  delle  modalità
   stabiliti dagli accordi di cui all'articolo 22, comma 1;
e) installazione di impianti di microcogenerazione a gas naturale
   fino a  3 megawatt  termici, nel  rispetto dei criteri e delle
   modalità stabiliti  dagli accordi  di  cui  all'articolo  22,
   comma 1;
f) installazione  di impianti di produzione energetica alimentati
   a biomassa fino a 0,5 megawatt termici.

2. Non necessitano di titolo abilitativi, ai sensi della presente
legge e  della l.r.  1/2005, le  modifiche e  manutenzioni  degli
impianti di cui agli articoli 11, 13, 15 e 16, comma 3, esistenti
o in  corso di realizzazione, salvo quanto previsto dall'articolo
16, comma 4.

3. Sono  soggette a contestuale comunicazione all'amministrazione
competente:

a) le  modifiche degli oleodotti esistenti tali da non costituire
   nuova opera, ai sensi del regolamento di cui all'articolo 39;
b) le  modifiche degli impianti di lavorazione o di stoccaggio di
   oli  minerali   di  capacità   superiore  a  25  metri  cubi,
   individuate  dal  regolamento  di  cui  all'articolo  39,  non
   soggette ad autorizzazione ai sensi dell'articolo 1, comma 58,
   della l. 239/2004.

ARTICOLO 18
(Obblighi degli esercenti le attività e vigilanza)

1. Chi  svolge le attività di cui agli articoli 11, 13, 14, 15 e
16 è  tenuto ad  esibire i  documenti, a consentire le ispezioni
necessarie a  verificare il permanere dei requisiti richiesti per
lo svolgimento  dell'attività ed  il rispetto delle condizioni e
degli  oneri  previsti  dall'autorizzazione,  nonché  a  fornire
all'amministrazione titolata a svolgere attività di vigilanza le
informazioni rilevanti agli scopi di cui al presente comma.

2. Gli impianti e le opere oggetto della presente legge, compreso
quelli già  autorizzati ai  sensi della  l.r. 51/1999 e del r.d.
1775/1933, sono  soggetti, a  cura e  a spese  del  detentore  il
titolo abilitativo,  a collaudo o a certificazione di fine lavori
nei casi  e con le modalità individuati dal regolamento previsto
all'articolo  39.  A  tal  fine  un  tecnico  in  possesso  della
qualificazione  prevista   dalla  normativa  vigente  collauda  o
certifica l'impianto  realizzato e  invia il  relativo  attestato
all'autorità competente per la vigilanza.

3. In  presenza di  attestati di  collaudo o di certificazione di
fine lavori  negativi si procede ai sensi degli articoli 19, 20 e
21.

4. Sono  esclusi dagli  obblighi di cui al comma 2 gli impianti e
le opere  autorizzati in  sanatoria ai  sensi del  titolo III del
r.d. 1775/1933 o della l.r. 51/1999.

5. Restano ferme le disposizioni sulla vigilanza e sulle sanzioni
dettate  dalle   leggi  relative   alle  funzioni  amministrative
esercitate mediante altri atti, assorbiti nel procedimento di cui
all'articolo 12.

ARTICOLO 19
(Decadenza revoca e sospensione)

1.  Salvo   quanto  previsto   dall'articolo  20,   il   titolare
dell'autorizzazione di cui all'articolo 11 è dichiarato decaduto
dalla  stessa   qualora,  a   seguito  di   notifica,  da   parte
dell'autorità competente, di una specifica diffida ad adempiere,
persista nella  violazione di una o più prescrizioni od obblighi
cui  l'autorizzazione   stessa  sia   condizionata,  o   comunque
impedisca all'autorità competente di svolgere le sue funzioni di
vigilanza.

2. Il  provvedimento di  diffida ad adempiere dispone l'eventuale
sospensione  cautelativa   della  costruzione   o  dell'esercizio
dell'impianto  autorizzato  e  le  modalità  ed  i  termini  per
l'adempimento degli obblighi e prescrizioni violate.

3. Fatti  salvi  i  provvedimenti  previsti  dai  commi  1  e  2,
l'autorizzazione può essere revocata per sopravvenute condizioni
di pericolo  per l'incolumità  e la  salute pubblica o per altri
gravi  motivi  di  interesse  pubblico,  comunque  ostativi  alla
prosecuzione dell'esercizio dell'impianto autorizzato.

4. Nei  casi di  decadenza o  revoca, il  soggetto  obbligato  è
tenuto altresì  al ripristino  dello stato  dei luoghi,  con  le
modalità previste dall'articolo 21, commi 1 e 2.

ARTICOLO 20
(Sanzioni amministrative)

1. La  costruzione e  l'esercizio  delle  opere  ed  impianti  in
assenza delle  autorizzazioni di cui agli articoli 11, 13 e 15 è
assoggettata  ad  una  sanzione  amministrativa  consistente  nel
pagamento in  solido, a  carico del  proprietario  dell'impianto,
dell'esecutore delle  opere e  del direttore  dei lavori,  di una
somma comunque  non inferiore  a euro  1000,00,  determinata  per
quanto non autorizzato, come segue:

a) da  euro 40,00  a euro  240,00 per  ogni chilowatt  termico di
   potenza nominale in caso di impianti di produzione di energia;
b) da  euro 20,00  a euro  120,00 al  metro, in  caso di  linee e
   relativi impianti elettrici con tensione nominale di esercizio
   fra  100.000   e  150.000   volt,  nonché   in   caso   delle
   infrastrutture   di   trasporto   e   distribuzione   di   cui
   all'articolo 11, comma 1, lettere c) e i);
c) da  euro 10,00  a euro  60,00 al  metro, in  caso di  linee  e
   relativi impianti elettrici con tensione inferiore a quelli di
   cui alla lettera b);
d) da  euro 500,00  a euro  3.000,00 al  metro quadro, in caso di
   stazioni e  cabine elettriche  nonché in  caso di impianti di
   lavorazione e  trasformazione idrocarburi  di cui all'articolo
   11, comma  1, lettere  g) e h), e di impianti di produzione ed
   utilizzo dell'idrogeno;
e) da  euro 50,00 a euro 300,00 al metro cubo in caso di impianti
   di stoccaggio  idrocarburi di  cui all'articolo  11, comma  1,
   lettere d), e) e f).

2.  Fatto  salvo  l'obbligo  di  ripristino,  l'esecuzione  degli
interventi di  cui all'articolo  16 in  assenza della  DIA  o  in
difformità   dalla   stessa,   è   punita   con   la   sanzione
amministrativa del  pagamento di  una somma da euro 500,00 a euro
20.000,00 a carico dei soggetti individuati ai sensi del comma 1.

3.  Fatto   salvo  l'obbligo   di  riduzione  a  conformità,  la
violazione da  parte dei soggetti di cui al comma 1 di uno o più
obblighi o prescrizioni posti con l'autorizzazione, è punita con
la sanzione  amministrativa del pagamento di una somma pari ad un
terzo di  quelle stabilite  dal comma 1, comunque non inferiore a
euro 300,00.

4. La  mancata comunicazione  di cui  all'articolo 17,  comma  3,
lettere a)  e b),  è punita  con la  sanzione amministrativa del
pagamento di una somma da euro 300,00 a euro 1500,00.

5. Con  cadenza almeno  triennale la Giunta regionale con propria
deliberazione  adegua  l'importo  delle  sanzioni  amministrative
stabilite al  presente articolo,  prendendo atto della variazione
percentuale annua  dell'indice dei  prezzi  al  consumo  indicata
dall'Istituto nazionale di statistica (ISTAT).

6. Per quanto non espressamente disposto dal presente articolo si
applicano le  disposizioni della  legge 24  novembre 1981, n. 689
(Modifiche al sistema penale) e della legge regionale 28 dicembre
2000, n. 81 (Disposizioni in materia di sanzioni amministrative).

ARTICOLO 21
(Ripristino dei luoghi)

1.  Nei   casi  previsti   dall'articolo  20,  commi  1  e  2,  i
trasgressori provvedono al ripristino dello stato dei luoghi. Nei
casi  previsti   dall'articolo  20,   comma  3,   i  trasgressori
provvedono alla riduzione a conformità.

2.  In   caso  di   inerzia  da   parte  dei  soggetti  obbligati
l'amministrazione competente  provvede d'ufficio  a  spese  degli
inadempienti ed  il recupero delle relative somme potrà avvenire
secondo le  norme sulla  riscossione delle  entrate  patrimoniali
dello Stato.

3. Salva  l'applicazione delle  sanzioni di  cui all'articolo 20,
non si  fa luogo al ripristino dei luoghi qualora sia autorizzata
l'opera in  sanatoria o,  per  gli  interventi  soggetti  a  DIA,
intervenga l'accertamento  di conformità di cui all'articolo 140
della l.r. 1/2005, con l'applicazione della relativa sanzione.

4. Ai  fini di  cui al  comma 3  il titolare dell'impianto, entro
centoventi giorni  dalla contestazione dell'illecito, presenta la
domanda di  autorizzazione in  sanatoria  o  di  accertamento  di
conformità in  sanatoria.  La  presentazione  della  domanda  di
autorizzazione in  sanatoria o  di accertamento di conformità in
sanatoria sospende  i termini  per il  ripristino dei luoghi fino
all'esito del procedimento.

5. L'autorizzazione  in sanatoria  di cui  al comma 4 può essere
rilasciata  esclusivamente   nel  caso   che  l'impianto  risulti
conforme  alle  norme  vigenti  al  momento  della  realizzazione
dell'opera e purché sia accertata la compatibilità dello stesso
impianto con le norme poste a tutela della salute pubblica.

6. Qualora,  anche al di fuori del caso disciplinato dal comma 3,
l'adozione delle  misure previste  dal comma  1 comporti un grave
pregiudizio per  l'interesse pubblico,  il titolare delle linee o
impianti    oggetto     delle    sanzioni     può     presentare
all'amministrazione competente  apposito progetto alternativo. In
tal caso,  l'adozione delle  misure di  cui al comma 1 è sospesa
fino all'esito  del procedimento correlato alla presentazione del
progetto  alternativo,   e  la   sanzione  amministrativa   viene
determinata riducendo ad un terzo gli importi di cui all'articolo
20, comma 1.

CAPO IV
Razionalizzazione  della  produzione  e  dei  consumi,  risparmio
energetico ed interventi di compensazione ambientale

ARTICOLO 22
(Incentivi finanziari)

1. La  Regione incentiva  la realizzazione  di iniziative  per le
finalità di  cui alla presente legge tramite fondi di rotazione,
sovvenzioni,  contributi   in  conto   interesse   e   aiuti   al
funzionamento, privilegiando,  laddove possibile,  gli  aiuti  al
funzionamento e  gli  incentivi  all'insieme  del  sistema  delle
piccole e  medie imprese  e a  quelle compartecipate  o  promosse
dagli enti  locali, in conformità alla disciplina comunitaria in
materia di aiuti per la tutela ambientale e sulla base di accordi
volontari con  uno o  più soggetti  economici, o associazioni di
categoria, finalizzati  al  raggiungimento  di  obiettivi  propri
dell'amministrazione  regionale  o  delle  altre  amministrazioni
interessate.

2. La  Regione incentiva, nelle forme e priorità di cui al comma
1, la  ricerca  industriale  e  lo  sviluppo  precompetitivo  nel
settore delle fonti rinnovabili o innovative.

3. Nei  casi in cui gli interventi incentivati di cui al presente
articolo producano  crediti necessari  ai "Certificati  Verdi" di
cui al  decreto del  Ministro  dell'industria,  del  commercio  e
dell'artigianato, di  concerto con  il Ministro dell'ambiente, 11
novembre 1999  (Direttive per l'attuazione delle norme in materia
di energia  elettrica da fonti rinnovabili di cui ai commi 1, 2 e
3 dell'articolo 11 del decreto legislativo 16 marzo 1999, n. 79),
ai "Titoli  di Efficienza  Energetica"  di  cui  al  decreto  del
Ministro  delle   attività  produttive  20  luglio  2004  (Nuova
individuazione  degli  obiettivi  quantitativi  per  l'incremento
dell'efficienza energetica  negli usi finali di energia, ai sensi
dell'art. 9,  comma 1,  del decreto legislativo 16 marzo 1999, n.
79) e  al decreto  del Ministro  delle  attività  produttive  20
luglio 2004  (Nuova individuazione  degli obiettivi  quantitativi
nazionali  di   risparmio  energetico   e  sviluppo  delle  fonti
rinnovabili, di cui all'art. 16, comma 4, del decreto legislativo
23 maggio  2000, n.  164), alle  "Quote di Emissioni" di cui alla
direttiva  2003/87/CE   del  13   ottobre  2003   (Direttiva  del
Parlamento europeo  e del Consiglio che istituisce un sistema per
lo scambio  di quote  di emissioni  dei gas a effetto serra nella
Comunità e  che modifica la direttiva 96/61/CE del Consiglio), i
piani economici  degli interventi oggetto di contributi regionali
tengono conto,  con le modalità individuate con deliberazione di
Giunta, di tali crediti ai fini della determinazione dell'importo
dei  contributi  che  saranno  proporzionalmente  ridotti  o,  in
alternativa, prevedono  la cessione  alla  Regione  degli  stessi
crediti. La  Regione in caso di acquisizione dei crediti mantiene
inalterato l'importo dei suoi contributi.

ARTICOLO 23
(Rendimento energetico degli edifici)

1. Le  nuove edificazioni  e  le  ristrutturazioni  delle  unità
immobiliari sono  progettate e  messe in  opera in  modo tale  da
contenere, in  relazione al  progresso della  tecnica ed  in modo
efficiente sotto  il profilo  dei costi, le necessità di consumo
di energia,  nel rispetto  dei requisiti  minimi fissati  con  il
regolamento di  cui al  comma 7,  in attuazione  della  direttiva
2002/91/CE del 16 dicembre 2002 (Direttiva del Parlamento europeo
e del Consiglio sul rendimento energetico nell'edilizia).

2. Per  i nuovi  edifici o  ristrutturazioni urbanistiche  vi  è
obbligo di  installazione  di  impianti  solari  termici  per  la
produzione di  acqua calda  sanitaria pari almeno al 50 per cento
del  fabbisogno  annuale,  fatto  salvo  documentati  impedimenti
tecnici.

3. L'obbligo di cui al comma 2 si applica a seguito di una intesa
fra Regione,  soggetti di  distribuzione dell'energia elettrica e
il gas  in Toscana,  e  rappresentanze  delle  possibili  utenze,
promosso dalla  stessa Regione  e  condiviso  dall'Autorità  per
l'energia elettrica e il gas, ai fini della progressiva copertura
del territorio regionale.

4. I contenuti minimi dell'intesa devono essere i seguenti:

a) attribuzione  del  risparmio  di  energia  primaria,  ai  fini
   dell'acquisizione dei  "titoli di  efficienza  energetica"  al
   soggetto di distribuzione;
b) devoluzione   da    parte    del  soggetto  di  distribuzione,
   proporzionalmente al  risparmio di  energia primaria  ad  esso
   attribuito, di  un corrispettivo  ai soggetti  proprietari che
   hanno  proceduto   alla  installazione   dell'impianto  solare
   termico;
c) definizione  delle modalità  di quantificazione  e  forme  di
   attribuzione del corrispettivo di cui alla lettera b);
d) definizione  delle  caratteristiche  tecnico-economiche  degli
   impianti;
e) possibilità  per coloro  che, pur non soggetti all'obbligo di
   cui al  comma 2, installano volontariamente un impianto solare
   termico,  di   accedere  alle   stesse   condizioni   previste
   dall'intesa per coloro che sottostanno all'obbligo succitato.

5. Ai  fini di  cui al  comma 1  i progetti  sono accompagnati da
un'attestazione tecnica  di rendimento energetico determinata con
le modalità  stabilite dal regolamento di cui al comma 7, tenuto
conto delle  norme tecniche  definite nel  rispetto dei  principi
nazionali e  dell'Unione europea in materia di norme e specifiche
tecniche dei  prodotti e  dei processi. L'attestazione tecnica di
rendimento energetico  può essere  rilasciata anche  per  interi
edifici o  per aree  residenziali  di  nuova  edificazione  o  in
ristrutturazione complessiva.  In questi  casi  la  progettazione
deve   prevedere,   laddove   possibile,   forme   innovative   e
centralizzate  per   la  copertura   dei  fabbisogni   energetici
dell'edificio o  dell'area e  l'attestazione tecnica ha validità
anche per le singole unità immobiliari.

6.  Fatti   salvi  i   casi  di  esclusione  individuati  con  il
regolamento di  cui al  comma 7,  gli  atti  di  compravendita  e
locazione  dell'unità   immobiliare  sono  accompagnati  da  una
certificazione energetica  della stessa, in attuazione della dir.
2002/91/CE.

7. Con  regolamento, entro  diciotto mesi dalla entrata in vigore
della presente  legge, vengono emanate norme di recepimento della
dir. 2002/91/CE  e individuate  modalità e tempi di applicazione
delle disposizioni  di cui  ai commi  5 e  6, definiti  requisiti
minimi di  rendimento, modalità  della attestazione  di  cui  al
comma 5  e della certificazione di cui al comma 6, professionisti
abilitati   alla   attestazione   e   certificazione   energetica
dell'unità immobiliare, casi di esclusione e individuate norme e
criteri tecnici di riferimento.

8. Nel  caso in cui, ultimato un intervento di nuova edificazione
o ristrutturazione, venga accertato il non rispetto dei requisiti
minimi  di  rendimento  energetico  il  proprietario  dell'unità
immobiliare è  punito con  una sanzione amministrativa in misura
non inferiore  al 5 per cento e non superiore al 30 per cento del
costo dell'intervento,  determinato a  cura dell'ufficio  tecnico
comunale. Il  comune irroga  la sanzione e ordina al proprietario
le modifiche  necessarie per  adeguare  l'unità  immobiliare  ai
requisiti minimi  fissando un  termine. Nel  caso di inosservanza
del termine la sanzione è raddoppiata.

9.  Nel   caso  di   esecuzione  di   opere  in  difformità  con
l'attestazione tecnica  di cui  al comma  5 ma  nel rispetto  dei
requisiti  minimi  di  rendimento  energetico,  si  applicano  le
procedure e  le sanzioni  previste dalla l.r. 1/2005 per le opere
eseguite in difformità dalla denuncia di inizio dell'attività.

10.  Il   venditore  che  omette  di  allegare  al  contratto  di
compravendita la  certificazione energetica  di cui al comma 6 è
soggetto ad  una sanzione  amministrativa non  inferiore allo 0,5
per mille  e non  superiore al  3 per  mille  del  valore  venale
dell'unità immobiliare,  determinato a cura dell'ufficio tecnico
comunale.

11. Il  locatore che omette di allegare al contratto di locazione
la certificazione energetica di cui al comma 6 è soggetto ad una
sanzione amministrativa  non inferiore  allo 0,2  per mille e non
superiore  al   2  per   mille  del   valore  venale  dell'unità
immobiliare, determinato a cura dell'ufficio tecnico comunale.

12. Il  professionista che rilascia una certificazione energetica
non  veritiera  o  dichiara  un  impedimento  alla  installazione
dell'impianto solare  termico non  veritiero è  soggetto ad  una
sanzione amministrativa  non inferiore  allo 0,5  per mille e non
superiore  al   3  per   mille  del   valore  venale  dell'unità
immobiliare, determinato  a cura  dell'ufficio tecnico  comunale,
fatti salvi i casi di responsabilità penale.

ARTICOLO 24
(Efficienza energetica degli impianti di produzione di energia)

1. La  Regione, tenuto  conto delle  norme tecniche  definite nel
rispetto dei  principi nazionali e dell'Unione europea in materia
di norme  e specifiche tecniche dei prodotti e dei processi, può
determinare, con  i  provvedimenti  attuativi  del  PIER  di  cui
all'articolo 5,  i livelli  di efficienza  energetica  ambientale
minimi obbligatori  per i  diversi tipi di opere e di impianti di
produzione energetica insistenti sul territorio regionale.

2. I  gestori delle  apparecchiature e degli impianti per i quali
sono stati determinati i livelli minimi di efficienza energetica,
sono tenuti  a presentare  alla Regione, entro un congruo termine
determinato dai provvedimenti attuativi di cui all'articolo 5, la
certificazione del  rispetto dei limiti minimi a firma di tecnici
abilitati in  conformità alla  vigente normativa  in materia  di
ordini professionali, oppure un programma di adeguamento.

3. La Regione approva il programma di adeguamento di cui al comma
2 con  eventuali integrazioni  o modifiche,  da definirsi sentito
l'interessato, stabilendo  il termine per il suo completamento, e
ne  verifica  l'attuazione,  avvalendosi  anche  di  organismi  o
società tecnicamente qualificati.

4. La  Giunta può  emanare istruzioni con le quali sono indicate
le norme  ed i  criteri tecnici  riconosciuti, da  assumere  come
riferimento ordinario per le certificazioni di cui al comma 2.

5. In  caso di  svolgimento dell'attività  senza il rispetto dei
limiti si  applica la  sanzione amministrativa  da euro 5000,00 a
euro 50000,00  per ogni  megawatt  termico  di  potenza  nominale
dell'impianto.

6. In  caso di mancata realizzazione del programma di adeguamento
entro   il   termine   assegnato,   si   applica   una   sanzione
amministrativa pari  alla metà  degli importi di cui al comma 5.
La Regione  assegna  all'impresa  un  ulteriore  termine  per  il
completamento del  programma. In caso di mancato rispetto di tale
termine la sanzione di cui al comma 5 è raddoppiata.

ARTICOLO 25
(Efficienza  energetica  per  i  sistemi  di  trasporto  e  altri
impianti)

1. I  piani regionali e locali in materia di mobilità e traffico
garantiscono la  coerenza con le finalità della presente legge e
con gli  indirizzi del  PIER, e  includono anche  l'analisi delle
variazioni  dei   consumi  energetici   conseguenti   alla   loro
attuazione, anche  ai fini  della concessione  dei  finanziamenti
regionali.

2. L'esercizio  di  sistemi  di  trasporto  e  di  impianti,  per
attività di  servizi di  pubblica utilità  che usufruiscono  di
contributi o  agevolazioni da  parte della  Regione o  degli enti
locali  sono   subordinati  al   raggiungimento  di   limiti   di
compatibilità ambientale  e efficienza  energetica  fissati  dai
provvedimenti attuativi del PIER di cui all'articolo 5.

3. I  gestori dei sistemi di trasporto e degli impianti di cui al
comma 2  sono tenuti  a presentare alla Regione, entro un congruo
termine determinato  dagli stessi  provvedimenti attuativi di cui
all'articolo 5,  la certificazione  del rispetto  dei  limiti  di
compatibilità ambientale  ed efficienza  energetica a  firma  di
tecnici  abilitati  in  conformità  alla  vigente  normativa  in
materia  di   ordini  professionali,   oppure  un   programma  di
adeguamento.

4. La  Regione approva  il  programma  di  cui  al  comma  3  con
eventuali  integrazioni   o  modifiche,   da  definirsi   sentito
l'interessato, stabilisce  il termine per il suo completamento, e
ne  verifica  l'attuazione,  avvalendosi  anche  di  organismi  o
società tecnicamente qualificati.

5. La  Giunta regionale può emanare istruzioni con le quali sono
indicate le  norme ed i criteri tecnici riconosciuti, da assumere
come riferimento  ordinario per le certificazioni di cui al comma
3.

6. Il gestore degli impianti e dei sistemi di trasporto impiegati
e messi  in esercizio  per le attività di cui al comma 2 che non
rispettano i  limiti di  compatibilità ambientale  ed efficienza
energetica fissati  in applicazione dello stesso comma, è punito
con  la   sanzione  amministrativa   da  euro  50000,00  ad  euro
300000,00.

ARTICOLO 26
(Misure di compensazione ambientale)

1.  La  Regione  può  promuovere  accordi  tra  i  soggetti  che
intendono svolgere le attività di cui agli articoli 11, 13, 14 e
16 e  gli enti  locali interessati, anche su richiesta degli enti
locali stessi,  per l'individuazione di misure di compensazione e
riequilibrio ambientale.

2. La  Regione può  subordinare il  rilascio o  le modifiche  di
un'autorizzazione  o   concessione  a  fini  energetici,  di  sua
competenza a  un accordo  relativo all'esecuzione di un programma
di misure  di compensazione e riequilibrio ambientale, al fine di
assicurare la  sostenibilità ambientale,  territoriale e  socio-
economica dell'attuazione del progetto.

3. Il programma di cui al comma 2:

a) fa  riferimento ad interventi specifici relativi al territorio
   interessato;
b) prevede  tempi definiti per l'attuazione completa e delle loro
   diverse fasi;
c) persegue  un criterio  di equilibrata  proporzionalità tra le
   misure  di   compensazione  e  riequilibrio  e  l'investimento
   complessivo;
d) disciplina  i modi  di controllo  dell'esecuzione  nonché  le
   penali  ed   eventuali  interventi   sostitutivi  in  caso  di
   inadempienza.

4. Con  il consenso  degli enti  locali  interessati,  le  misure
compensative di  cui ai  commi 1  e 2  possono essere  costituite
anche dal  versamento di somme per il finanziamento di specifiche
attività degli  enti,  rispondenti  alle  finalità  di  cui  al
presente articolo.

CAPO V
Servizi d'interesse generale dell'energia

ARTICOLO 27
(Diritto di accesso ai servizi energetici)

1. La  Regione e  gli enti  locali operano per garantire a coloro
che dimorano  o operano  in qualsiasi  parte del territorio della
Toscana il  diritto di disporre di servizi energetici di qualità
e con  modalità adeguate  ai bisogni ed alle migliori condizioni
economiche permesse  dai mercati  secondo quanto  stabilito dalla
presente legge.

2. La  Regione e  gli enti  locali,  anche  in  forma  associata,
nell'ambito delle  indicazioni del  PIER, stimano  le esigenze di
fornitura  di   energia  nel   loro  territorio   con   specifico
riferimento alle  previsioni degli  strumenti  di  pianificazione
territoriale ed  alle prospettive  di  sviluppo  delle  attività
economiche e  delle altre  attività delle comunità e promuovono
azioni  che   determinano  un'offerta  energetica  differenziata,
rilevando periodicamente il grado di soddisfazione delle esigenze
come sopra  individuate. Nell'esercizio  delle funzioni di cui al
presente comma  la Regione  e gli enti locali assicurano forme di
consultazione delle  organizzazioni di  consumatori, delle  parti
sociali e delle organizzazioni imprenditoriali.

ARTICOLO 28
(Servizi  d'interesse   generale  di   approvvigionamento  e   di
distribuzione di energia)

1.   L'approvvigionamento   e   la   distribuzione   dell'energia
costituiscono servizi  di interesse  generale  e  possono  essere
assoggettate a  speciali modalità  di svolgimento,  al  fine  di
garantire la realizzazione del diritto di cui all'articolo 27.

2. Fermo  restando quanto  stabilito dalle  leggi statali  per le
reti di  trasporto nazionale di energia, i proprietari delle reti
e degli  impianti di  trasporto e  distribuzione  di  energia  ne
consentono l'utilizzazione da parte dei soggetti legittimati allo
svolgimento delle attività di trasporto e distribuzione nei modi
ed alle  condizioni previsti  dalle leggi  vigenti, salva in ogni
caso un'equa remunerazione.

3. Ove risulti che le esigenze individuate ai sensi dell'articolo
27 non  siano soddisfatte  dalle  imprese  operanti  sul  mercato
ovvero, sulla  base di  elementi  di  valutazione  oggettivi,  si
preveda che nell'immediato futuro non possano essere soddisfatte,
le  amministrazioni   competenti,  anche   in  forma   associata,
provvedono a stipulare appositi contratti di servizio con imprese
scelte mediante  procedure  concorrenziali  in  conformità  alle
norme vigenti.

4. Ferme  restando le  competenze  dell'Autorità  per  l'energia
elettrica e  il gas,  con i contratti di servizio si stabiliscono
almeno:

a) gli  obblighi dell'impresa che svolge il servizio in relazione
   alla qualità,  modi e  tempi di  erogazione dello  stesso, in
   modo da assicurare la soddisfazione delle esigenze energetiche
   di cui  ai commi  precedenti, garantendo  la continuità della
   erogazione e l'assenza di discriminazioni;
b) la durata e gli aspetti economici del rapporto;
c) i    poteri  di  vigilanza  e  controllo  dell'amministrazione
   pubblica, le  conseguenze degli  inadempimenti e le condizioni
   del recesso  anticipato dell'ente stesso per inadempimento del
   gestore del servizio.

5. In mancanza di imprese disponibili a stipulare un contratto di
servizio, le  amministrazioni competenti  provvedono direttamente
alla erogazione  del servizio,  costituendo un apposito organismo
in conformità alle leggi vigenti.

ARTICOLO 29
(Gestioni in corso dei servizi pubblici locali dell'energia)

1. Fermo  restando i  diritti esclusivi  loro riconosciuti  dallo
Stato, i  titolari di  concessioni di  distribuzione  di  energia
elettrica e gas già rilasciate al momento dell'entrata in vigore
della presente  legge sono tenuti a fornire il servizio secondo i
criteri e per le finalità di cui all'articolo 27. Ove necessario
a tal  fine, fermi  restando eventuali  indennizzi da determinare
secondo  i   criteri  dell'articolo  11  della  l.  241/1990,  le
amministrazioni competenti  possono richiedere che le convenzioni
o i  disciplinari accedenti  alle concessioni  di cui sopra siano
integrate  o   sostituite  dai  contratti  di  servizio  previsti
all'articolo 28.

2. Ove  alla integrazione  di convenzioni  e disciplinari  o alla
stipula dei  contratti di  servizio di  cui al  comma  1  non  si
addivenga entro un termine congruo stabilito dall'amministrazione
competente,  comunque   non  inferiore   a  diciotto  mesi  dalla
proposta, e  le esigenze  del servizio  di interesse generale non
siano soddisfatte  secondo quanto  previsto dalla presente legge,
il concessionario  eserciterà il servizio secondo le indicazioni
dell'amministrazione competente, fermi restando anche in tal caso
eventuali indennizzi.

ARTICOLO 30
(Promozione dei mercati dell'energia elettrica e del gas)

1. A  decorrere dal  1 gennaio 2006 ogni cliente finale domestico
di energia  elettrica nel  territorio regionale può acquisire la
qualifica di  cliente idoneo  di  cui  al  d.lgs.  79/1999  dando
comunicazione al  suo  fornitore  di  recedere  dal  preesistente
contratto  di   fornitura   secondo   procedure   stabilite   con
deliberazione di Giunta regionale.

2.  La   Regione,  tramite   accordo  con   le  associazioni  dei
consumatori  e  avvalendosi  anche  della  R.E.A.  SpA,  promuove
attività di  orientamento per  chi ha  acquisito o acquisirà la
qualifica di  cliente idoneo  ai sensi  della presente legge, del
d.lgs. 79/1999  o del  decreto legislativo 23 maggio 2000, n. 164
(Attuazione della  direttiva n. 98/30/CE recante norme comuni per
il mercato  interno del  gas naturale,  a norma  dell'articolo 41
della legge 17 maggio 1999, n. 144 ).

3. Nel  caso di  persistenza di  situazioni dominanti nel mercato
dell'energia elettrica  e gas  in ambito  regionale,  la  Regione
promuove per  quanto di  sua competenza  misure  a  favore  dello
sviluppo  della  concorrenza,  propone  ai  competenti  organismi
nazionali  misure   in  tal   senso,  impone   ai   soggetti   di
distribuzione  e   di  fornitura   obblighi  di  comunicazione  e
trasparenza verso i clienti aventi le medesime finalità.

4. Sono  consentiti contratti  diretti fra  produttore di energia
elettrica  e  cliente  idoneo  nel  rispetto  delle  disposizioni
dell'Autorità per  l'energia elettrica  e il gas. Entro sei mesi
dall'entrata in  vigore della presente legge, la Giunta regionale
emana una disciplina specifica tesa anche alla diffusione di tali
contratti per  i clienti  idonei collocati  in aree  limitrofe ai
produttori e in particolare connessi a questi con un collegamento
fisico diretto.

ARTICOLO 31
(Tutela dei consumatori)

1. La  Regione e  gli enti  locali adottano  o promuovono  misure
dirette  a   rendere  effettiva   la  tutela   dei  diritti   dei
consumatori, nel  rispetto delle  competenze  dell'Autorità  per
l'energia elettrica  e il gas e coordinandosi con altri organismi
aventi competenze in tal senso.

2. La  Regione e  gli enti  locali adottano  o promuovono  misure
aventi  finalità   di  informazione   e  di   orientamento   dei
consumatori.

ARTICOLO 32
(Contratti di servizio e diritti dei consumatori)

1.  I   contratti  di  servizio  di  cui  all'articolo  28  e  le
convenzioni  e   i  disciplinari  di  cui  all'articolo  29  sono
stipulati anche a favore dei consumatori.

2. La  Regione, tramite  il PIER,  indica specifiche esigenze dei
consumatori per  la cui  soddisfazione gli atti di cui al comma 1
debbono contenere apposite clausole.

3. Ove  risulti che  le esigenze  dei consumatori non siano state
soddisfatte negli  atti di  cui al  comma  1  si  applica  quanto
disposto all'articolo 29, comma 2.

ARTICOLO 33
(Segnalazioni e reclami)

1. La  Regione e  gli enti  locali al  fine dell'esercizio  delle
competenze di cui agli articoli 31 e 32, valutano le segnalazioni
delle organizzazioni dei consumatori, delle imprese e delle parti
sociali, riferite  alle esigenze  dei consumatori e delle imprese
nonché  al   mancato  rispetto   delle  norme,   delle  clausole
contrattuali e  delle previsioni delle carte dei servizi relative
ai  servizi   di  interesse   generale.  Dei  risultati  di  tale
valutazione si dà atto pubblicamente.

2. La  Regione individua,  promuove e organizza, nel rispetto del
principio  di   sussidiarietà  e  con  la  collaborazione  delle
organizzazioni dei consumatori, delle parti sociali e delle altre
parti interessate,  forme opportune a garantire l'efficacia delle
segnalazioni e  dei reclami  proposti dai singoli consumatori nei
confronti di  esercenti attività o servizi di interesse generale
dell'energia.

CAPO VI
Disposizioni per la tutela dall'inquinamento luminoso

ARTICOLO 34
(Stazioni astronomiche e aree naturali protette)

1. Sono disposte speciali forme di tutela a favore delle stazioni
astronomiche, così classificate:

a) stazioni   astronomiche  che  svolgono  attività  di  ricerca
   scientifica e di divulgazione scientifica;
b) stazioni  astronomiche che  svolgono attività di divulgazione
   scientifica di rilevante interesse regionale o provinciale.

2.  La   Regione,  anche   attraverso  il  PIER,  prevede  misure
particolari  di  tutela  degli  equilibri  ecologici  nelle  aree
naturali protette  di cui alla legge regionale 11 aprile 1995, n.
49 (Norme  sui parchi,  le riserve naturali e le aree protette di
interesse locale).

ARTICOLO 35
(Misure minime di protezione dall'inquinamento luminoso)

1.  Attorno   a  ciascuna  delle  stazioni  astronomiche  di  cui
all'articolo 34  è istituita  una zona di particolare protezione
dall'inquinamento luminoso  avente un'estensione di raggio, fatti
salvi i confini regionali, pari a almeno:

a) 25 chilometri per le stazioni di cui all'articolo 34, comma 1,
   lettera a);
b) 10 chilometri per le stazioni di cui all'articolo 34, comma 1,
   lettera b).

2. Entro  un chilometro  in linea d'aria dalle stazioni di cui di
cui all'articolo  34, comma  1, lettera a), sono vietate tutte le
sorgenti di luce, che producono qualunque emissione di luce verso
l'alto; le sorgenti esistenti non conformi sono sostituite ovvero
opportunamente schermate.

3. Nelle zone di protezione di cui al comma 1, è vietato, per le
nuove installazioni,  ai soggetti pubblici e privati l'impiego di
fasci di  luce di  qualsiasi tipo  e modalità,  fissi e rotanti,
diretti verso  il cielo o verso superfici che possono rifletterli
verso il  cielo. Per  gli impianti  già in  esercizio alla  data
indicata all'articolo  36, comma  3, il  divieto si  applica  con
modalità e tempi definiti dal PIER.

4. Nella  fascia compresa  tra il  raggio di  25 chilometri ed il
raggio di  50 chilometri  dalle stazioni  di cui all'articolo 34,
comma 1,  lettera a),  i fasci  di cui al comma 3 dovranno essere
orientati ad  almeno novanta  gradi dalla  direzione  in  cui  si
trovano i telescopi.

5. Le  prescrizioni di cui ai commi 2, 3 e 4 non si applicano per
gli impianti la cui realizzazione e gestione sia già regolata da
apposite norme  statali  nonché  per  gli  impianti  privati  di
illuminazione esterna,  costituiti da  non più di dieci sorgenti
luminose,  con   flusso  luminoso,  per  ciascuna  sorgente,  non
superiore a 1.500 lumen.

6. Su  richiesta dei  responsabili delle stazioni astronomiche di
cui all'articolo  34, in  coincidenza con  particolari fenomeni e
comunque per  non più  di tre  giornate l'anno,  i  sindaci  dei
comuni interessati dispongono, compatibilmente con le esigenze di
sicurezza della  circolazione veicolare, nelle zone di protezione
di cui  al comma  1, lo spegnimento integrale ovvero la riduzione
del flusso  luminoso degli  impianti  pubblici  di  illuminazione
esterna.

7. Il  PIER può  individuare misure  di tutela  per le  stazioni
astronomiche ulteriori  rispetto alle  misure minime  di  cui  al
presente articolo.

8. Fatto  salvo l'obbligo  di riduzione a conformità, in caso di
mancato adeguamento  alle prescrizioni  di cui ai commi 2, 3 e 4,
previa diffida  del comune  a provvedere  entro trenta giorni, si
applica  una  sanzione  amministrativa  da  euro  200,00  a  euro
1200,00.

9. Con  deliberazione della  Giunta regionale,  anche su proposta
delle associazioni  astrofile della  Toscana e  dell'Osservatorio
astrofisico di Arcetri, sono approvati gli elenchi delle stazioni
astronomiche ed individuate, secondo le prescrizioni del PIER, le
relative zone  di protezione sottoposte a specifiche prescrizioni
e limiti, e la corrispondente documentazione cartografica. Con le
stesse modalità  si provvede  ad eventuali  aggiornamenti  degli
elenchi.

10. Copia  della documentazione cartografica di cui al comma 9 è
inviata ai comuni interessati.

ARTICOLO 36
(Disposizioni transitorie a tutela delle stazioni astronomiche)

1. Entro centoventi giorni dalla entrata in vigore della presente
legge  la   Giunta  regionale   definisce  gli   elenchi  di  cui
all'articolo 35, comma 9 e individua le zone di protezione di cui
all'articolo 35,  comma 1,  nonché la fascia di cui all'articolo
35, comma 4.

2.   Delle   zone   di   protezione   è   predisposta   apposita
documentazione  cartografica   in  scala  1:25.000.  Copia  della
documentazione cartografica è inviata ai comuni interessati.

3. La  deliberazione di  cui al  comma 1  produce i  suoi effetti
trascorsi  novanta  giorni  dalla  pubblicazione  sul  Bollettino
ufficiale della Regione.

4. Dalla decorrenza del termine di cui al comma 3 si applicano le
misure minime  di  protezione  dall'inquinamento  luminoso  delle
stazioni astronomiche  disposte dall'articolo  35, fatte salve le
ulteriori misure  disposte dal  PIER ai  sensi dell'articolo  35,
comma 7.

5. Fino  alla decorrenza del termine di cui al comma 3 continuano
ad applicarsi  gli articoli  8, 9  e 12  della legge regionale 21
marzo 2000,  n. 37  (Norme per  la prevenzione  dell'inquinamento
luminoso) e le relative perimetrazioni.

ARTICOLO 37
(Disposizioni  transitorie  per  gli  impianti  di  illuminazione
esterna)

1. Fino  alla entrata  in vigore  del PIER, i comuni adottano, in
materia di progettazione, realizzazione e gestione degli impianti
pubblici di  illuminazione esterna,  i criteri  tecnici  indicati
nell'allegato A alla presente legge.

2. Fino  alla entrata  in vigore  del PIER,  i comuni  promuovono
l'adeguamento della progettazione, realizzazione e gestione degli
impianti privati  di illuminazione  esterna  ai  criteri  tecnici
indicati nell'allegato A.

CAPO VII
Norme finali e transitorie

ARTICOLO 38
(Disposizioni transitorie per gli elettrodotti)

1. Il  proprietario di linea e relativo impianto elettrico avente
tensione compresa  fra 30000  e 150000 volt, già realizzata alla
data di entrata in vigore della presente legge e per la quale non
sia  stata   rilasciata  la   relativa  autorizzazione,  presenta
apposita istanza alla Regione entro due anni dalla stessa data.

2. L'istanza è accompagnata da una relazione sottoscritta, sotto
la propria  responsabilità, da  un tecnico qualificato, iscritto
al competente albo professionale, in cui si descrive l'impianto e
se ne  attesta la  rispondenza alle  norme vigenti  in materia al
momento della realizzazione dell'opera.

3.  La  Giunta  regionale,  ove  ravvisi  un  interesse  pubblico
rilevante alla permanenza dell'intervento di cui al comma 1, può
procedere al  rilascio dell'autorizzazione  in sanatoria  purché
sia accertata  la compatibilità  dello stesso  intervento con le
norme poste a tutela della salute pubblica.

4. Per le opere di cui al comma 1 la Regione applica a carico del
proprietario  della  stessa  opera  una  sanzione  amministrativa
pecuniaria determinata in:

a) il  doppio del  minimo dell'importo  di cui  all'articolo  20,
   comma 1  nel caso  di linee  ed impianti  per cui  non sia mai
   stata presentata richiesta di autorizzazione ai sensi del r.d.
   1775/1933 o della l.r. 51/1999;
b) il  minimo dell'importo  di cui  all'articolo 20,  comma 1 nel
   caso di  intervento in  cui sia  stata presentata  istanza  di
   autorizzazione ai  sensi  del  r.d.  1775/1933  o  della  l.r.
   51/1999  ma   non  sia  mai  stata  rilasciata  autorizzazione
   provvisoria ai sensi dell'articolo 113 del r.d.1775/1933;
c) un   decimo  dell'importo  di  cui  alla  lettera  b)  se  per
   l'intervento  sia   stata   già   rilasciata   autorizzazione
   provvisoria ai sensi dell'articolo 113 del r.d. 1775/33.

5. I  proventi delle sanzioni di cui al presente articolo possono
essere impiegati  dalla  Regione  per  finalità  di  risanamento
ambientale e  territoriale degli  elettrodotti.  Possono  inoltre
essere  destinati   alla  promozione   di  attività  di  ricerca
finalizzate  alla  sperimentazione  di  innovazioni  tecnologiche
miranti alla riduzione dell'impatto visivo e dei livelli di campo
elettrico, magnetico ed elettromagnetico degli elettrodotti.

ARTICOLO 39
(Regolamento di  attuazione della  legge e  ulteriori misure  per
l'attuazione)

1. In  relazione ad  esigenze di  uniformità e  semplicità,  la
Regione può emanare linee guida, non vincolanti, anche in merito
allo svolgimento dei procedimenti.

2. Con  regolamento regionale,  da adottarsi  entro  dodici  mesi
dall'entrata in  vigore della  presente legge, sono disciplinate,
fatto salvo  quanto previsto  dalle norme  tecniche  fissate  nel
rispetto dei principi nazionali e dell'Unione europea:

a) le  prescrizioni tecniche  relative  alle  opere  ed  impianti
   disciplinati  dalla   presente  legge   che  interessino  aree
   protette  o   soggette  a   vincolo,  a  seguito  di  atti  di
   pianificazione  o   in  applicazione   di  norme  comunitarie,
   nazionali o regionali;
b) la descrizione tipologica delle categorie di interventi di cui
   all'articolo 11,  compreso gli  interventi inerenti  oleodotti
   che si  configurano  come  nuova  opera,  delle  categorie  di
   interventi che  configurino variazioni  essenziali delle opere
   ed  impianti   esistenti  o   autorizzati,   dei   lavori   di
   manutenzione  distinguendo   tra  manutenzione   ordinaria   e
   manutenzione straordinaria;
c) la  descrizione tipologica  delle linee  elettriche e relative
   opere  nonché  degli  impianti  di  produzione,  trasporto  e
   distribuzione di  energia a  limitato impatto  territoriale di
   cui all'articolo 16, comma 3;
d) le   modifiche    su  oleodotti,  impianti  di  lavorazione  o
   stoccaggio oli  minerali, che  sono  soggette  ad  obbligo  di
   contestuale comunicazione  all'amministrazione competente,  ai
   sensi dell'articolo 17, comma 3;
e) i  casi in  cui gli  enti locali devono dare tempestivo avviso
   alla Regione  dell'avvio e dell'esito di un procedimento nelle
   materie di cui alla presente legge;
f) le  idonee forme  di pubblicità  delle istanze  di  cui  alla
   presente legge;
g) i  termini entro  i quali devono iniziare e finire i lavori di
   realizzazione delle opere ed impianti, il cui mancato rispetto
   determina   la    decadenza   dell'autorizzazione    o   della
   dichiarazione di  inizio attività,  con  la  possibilità  di
   proroga di  detti termini  per comprovate  ragioni tecniche  o
   particolari condizioni operative;
h) gli   oneri    di  istruttoria  e  controllo  per  l'attività
   amministrativa di  competenza regionale  nonché i  criteri di
   congruità per la determinazione degli oneri che spettano agli
   enti locali.
i) gli  obblighi di  comunicazione, a  carico di  chi  svolge  le
   attività oggetto  della presente  legge, di  dati  e  notizie
   rilevanti per  il governo  del settore  non reperibili  presso
   altre amministrazioni;
j) le  modalità relative  alla presentazione  dei progetti ed ai
   contenuti degli  stessi, nel  rispetto, ivi compreso, nei casi
   previamente  individuati,   un   programma   di   monitoraggio
   successivo all'ultimazione  dell'opera per  la misurazione dei
   livelli   relativi    ai   campi   elettrici,   magnetici   ed
   elettromagnetici    effettivamente     generati    nell'ambito
   territoriale individuato  ai sensi  dell'articolo 16, comma 3,
   della l.r. 51/1999;
k) le  modalità e  forme di  redazione e  di presentazione degli
   elaborati  progettuali   e   della   documentazione   di   cui
   all'articolo 10  commi 5  e 6, che devono essere presentati ai
   competenti uffici regionali ai fini di prevenzione del rischio
   sismico;
l) le  modalità relative  all'effettuazione dei  controlli sulle
   attività disciplinate  dalla presente legge nonché, nei casi
   previamente individuati,  quelle relative  al  collaudo  o  al
   certificato di fine lavori di cui all'articolo 18;
m) le  modalità  relative  al  rilascio  dell'autorizzazione  in
   sanatoria di cui all'articolo 21, comma 3;
n) le  modalità  relative  al  rilascio  dell'autorizzazione  in
   sanatoria di cui all'articolo 38;
o) le  modalità relative alla presentazione dei programmi di cui
   all'articolo 6, comma 2, lettera f);
p) i   termini  di  conclusione  dei  procedimenti  autorizzativi
   relativi alle diverse categorie di impianti.

3. Le  disposizioni del  regolamento regionale di cui al presente
articolo relative ai contenuti di cui al comma 2, lettere b), c),
d), f),  g), j),  k), l), m), p), riguardanti le competenze degli
enti  locali,   si  applicano  fino  a  che  questi  non  abbiano
diversamente disposto.

ARTICOLO 40
(Disposizioni finanziarie)

1. Le risorse relative alla presente legge fanno riferimento agli
interventi già  previsti dalle leggi regionali 45/1997, 51/1999,
37/2000, 88/1998  nella materia  e sono stabilite annualmente con
legge di bilancio.

2. Per  l'anno 2005  le risorse  ammontano a  euro 1.572.082,75 e
fanno carico  per euro  1.462.082,75 alla  UPB n.  413 (Energia -
spese di  investimento) e  per euro  110.000,00 alla  UPB n.  414
(Energia - spese correnti) del bilancio di previsione 2005.

ARTICOLO 41
(Modifiche all'articolo 13 della l.r. 79/1998)

1. Dopo  il comma  2  dell'articolo  13  della  l.r.  79/1998  è
inserito il seguente:

   "2 bis.  I progetti  delle opere  soggetti  a  valutazione  di
   impatto ambientale  includono anche  l'analisi energetica,  ai
   fini della  valutazione dell'impatto di essi in relazione alle
   finalità  di   risparmio  e   razionalizzazione  dei  consumi
   energetici, secondo i criteri stabiliti dalla Giunta regionale
   con apposite istruzioni.".
   
ARTICOLO 42
(Abrogazione  di  disposizioni  regionali  e  disapplicazione  di
disposizioni statali)

1. A  decorrere  dall'entrata  in  vigore  della  presente  legge
cessano di  avere applicazione  nella Regione  Toscana,  per  gli
impianti di  competenza della  Regione e  degli enti  locali,  le
seguenti disposizioni statali:

a) regio  decreto 11  dicembre 1933,  n. 1775  (Testo unico delle
   disposizioni di  legge  sulle  acque  e  impianti  elettrici),
   articoli 111, 112, 113 e 114.

2. Sono abrogate le seguenti disposizioni regionali:

a) legge  regionale 27  giugno 1997,  n. 45  (Norme in materia di
   risorse energetiche), eccetto gli articoli 7 e 10;
b) legge regionale 11 agosto 1999, n. 51 (Disposizioni in materia
   di linee  elettriche ed impianti elettrici), eccetto il titolo
   II;
c) legge regionale 21 marzo 2000, n. 37 (Norme per la prevenzione
   dell'inquinamento    luminoso),    salvo    quanto    previsto
   dall'articolo 36, comma 5;
d) articolo  28, comma  1, lettera  b, della  legge  regionale  1
   dicembre  1998,   n.  88  (Attribuzione  agli  Enti  locali  e
   disciplina  generale   delle  funzioni  amministrative  e  dei
   compiti   in   materia   di   urbanistica   e   pianificazione
   territoriale, protezione  della natura e dell'ambiente, tutela
   dell'ambiente  dagli  inquinamenti  e  gestione  dei  rifiuti,
   risorse  idriche   e  difesa  del  suolo,  energia  e  risorse
   geotermiche, opere pubbliche, viabilità e trasporti conferite
   alla Regione dal D.Lgs. 31 marzo 1998, n. 112).

3. Fino all'entrata in vigore del regolamento di cui all'articolo
39 restano  in vigore le disposizioni del regolamento 20 dicembre
2000, n.  9 (Regolamento  di attuazione  della legge regionale 11
agosto 1999,  n. 51 in materia di linee ed impianti elettrici) in
quanto compatibili con la presente legge.

4. Fino all'entrata in vigore del regolamento di cui all'articolo
39 continuano  ad applicarsi  le seguenti  norme procedurali,  in
quanto compatibili con la presente legge:

a) decreto  del Presidente  della Repubblica 11 febbraio 1998, n.
   53 (Regolamento  recante disciplina  dei procedimenti relativi
   alla  autorizzazione   alla  costruzione  e  all'esercizio  di
   impianti di  produzione di  energia elettrica  che  utilizzano
   fonti convenzionali,  a norma dell'articolo 20, comma 8, della
   L. 15 marzo 1997, n. 59);
b) decreto del Presidente della Repubblica 18 aprile 1994, n. 420
   (Regolamento  recante   semplificazione  delle   procedure  di
   concessione per  l'installazione di  impianti di lavorazione o
   di deposito di oli minerali).

ARTICOLO 43
(Decorrenza degli effetti)

1. Le disposizioni di cui all'articolo 23 commi 8, 9, 10, 11 e 12
si applicano  a far  data dall'entrata  in vigore del regolamento
regionale previsto dall'articolo 23, comma 7.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 24 febbraio 2005

PASSALEVA
(designato con D.P.G.R. n. 132 del 22.5.2000)

La presente  legge è  stata approvata  dal  Consiglio  Regionale
nella seduta del 17.02.2005.

ALLEGATO A
(articolo 37)

Criteri tecnici per la progettazione, realizzazione e gestione di
impianti di illuminazione esterna

1. Impegnare  preferibilmente sorgenti luminose a vapori di sodio
ad  alta  pressione  o  con  efficienze  luminose  equivalenti  o
superiori; possono  essere utilizzati altri tipi di sorgenti dove
è assolutamente necessaria la corretta percezione dei colori.

2.  Per   le  strade   con  traffico   motorizzato,   selezionare
ogniqualvolta ciò  sia possibile,  i livelli minimi di luminanza
ed illuminamento  consentito dalle  normative UNI  10439 o  dalla
norma DIN 5044.

3.  Evitare  per  i  nuovi  impianti  l'adozione  di  sistemi  di
illuminazione a  diffusione libera  o diffondenti  o che comunque
emettano un  flusso luminoso nell'emisfero superiore eccedente il
3 per cento del flusso totale emesso dalla sorgente.

4. Limitare  l'uso di  proiettori ai casi di reale necessità, in
ogni caso  mantenendo l'orientazione  del fascio  verso il basso,
non oltre i sessanta gradi (60mo) dalla verticale.

5. Adottare  sistemi automatici  di  controllo  e  riduzione  del
flusso luminoso,  fino al 50 per cento del totale, dopo le ore 22
o dopo  le ore  23 nel  periodo di  ora  legale,  e  adottare  lo
spegnimento programmato  totale degli impianti ogniqualvolta ciò
sia possibile, tenuto conto delle esigenze di sicurezza.

6.  Impiegare,   laddove  tecnicamente  possibile,  impianti  che
rispondano ai  contenuti delle "Linee Guida per la progettazione,
l'esecuzione e  l'adeguamento  degli  impianti  di  illuminazione
esterna"  di  cui  alla  deliberazione  di  Giunta  regionale  27
settembre 2004, n. 962.


FONTI ENERGETICHE

