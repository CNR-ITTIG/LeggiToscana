Norme sul sistema regionale dei beni culturali.

Il Consiglio Regionale ha approvato il 26.01.2005
Il Presidente  della Giunta  Regionale promulga la seguente legge
regionale:

CAPO I
Disposizioni generali

ARTICOLO 1
(Finalità)

1. La Regione Toscana esercita le funzioni di valorizzazione e di
tutela  dei   beni  culturali  ad  essa  attribuite  dal  decreto
legislativo 22  gennaio 2004,  n. 42 (Codice dei beni culturali e
del paesaggio,  ai sensi  dell'articolo 10  della legge  6 luglio
2002, n.  137) o  dalle intese  ai sensi dell'articolo 118, terzo
comma, della  Costituzione, secondo  i principi  e gli  indirizzi
generali definiti  dalla  presente  legge,  in  attuazione  delle
finalità indicate  all'articolo 4,  comma 1,  lettere b)  e  m),
dello Statuto.

2. La  Regione promuove  l'integrazione  di  funzioni  e  compiti
concernenti la  tutela, la  fruizione,  la  valorizzazione  e  la
gestione del  bene culturale,  e  favorisce  il  coordinamento  e
l'integrazione delle  iniziative  e  degli  interventi  sui  beni
culturali con  le politiche di governo del territorio e di tutela
del paesaggio.

ARTICOLO 2
(Principi)

1. L'intervento regionale è improntato ai seguenti principi:

a) promozione    e    sviluppo  della  progettualità  comune,  e
   coordinamento dei  soggetti operanti  nel settore e delle loro
   attività;
b) valorizzazione  delle relazioni  tra i  beni  culturali  ed  i
   contesti territoriali;
c) efficienza  ed efficacia della progettazione e delle azioni di
   attuazione;
d) cooperazione e partecipazione di soggetti pubblici e privati;
e) imparzialità, pubblicità e trasparenza;
f) valorizzazione dell'attività di ricerca.

CAPO II
Rapporti con lo Stato, gli enti locali, e con gli altri soggetti

ARTICOLO 3
(Rapporti con lo Stato)

1. La  Giunta regionale,  in applicazione  del principio di leale
collaborazione,   elabora,    definisce   e   propone   atti   di
coordinamento, di  intesa e  di accordo  con lo Stato che possano
accrescere  il   livello  di  integrazione  nell'esercizio  delle
funzioni concernenti i beni culturali, in particolare ai seguenti
fini:

a) conferimento,  ai sensi  degli articoli  4 e  5  del  d.  lgs.
   42/2004,  di  ulteriori  funzioni  e  compiti  di  tutela  del
   patrimonio culturale al sistema regionale e locale;
b) organizzazione,  integrazione e  sviluppo delle  attività  di
   fruizione degli  istituti e dei luoghi della cultura, compresi
   quelli di  appartenenza statale,  nonché  attribuzione  della
   disponibilità e  della gestione  di istituti  e luoghi  della
   cultura statali  al  sistema  regionale  e  locale,  ai  sensi
   dell'articolo 102 del d. lgs. 42/2004;
c) organizzazione,  integrazione e  sviluppo delle  attività  di
   valorizzazione,  ai   sensi  dell'articolo  112  del  d.  lgs.
   42/2004, e individuazione di adeguate forme di gestione;
d) individuazione  degli indirizzi fondamentali per assicurare il
   coordinamento regionale  della cooperazione  degli enti locali
   alle funzioni di tutela.

2. Per i fini di cui al comma 1 la Regione programma, nell'ambito
di un  intervento coordinato  con le  politiche del  governo  del
territorio e  della formazione professionale, la riorganizzazione
del  sistema  regionale  di  istituti  e  luoghi  della  cultura,
promuovendo l'integrazione  fra istituti statali e istituti degli
enti locali e dei soggetti privati.

ARTICOLO 4
(Rapporti con gli enti locali)

1. La Regione riconosce negli enti locali territoriali i soggetti
essenziali  per   il  sistema  regionale,  ai  quali  compete  la
responsabilità di  integrare, coordinare  e gestire,  nel quadro
dei principi  indicati dalla  Regione, le  relazioni fra  il bene
culturale ed il contesto paesaggistico e territoriale.

2. La  Giunta regionale  garantisce la  partecipazione degli enti
locali interessati  nel processo  di elaborazione  delle  proprie
proposte per i fini di cui all'articolo 3, comma 1, lettera d), e
agli accordi  su base  regionale per  la valorizzazione  dei beni
culturali, ai sensi dell'articolo 112 del d. lgs. 42/2004.

3.  La   Regione,  nel   rispetto   dell'autonomia   degli   enti
territoriali, detta  norme sulle  attività  di  fruizione  e  di
valorizzazione affinché  siano garantite  condizioni omogenee di
efficace gestione.

ARTICOLO 5
(Rapporti con università, istituzioni di ricerca, istituzioni di
cultura)

1. La  Regione promuove  e  favorisce  le  più  ampie  forme  di
consultazione, informazione  e coordinamento  con le  istituzioni
universitarie, con le istituzioni di ricerca e con le istituzioni
culturali o  comunque interessate a finalità culturali, anche al
fine di definire programmi comuni di ricerca e di studi.

ARTICOLO 6
(Rapporti con soggetti privati singoli o associati)

1. La  Regione riconosce il contributo di conoscenze tecniche, di
esperienze, di risorse economiche ed organizzative che i privati,
singoli  o  associati,  con  o  senza  scopo  di  lucro,  possono
apportare all'intervento  pubblico per  i beni  culturali,  e  ne
valorizza l'iniziativa e l'attività.

ARTICOLO 7
(Autonomia e qualificazione tecnica e scientifica degli apparati)

1. La  Regione valorizza  l'autonomia tecnica e scientifica delle
strutture  all'esercizio   delle  funzioni   concernenti  i  beni
culturali.

2. La  Regione realizza,  con la collaborazione delle istituzioni
interessate, iniziative per promuovere e definire la costituzione
di un  apparato unitario  di livello regionale, caratterizzato da
una posizione di autonomia tecnico-scientifica ed operativa.

CAPO III
Strumenti attuativi

ARTICOLO 8
(Forme dell'intervento regionale)

1. L'intervento  regionale si  avvale di  forme  di  cooperazione
quali accordi, convenzioni, contratti.

2.  Gli  atti  di  concertazione,  gli  accordi,  le  convenzioni
contengono disposizioni  volte a  garantire l'esecuzione  ed  una
chiara attribuzione  delle responsabilità  in caso di violazione
degli impegni concordati.

3.  La  Giunta  regionale  elabora  schemi-tipo  di  accordi,  di
convenzioni, di  contratti, e  li mette a disposizione degli enti
interessati.

ARTICOLO 9
(Partecipazione della  Regione a fondazioni, associazioni e altri
organismi)

1. La  Regione partecipa  a fondazioni,  associazioni, comitati e
altri organismi  sulla base  di progetti definiti in applicazione
dei  principi   di  sussidiarietà,   di  differenziazione  e  di
adeguatezza e di congruità dimensionale, tecnica e gestionale.

2. La partecipazione della Regione agli organismi di cui al comma
1 è  prevista all'interno  degli atti  di programmazione  di cui
alla legge  regionale 1  febbraio 1995,  n. 14  (Disciplina degli
atti e  delle procedure  della programmazione  e degli interventi
finanziari regionali  nei settori  delle  attività  e  dei  beni
culturali).

ARTICOLO 10
(Sistema informativo)

1.  La   Giunta  regionale   organizza  e   gestisce  un  sistema
informativo in  cui sono  inseriti,  ordinati  e  catalogati  gli
elementi  conoscitivi   utili  per   la  conservazione  dei  beni
culturali  nonché   per  la   progettazione,   l'esercizio,   la
valutazione ed il controllo delle funzioni di valorizzazione e di
gestione dei beni culturali.

2. Il sistema regionale:
a) è  conformato in  modo da  raccogliere e da utilizzare i dati
   rilevanti per la completa caratterizzazione del bene culturale
   e  della   sua   condizione   complessiva,   compresi   quelli
   determinati dalle  politiche, dai  piani  e  dagli  interventi
   concernenti il paesaggio, il territorio, l'ambiente;
b) valorizza le risorse conoscitive già esistenti sul territorio
   e  sollecita   e  favorisce   forme  di   collaborazione,   di
   coordinamento, di reciproca informazione con lo Stato, con gli
   enti locali,  con le  università  e  con  le  istituzioni  di
   cultura e di ricerca, con i soggetti privati interessati;
c) contribuisce    ai  sistemi  informativi  previsti  a  livello
   nazionale.

3. Nel  sistema informativo confluiscono gli accordi, le intese e
gli altri atti di cui all'articolo 8.

4.  Il   sistema  informativo   assicura  la   pubblicità  e  la
trasparenza dell'intervento  in materia di beni culturali e rende
agevole l'accesso  ai dati  acquisiti, fermi  i limiti  derivanti
dalla legislazione vigente.

5. La  Giunta trasmette  annualmente al  Consiglio  regionale  un
rapporto sullo  stato del sistema informativo a livello regionale
e locale,  e sui  rapporti  con  il  quadro  delle  attività  di
ricerca.

ARTICOLO 11
(Linee di indirizzo e standard tecnici)

1. La Giunta regionale definisce indirizzi e standard tecnici per
l'intervento  pubblico   a  livello   regionale   e   locale,   e
contribuisce alla definizione di linee di indirizzo e di standard
tecnici  concernenti   l'intervento  pubblico  in  tema  di  beni
culturali a  livello nazionale,  secondo  quanto  previsto  dalla
legislazione vigente.

ARTICOLO 12
(Attuazione della legge)

1. La  presente legge  è attuata  attraverso gli  strumenti e le
procedure di cui alla l.r. 14/1995.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 31 gennaio 2005

MARTINI

La presente  legge è  stata approvata  dal  Consiglio  Regionale
nella seduta del 26.01.2005.




BENI CULTURALI

