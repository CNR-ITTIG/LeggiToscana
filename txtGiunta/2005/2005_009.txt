Regolamento di  attuazione dell'articolo 23 della legge regionale
31 luglio  1998, n. 42 (Norme per il trasporto pubblico locale) e
successive modifiche. Trasporto pubblico locale su gomma.



IL CONSIGLIO REGIONALE ha approvato
IL PRESIDENTE DELLA GIUNTA REGIONALE

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Vista la  legge regionale  31 luglio  1998, n.  42 (Norme  per il
trasporto pubblico locale);

Visto,  in   particolare,  l'articolo  23  della  suddetta  legge
regionale che prevede l'adozione di un regolamento per stabilire,
distintamente per ciascuna modalità di trasporto, gli obblighi a
cui devono  attenersi a tutela dell'utenza i soggetti gestori dei
servizi;

Vista la  deliberazione del  Consiglio regionale  del 21 dicembre
2004 con  la quale è stato approvato il regolamento regionale di
attuazione dell'articolo  23 della  l.r. 42/1998  (Norme  per  il
trasporto pubblico  locale)  e  successive  modifiche.  Trasporto
pubblico locale su gomma;

EMANA
il seguente Regolamento:

TITOLO I
Norme generali

ARTICOLO 1
(Oggetto e ambito di applicazione)

1. Il  presente regolamento, in attuazione dell'articolo 23 della
legge regionale  31 luglio  1998, n.  42 (Norme  per il trasporto
pubblico locale)  e successive modifiche,  disciplina l'esercizio
del  trasporto   pubblico  locale  su  gomma  relativamente  alle
attività che  interessano  la  tutela  dell'utenza  dei  servizi
programmati e autorizzati.

2. Ai  fini del  rispetto degli obblighi di cui agli articoli  3,
4, 5,  21 e 22 il soggetto esercente è da intendersi il soggetto
affidatario del lotto.

TITOLO II
Obblighi cui  debbono attenersi  i soggetti  esercenti i  servizi
programmati

CAPO I
Disposizioni generali

ARTICOLO 2
(Marchio identificativo del sistema del trasporto regionale)

1. Il  marchio identificativo del sistema del trasporto regionale
è costituito  da un  semicerchio che  si sviluppa  intorno  allo
stemma della  Regione Toscana  intersecato da una lancia, secondo
le caratteristiche  grafiche e  cromatiche definite nel documento
tecnico allegato al presente regolamento sotto la lettera "A".

2. Il  marchio di  cui al  comma 1,  riprodotto a  colori  e  con
dimensione non  inferiore a  centimetri 20 di altezza, è apposto
esternamente ad  ogni singolo  mezzo di trasporto pubblico, sulle
due  fiancate,  in  modo  consequenziale  al  logo  del  soggetto
esercente.

ARTICOLO 3
(Carta aziendale dei servizi)

1. I  soggetti esercenti i servizi di trasporto pubblico su gomma
sono tenuti a:

a) provvedere,  entro il  31 marzo  di ogni anno, all'adozione ed
   alla  pubblicazione  della  carta  aziendale  dei  servizi  di
   trasporto svolti  sul territorio  regionale, e  della relativa
   versione ridotta,  nel rispetto  dello schema tipo allegato al
   presente regolamento sotto la lettera "B";
b) provvedere al tempestivo aggiornamento della carta aziendale e
   della versione  ridotta in  caso di  modifica dei dati in esse
   contenuti,  nel   termine  di  trenta  giorni  dalla  avvenuta
   variazione;
c) inviare la carta dei servizi, la versione ridotta della stessa
   e  gli   eventuali  aggiornamenti,   alla   Regione   mediante
   raccomandata con  avviso di ricevimento, nonché alle province
   ed ai  comuni nel  cui ambito  territoriale l'azienda effettua
   servizi di  trasporto, alle associazioni degli utenti indicate
   dalla  Giunta   regionale  ed   al  "Comitato  permanente  per
   l'attuazione della  carta dei  servizi"  istituito  presso  la
   Presidenza del  Consiglio  dei  Ministri,  Dipartimento  della
   funzione pubblica,  entro dieci  giorni dalla data di scadenza
   dell'obbligo di pubblicazione;
d) porre  in visione  per l'utenza, presso le sedi aziendali e le
   autostazioni presenziate, con decorrenza dal termine ultimo di
   pubblicazione, la carta dei servizi e le eventuali modifiche o
   integrazioni;
e) garantire un'adeguata diffusione della versione ridotta presso
   le autostazioni e le principali biglietterie;
f) pubblicare  e rendere  consultabile la  carta dei  servizi nel
   termine di  cui alla  lettera a)  sul sito Internet aziendale.
   Nel caso  la carta  dei servizi  non risulti  consultabile, la
   violazione sussiste  e viene  contestata nei  casi in  cui  le
   carenze siano  accertate e verbalizzate tramite due successivi
   controlli effettuati  ad una  distanza  non  inferiore  a  tre
   giorni.

2. In  caso di  servizi affidati tramite procedura concorsuale ai
sensi della  l.r. 42/1998,  la carta  aziendale  dei  servizi  è
redatta dal  soggetto esercente  con riferimento  ad ogni singolo
lotto.

ARTICOLO 4
(Servizio telefonico)

1. I  soggetti esercenti,  singolarmente o in modo coordinato fra
loro, istituiscono un servizio informazioni telefonico attivo per
almeno otto  ore  al  giorno;  il  costo  di  chiamata  a  carico
dell'utenza non  può superare  quello di  una normale tariffa di
rete   preventivamente    comunicata   all'utenza    al   momento
dell'attivazione della  telefonata  dal  soggetto  esercente.  Il
relativo numero  è esposto  presso le  autostazioni, capilinea e
fermate, nonché sulle pubblicazioni destinate all'utenza.

2. Nel  caso siano  previsti servizi  a  richiesta,  il  relativo
numero di  chiamata è  attivo per l'intera durata del servizio e
nelle due ore antecedenti l'inizio del servizio stesso.

ARTICOLO 5
(Sito internet)

1. I  soggetti esercenti,  singolarmente o in modo coordinato fra
loro, istituiscono  un sito internet nel quale sono pubblicati la
carta  dei   servizi,  il  programma  di  esercizio,  il  sistema
tariffario, il  numero verde  e l'indirizzo  regionale  di  posta
elettronica per  i reclami  degli utenti  del trasporto  pubblico
locale e ogni altra informazione utile all'utenza.

CAPO II
Informazione a terra e a bordo

ARTICOLO 6
(Unità informative)

1.  Ai   sensi  del  presente  regolamento  costituiscono  unità
informative:

a) le singole fermate;
b) le autostazioni;
c) i capilinea;
d) le  biglietterie principali, come individuate dal contratto di
   servizio;
e) i singoli mezzi adibiti ai servizi di trasporto pubblico;
f) il sito internet dedicato.

ARTICOLO 7
(Fermate)

1. Presso ciascuna fermata di una stessa linea sono esposti:

a) il  nome ed  il logo  del soggetto  esercente oltre  al codice
   della palina utilizzato per le comunicazioni dell'osservatorio
   regionale;
b) i    passaggi  orari  della  linea  alla  fermata,  aggiornati
   tempestivamente ad  ogni variazione, corrispondenti agli orari
   allegati ai  contratti di  servizio,  con    il  codice  linea
   utilizzato per  le comunicazioni  dell'osservatorio regionale.
   Nelle fermate  individuate con  atto  dalla  Giunta  regionale
   quali di  interesse ai  fini della  rilevazione dei  dati  per
   l'osservatorio regionale dei trasporti, deve essere apposto il
   codice corsa;
c) gli  indicatori di  percorso e  delle principali fermate della
   linea, in  forma grafica  o descrittiva,  corrispondenti  alle
   linee indicate nei contratti di servizio;
d) le  interconnessioni con gli altri servizi di trasporto urbano
   ed extraurbano  individuate mediante  l'indicazione del logo o
   del nome degli altri gestori di servizi di trasporto pubblico;
e) il  marchio regionale  dei trasporti,  riprodotto nel rispetto
   del documento  tecnico allegato  al presente regolamento sotto
   la lettera "A";
f) il   numero    verde  regionale  per  i  reclami  dell'utenza,
   riprodotto nel  rispetto del  documento allegato  al  presente
   regolamento sotto la lettera "C";
g) il numero del servizio informazioni del soggetto esercente;
h) l'indicazione  relativa all'ubicazione  dei punti  vendita dei
   titoli di  viaggio o  dei distributori automatici e della loro
   distanza dalla fermata, nonché l'indicazione, con l'eventuale
   maggiorazione del  prezzo, della  possibilità di acquistare i
   titoli di  viaggio  a  bordo  ai  sensi  della  l.r.  42/1998,
   articolo 19 bis, comma 5;
i) le  eventuali indicazioni  aggiuntive individuate  dagli  enti
   competenti;
j) l'indicazione,  per i  servizi  extraurbani,  del  diritto  al
   rimborso nei casi di cui all'articolo 16, nonché le modalità
   di inoltro della relativa richiesta.

2. Presso  tutte  le  fermate  espressamente  identificate  quali
provvisorie sono  esposti il  nome dell'azienda  e il suo marchio
identificativo, nonché  le  informazioni  di  cui  al  comma  1,
lettere b), e), f).

3. Presso tutte le fermate non in uso, ma comunque identificabili
quali appartenenti  ad un'azienda,  per l'esposizione  del nome o
del logo,  deve essere  apposta l'indicazione della condizione di
fermata non in uso e dell'eventuale fermata sostitutiva.

4. Presso tutte le fermate di sola discesa sono esposte:
a) le informazioni di cui al comma 1, lettere a), c), e) ed f);
b) l'indicazione  che la  fermata è  fruibile unicamente in sola
   discesa.

5. Per  i servizi  "a chiamata" valgono le disposizioni di cui al
comma 1, lettere a), c), d) e),f), g) ed h).

6. Presso  le fermate sprovviste di punti vendita di biglietti è
esposta l'indicazione che alla fermata stessa gli utenti hanno la
facoltà di  acquistare il  biglietto a bordo senza maggiorazione
del prezzo.

ARTICOLO 8
(Autostazioni, capilinea e biglietterie principali)

1. Presso  tutte le  autostazioni, i  capilinea e le biglietterie
principali sono esposte:

a) tutte le informazioni di cui all'articolo 7 comma 1;
b) le  indicazioni concernenti  il sistema  tariffario vigente e,
   per i  servizi  oggetto  di  applicazione  di  più  scaglioni
   tariffari,  l'indicazione  del  costo  di  ciascuna  corsa  di
   riferimento origine/destinazione;
c) le   modalità  di  convalida  dei  biglietti  e  le  sanzioni
   applicabili ai viaggiatori sprovvisti di titoli di viaggio;
d) i  grafici di  rete relativi ai servizi urbani ed extraurbani,
   con l'indicazione delle interconnessioni con gli altri servizi
   di trasporto.

2. I  soggetti  esercenti  assicurano  l'effettiva  apertura  dei
locali aziendali  a cui  l'utenza ha accesso e delle biglietterie
principali secondo l'orario esposto.

ARTICOLO 9
(Informazione a bordo)

1. A bordo di ogni singolo mezzo sono esposti:

a) cartelli  indicatori di percorso intercambiabili relativi alla
   linea, con l'indicazione delle principali fermate;
b) il sistema tariffario applicato;
c) le modalità di convalida dei biglietti;
d) le sanzioni applicabili ai viaggiatori sprovvisti di titoli di
   viaggio;
e) il  marchio regionale  dei trasporti,  riprodotto nel rispetto
   del documento  tecnico allegato  al presente regolamento sotto
   la lettera "A";
f) il   numero    verde  regionale  per  i  reclami  dell'utenza,
   riprodotto nel  rispetto del  documento allegato  al  presente
   regolamento sotto la lettera "C";
g) il numero del servizio informazioni del soggetto esercente;
h) per  i  servizi  extraurbani,  l'indicazione  del  diritto  al
   rimborso del  biglietto nei  casi di  cui all'articolo16  e le
   modalità di inoltro della relativa richiesta.

2. A  bordo di ogni mezzo è, inoltre, assicurata la divulgazione
di tutte le iniziative, promosse dalle istituzioni o dalle stesse
aziende,  al   fine  di  incoraggiare  l'utilizzo  del  trasporto
pubblico.

ARTICOLO 10
(Informazioni  rimosse  per  cause  non  imputabili  al  soggetto
esercente)

1. Nel  caso in cui le informazioni di cui agli articoli 7, 8 e 9
risultassero  mancanti  per  cause  non  imputabili  al  soggetto
esercente, la  violazione sussiste e viene contestata nei casi in
cui le  carenze siano  accertate e  non  ripristinate  entro  tre
giorni.

CAPO III
Strumenti di controllo del programma di esercizio

ARTICOLO 11
(Diario della regolarità del servizio)

1. I  soggetti esercenti adottano il diario della regolarità del
servizio,  nel   quale  annotano  giornalmente,  gli  scostamenti
rispetto al  programma  di  esercizio  autorizzato  con  relative
motivazioni, in relazione a ciascun lotto.

2. Il  diario della regolarità è redatto secondo le indicazioni
e le  prescrizioni contenute  nel documento  allegato al presente
regolamento sotto la lettera "D".

ARTICOLO 12
(Diario di bordo )

1. A  bordo di  ciascun mezzo  è conservato  il diario di bordo,
consistente  in   un  registro  da  cui  risulti  lo  svolgimento
quotidiano del  servizio con  la segnalazione  degli  eventi  che
divergono  dal  programma  di  esercizio  e  che  incidono  sulle
prestazioni rese all'utente.

2. I  soggetti esercenti redigono e conservano il diario di bordo
secondo le  indicazioni e le prescrizioni contenute nel documento
allegato al presente regolamento sotto la lettera "E".

CAPO IV
Condizioni igieniche e fruibilità del servizio

ARTICOLO 13
(Igiene dei locali e dei mezzi)

1. I mezzi e i locali adibiti al servizio devono essere mantenuti
in adeguate  condizioni igieniche  mediante interventi di pulizia
ordinaria giornaliera.

2. La  pulizia straordinaria dei mezzi deve essere effettuata con
periodicità non superiore a quindici giorni; la data dell'ultima
pulizia straordinaria  effettuata  è  esposta  visibilmente  sul
mezzo. Per pulizia straordinaria si intende la pulizia interna ed
esterna  degli   autobus,  la   vuotatura  dei   posacenere,   la
sostituzione dei  poggiatesta, la  pulizia della  cappelliera, la
spazzatura ed  il lavaggio  del corridoio,  dei vani fra sedile e
sedile, del  posto guida  e   dei gradini  e la pulizia dei vetri
interni.

3. La  pulizia straordinaria  dei  locali  aziendali  ove  accede
l'utenza deve  essere effettuata con periodicità non superiore a
trenta  giorni.   La  data   dell'ultima  pulizia   straordinaria
effettuata è esposta nei locali.

ARTICOLO 14
(Vendita dei titoli di viaggio)

1. I  biglietti sono  posti in  vendita secondo  quanto stabilito
contrattualmente e nel rispetto del sistema tariffario vigente.

2. La  vendita a  bordo dei  titoli di  viaggio è garantita, con
l'eventuale maggiorazione  del prezzo  dei  biglietti  venduti  a
terra per i collegamenti richiesti, nel limite massimo di:
Euro 2,00 per i biglietti con un costo fino a Euro 3,00;
Euro 5,00 per i biglietti con un costo oltre a Euro 3,00.

3. Le  emettitrici e  le obliteratrici dei titoli di viaggio sono
mantenute in  condizioni di regolare funzionamento. La violazione
sussiste e  viene contestata  nei casi  in cui  venga rilevato il
mancato funzionamento.  Nel caso che il mancato funzionamento sia
imputabile ad  atto vandalico  la  violazione  sussiste  e  viene
contestata qualora  il ripristino  non avvenga  entro tre  giorni
dall'accertamento.

4. I  soggetti esercenti  garantiscono la  vendita  di  tutte  le
tipologie dei  titoli di  viaggio presso  i  punti  di  rivendita
utilizzati  in  relazione  ai  servizi  fruibili  dalle  zone  di
rivendita.

ARTICOLO 15
(Manutenzione di impianti accessori)

1.  Tutti  gli  impianti  accessori  presenti  sui  mezzi,  quali
indicatori acustici e visivi, obliteratrici, pedane per la salita
dei  portatori   di  handicap   e  climatizzatore  devono  essere
mantenuti in condizioni di regolare funzionamento.

ARTICOLO 16
(Rimborso del biglietto)

1. Nel  caso di  servizi extraurbani,  i soggetti  esercenti sono
tenuti a  rimborsare il  biglietto agli utenti nel caso in cui la
corsa venga  effettuata con  più di trenta minuti di ritardo per
cause ad essi imputabili.

ARTICOLO 17
(Modalità di conduzione dei mezzi)

1. La  sosta  dei  mezzi  deve  essere  effettuata  alle  fermate
segnalate, consentendo  la regolare  salita e  discesa, quando vi
siano passeggeri  a terra  in attesa ed ogni qualvolta la fermata
venga richiesta a bordo.

2. Gli  autisti osservano modalità di guida idonee ad assicurare
la buona  qualità del  servizio di  trasporto. Devono effettuare
gli spostamenti  a portiere chiuse, aprirle solo a veicolo fermo,
e chiuderle  dopo aver  controllato la  regolare salita e discesa
dei passeggeri.

ARTICOLO 18
(Rapporti con l'utenza)

1. Il  personale dipendente è tenuto ad un comportamento cortese
e rispettoso  nei confronti  dell'utenza, portare  il  cartellino
identificativo ed indossare la divisa aziendale.

CAPO V
Strumenti di monitoraggio e controllo del servizio

ARTICOLO 19
(Gestione dei reclami inoltrati dall'utenza)

1. La  Regione inoltra  ai soggetti  esercenti  i  reclami  degli
utenti del  trasporto pubblico locale pervenuti al proprio numero
verde.

2. I  soggetti esercenti  predispongono  risposte  esaurienti  ai
reclami  pervenuti  e  provvedono  all'invio  delle  stesse  alla
struttura regionale  competente, nel  termine  di  trenta  giorni
dalla data di ricezione del reclamo, tramite lettera raccomandata
A.R., fax o posta telematica.

ARTICOLO 20
(Modalità di esercizio delle funzioni di vigilanza)

1.  Il  personale  incaricato  all'esercizio  delle  funzioni  di
vigilanza,  di  cui  all'articolo  24  l.r.  42/1998,  dotato  di
apposita   tessera   di   riconoscimento   rilasciata   dall'ente
competente, ha  facoltà di  prendere visione  dei documenti  del
soggetto esercente  relativi ai  servizi  di  trasporto  pubblico
locale, nonché  di accedere  alle  vetture,  alle  officine,  ai
depositi, agli uffici ed alle sedi aziendali.

2. L'accertamento  delle violazioni  di cui all'articolo 23 della
l.r. 42/1998 è effettuato sulla base delle indicazioni impartite
dall'ente competente.  Si applicano  le disposizioni  della legge
regionale 28  dicembre 2000,  n.81 (Disposizioni  in  materia  di
sanzioni amministrative) e, per quanto non direttamente stabilito
dal presente  regolamento, dalla  legge 24  novembre 1981, n. 689
(Modifiche al sistema penale).

3. I  soggetti esercenti sono tenuti a comunicare alla Regione le
generalità del legale rappresentante dell'azienda, del direttore
d'esercizio o  di eventuale  altro soggetto responsabile, nonché
ogni relativa  variazione, ai  fini della notifica degli atti del
procedimento di applicazione delle sanzioni amministrative.

ARTICOLO 21
(Dati di soddisfazione dell'utenza)

1. I  soggetti esercenti  effettuano  ed  inviano  alla  Regione,
almeno  una   volta  all'anno,  il  monitoraggio  della  qualità
percepita dai  clienti,  relativamente  ai  seguenti  fattori  di
qualità:

a) sicurezza;
b) regolarità del servizio;
c) pulizia   e  condizioni  igieniche  dei  mezzi  e  dei  locali
   aziendali;
d) comfort del viaggio a bordo e nelle stazioni;
e) servizi per disabili;
f) informazione alla clientela;
g) aspetti relazionali e di comunicazione;
h) livello di servizio commerciale e nel front office;
i) integrazione modale;
j) attenzione all'ambiente;
k) servizi aggiuntivi a bordo e nelle stazioni.

2. Il  dirigente regionale  responsabile in  materia di trasporto
pubblico locale  definisce con  proprio atto  i criteri  tecnico-
metodologici    di    conduzione    dell'indagine,    individuati
distintamente  per   le  tipologie   di   trasporto   urbano   ed
extraurbano. Fino  all'adozione di tale atto i soggetti esercenti
effettuano il  monitoraggio attenendosi  esclusivamente a  quanto
previsto dal comma 1.

ARTICOLO 22
(Modalità  di   produzione  dei  dati  all'osservatorio  per  la
mobilità ed i trasporti)

1. I  soggetti esercenti  i servizi  di trasporto pubblico locale
sono tenuti a fornire all'osservatorio regionale per la mobilità
ed i trasporti, i dati informativi inerenti l'attività esercìta
nei tempi e nei modi successivamente definiti dal Dirigente della
struttura regionale competente.

TITOLO III
Obblighi dei  soggetti esercenti  servizi di  trasporto  pubblico
autorizzati

CAPO I
Servizi autorizzati

ARTICOLO 23
(Igiene dei locali e dei mezzi)

1. I mezzi e i locali adibiti al servizio devono essere mantenuti
in adeguate  condizioni igieniche  mediante interventi di pulizia
ordinaria giornaliera.

2. La  pulizia straordinaria dei mezzi deve essere effettuata con
periodicità non superiore a quindici giorni; la data dell'ultima
pulizia straordinaria  effettuata  è  esposta  visibilmente  sul
mezzo. Per pulizia straordinaria si intende la pulizia interna ed
esterna  degli   autobus,  la   vuotatura  dei   posacenere,   la
sostituzione dei  poggiatesta, la  pulizia della  cappelliera, la
spazzatura ed  il lavaggio  del corridoio e dei vani fra sedile e
sedile, posto guida, gradini e pulizia vetri interni.

3. La  pulizia straordinaria  dei  locali  aziendali  ove  accede
l'utenza deve  essere effettuata con periodicità non superiore a
trenta  giorni.   La  data   dell'ultima  pulizia   straordinaria
effettuata è esposta nei locali.

ARTICOLO 24
(Rispetto del programma di esercizio)

1. I  soggetti esercenti sono tenuti a rispettare il programma di
esercizio assentito    con  l'atto  di  autorizzazione  dell'ente
competente.

2. l  programma di esercizio assentito che preveda l'espletamento
di un  servizio assimilabile  ad una linea ordinaria di trasporto
pubblico locale,  con individuazione  di paline, orari e percorsi
prestabiliti, si ritiene non rispettato qualora:

a) il  passaggio alla  palina sia effettuato in anticipo rispetto
   all'orario vigente;
b) il  passaggio  alla  palina  sia  effettuato  con  un  ritardo
   superiore a  sessanta minuti  rispetto all'orario vigente, per
   cause imputabili al soggetto esercente;
c) la  corsa sia  soppressa  per  cause  imputabili  al  soggetto
   esercente.

ARTICOLO 25
(Rimborso del biglietto)

1. Nel  caso di  servizi extraurbani,  le imprese  esercenti sono
tenute al  rimborso del  biglietto agli utenti nel caso in cui la
corsa  venga  effettuata  con  oltre  trenta  minuti  di  ritardo
rispetto all'orario vigente per cause ad esse imputabili.

ARTICOLO 26
(Informazioni a terra)

1.  Presso  tutte  le  fermate,  autostazioni  e  capilinea  sono
esposte:

a) il  nome ed  il logo  del soggetto  esercente oltre  al codice
   della palina utilizzato per le comunicazioni dell'osservatorio
   regionale;
b) i  passaggi orari della linea alla fermata, aggiornati ad ogni
   variazione;
c) gli    indicatori    di  percorso  delle  principali  fermate,
   autostazioni e  capilinea della  linea,  in  forma  grafica  o
   descrittiva;
d) le  interconnessioni con gli altri servizi di trasporto urbano
   ed extraurbano  individuate mediante  l'indicazione del logo o
   del nome degli altri gestori di servizi di trasporto pubblico;
e) il  marchio regionale  dei trasporti,  riprodotto nel rispetto
   del documento  tecnico allegato  al presente regolamento sotto
   la lettera "A";
f) il numero verde regionale per i reclami dell'utenza riprodotto
   nel rispetto  del documento  allegato al  presente regolamento
   sotto la lettera "C";
g) il numero del servizio informazioni del soggetto esercente;
h) le modalità di acquisto dei titoli di viaggio;
i) le  eventuali indicazioni  aggiuntive individuate  dagli  enti
   competenti.

2.  Presso  tutte  le  fermate  espressamente  identificate  come
provvisorie sono  esposte le  informazioni di  cui  al  comma  1,
lettere a), b), d), e), f), g) e h).

3. Presso  tutte le  fermate non  in uso, comunque identificabili
quali appartenenti ad un'azienda per l'esposizione del nome e del
logo, è apposta l'indicazione della condizione di fermata non in
uso e l'eventuale fermata sostitutiva.

4. Presso tutte le fermate di sola discesa sono esposte:
a) le informazioni di cui al comma 1, lettere a), c) e) ed f);
b) l'indicazione  che la  fermata è  fruibile unicamente in sola
   discesa.

ARTICOLO 27
(Informazioni a bordo)

1. A bordo di ogni singolo mezzo sono esposti:
a) le indicazioni concernenti il sistema tariffario applicato;
b) il  marchio regionale  dei trasporti,  riprodotto nel rispetto
   del documento  tecnico allegato  al presente regolamento sotto
   la lettera "A";
c) il   numero    verde  regionale  per  i  reclami  dell'utenza,
   riprodotto nel  rispetto del  documento allegato  al  presente
   regolamento sotto la lettera "C";
d) il numero del servizio informazioni del soggetto esercente.

ARTICOLO 28
(Informazioni  rimosse  per  cause  non  imputabili  al  soggetto
esercente)

1. Nel  caso in  cui le informazioni di cui agli articoli 26 e 27
risultassero  mancanti  per  cause  non  imputabili  al  soggetto
esercente, la  violazione sussiste e viene contestata nei casi in
cui  le  carenze  siano  accertate  e  verbalizzate  tramite  due
successivi controlli  effettuati ad  una distanza non inferiore a
sette giorni.

CAPO II
Servizi autorizzati con finalità turistiche

ARTICOLO 29
(Rispetto del programma di esercizio)

1. I soggetti esercenti servizi di trasporto pubblico autorizzati
con finalità  turistiche rispettano  il programma  di  esercizio
approvato,  garantendo   l'effettuazione   del   servizio   nella
percentuale minima determinata dall'Ente competente.

ARTICOLO 30
(Informazioni a bordo)

1. A  bordo di  ogni mezzo  deve essere  esposto il  numero verde
regionale per  i reclami  dell'utenza riprodotto nel rispetto del
documento allegato al presente regolamento sotto la lettera "C".

TITOLO IV
Disposizioni transitorie e finali

ARTICOLO 31
(Entrata in vigore)

Il presente  regolamento entra  in vigore  il novantesimo  giorno
dalla data della sua pubblicazione sul Bollettino ufficiale della
Regione Toscana.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Firenze, 3 gennaio 2005

PASSALEVA
(designato con D.P.G.R. n. 132 del 22.5.2000)




TRASPORTI

