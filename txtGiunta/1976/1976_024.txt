Intervento della  Regione Toscana  nelle zone  del Friuli colpite
dal terremoto - Provvedimenti.

Il Consiglio Regionale ha approvato il 11-5-1976
Il Commissario del Governo ha apposto il visto il 3-6-1976
Il Presidente  della Giunta  Regionale promulga la seguente legge
regionale:

ARTICOLO 1

La Giunta  Regionale  è  autorizzata  a  disporre,  a  decorrere
dall'11 maggio  e sino  al  30  settembre  1976,  il  comando  di
personale presso  la Regione  e gli  enti  locali  del  Friuli  -
Venezia Giulia  per concorrere  a tutte le attività che gli enti
stessi  riterranno   utile  affidare   loro   nell'ambito   degli
interventi predisposti nelle zone colpite dal terremoto.

ARTICOLO 2

Il personale  di cui  al precedente  articolo  è  autorizzato  a
prestazioni straordinarie  oltre il limite stabilito dall'art. 50
della legge regionale 6 settembre 1973, n. 54.

ARTICOLO 3

Al  personale   comandato  ai   sensi  della  presente  legge  è
corrisposta, in  sostituzione dell'indennità  di  missione,  una
diaria giornaliera pari a Lire 16.000.

ARTICOLO 4

Le  prestazioni   per  il   lavoro  straordinario   e  la  diaria
giornaliera sono  liquidate  sulla  base  di  rendiconto  mensile
redatto  sotto   la  responsabilità   di  un   coordinatore  del
contingente nominato dalla giunta regionale.

La Giunta  regionale è  autorizzata ad  erogare anticipazioni al
coordinatore per  la corresponsione  delle competenze  di cui  al
comma precedente  nonchè delle spese necessarie per la fornitura
di carburante, manutenzione di attrezzi e di automezzi regionali.

Di  tali   spese  il  coordinatore  dovrà  rimettere  rendiconto
mensile.

La Giunta regionale provvede a trasmettere al Consiglio regionale
relazioni mensili  sull'attività svolta  dal personale regionale
comandato ai sensi della presente legge.

ARTICOLO 5

Alle spese  di cui  alla  presente  legge  si  farà  fronte  con
l'imputazione agli  appositi capitoli di bilancio per l'esercizio
1976.

La  presente   Legge  regionale   è  pubblicata  sul  Bollettino
Ufficiale della  Regione. E'  fatto obbligo  a chiunque spetti di
osservarla e farla osservare come legge della Regione Toscana.

La presente  Legge dichiarata  urgente per  gli effetti  e con le
modalità  di  cui  al  secondo  comma  dell'articolo  127  della
Costituzione e dell'articolo 28 dello Statuto, entra in vigore il
giorno stesso della sua pubblicazione.

Firenze, 7 giugno 1976.

La presente  Legge è  stata approvata dal Consiglio Regionale il
11-5-1976 ed è stata vistata dal Commissario del Governo il 3-6-
1976.



PUBBLICHE CALAMITA'

