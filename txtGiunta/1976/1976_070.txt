Contributi all'Istituzione concertistica orchestrale AIDEM per il
decentramento musicale in Toscana.

Il Consiglio Regionale ha approvato il 28-9-1976
Il Commissario del Governo ha apposto il visto il 2-11-1976
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

La Regione  Toscana, nel  quadro delle  finalità  statutarie  di
promozione  delle  attività  culturali,  concede  un  contributo
annuale   all'"Associazione    Italiana   Diffusione   Educazione
Musicale"  (AIDEM)   di  Firenze,   riconosciuta  quale  Istituto
concertistico -  orchestrale ai  sensi della legge 14 agosto 1967
n. 800,  allo scopo  di concorrere  alla diffusione della cultura
musicale nella regione.

Ai  fini  della  concessione  del  Contributo  di  cui  al  comma
precedente, integrativo  di quello previsto dalla citata legge n.
800 per  le attività  di cui  all'art. 28, l'AIDEM deve svolgere
attività  promozionale   della   cultura   musicale,   attività
concertistiche e  liriche con  riferimento all'intero  territorio
regionale ed  essere dotata di un complesso orchestrale stabile a
carattere professionale.

ARTICOLO 2
(Programma di attività)

Tenuto  conto   delle  indicazioni   di  massima  preventivamente
deliberate dal  Consiglio regionale  su  proposta  della  Giunta,
l'AIDEM propone,  entro il  31 ottobre  di ogni anno il programma
delle attività  che essa  è  disposta  a  svolgere  per  l'anno
successivo, ai  fini della  concessione  del  contributo  di  cui
all'art. 1.

Il Consiglio regionale, su proposta della Giunta d'intesa con gli
enti locali  territoriali interessati,  approva il  programma  di
attività e dispone in ordine all'erogazione del contributo.

ARTICOLO 3
(Contributo)

L'ammontare del  contributo è determinato annualmente, in misura
non inferiore a L. 160 milioni.

La  concessione   del  contributo  è  deliberata  dal  Consiglio
regionale, contestualmente  all'approvazione del programma di cui
al secondo comma dell'art. 2.

La liquidazione  è disposta  in via  anticipata per  i 3/4 della
somma complessiva e per il residuo all'atto dell'approvazione del
consuntivo di cui al primo comma del successivo art. 4.

ARTICOLO 4
(Rendiconto)

L'AIDEM   entro   il   15   gennaio   di   ogni   anno   presenta
all'approvazione  della  Giunta  regionale  il  rendiconto  delle
attività svolte  e delle spese sostenute nell'anno precedente in
conformità al  programma approvato  dal Consiglio  regionale  ai
sensi dell'art. 2.

Contestualmente alla  proposta del  programma di attività di cui
all'art. 2,  la Giunta  presenta ogni anno al Consiglio regionale
una  relazione   contenente  tutti  gli  elementi  utili  per  la
valutazione   delle   attività   svolte   dall'AIDEM   nell'anno
precedente con il contributo regionale.

ARTICOLO 5
(Norma transitoria)

Per  l'esercizio   finanziario  1976  è  concesso  all'AIDEM  un
contributo regionale di L. 160 milioni.

La Giunta regionale provvede all'erogazione del contributo previa
presentazione da  parte dell'AIDEM del rendiconto delle attività
svolte e delle spese sostenute nel corrente anno.

ARTICOLO 6
(Norma finanziaria)

All'onere derivante  dall'applicazione della presente legge si fa
fronte, per  l'anno 1976,  con le disponibilità previste al Cap.
08250 del  bilancio di  previsione  per  l'esercizio  finanziario
1976.

Per gli  anni successivi  l'onere farà  carico al corrispondente
capitolo nello  stato di  previsione della  spesa di ogni singolo
anno finanziario.

La  presente   legge  regionale   è  pubblicata  sul  Bollettino
Ufficiale della  Regione. E'  fatto obbligo  a chiunque spetti di
osservarla e farla osservare come legge della Regione Toscana.

Firenze, 10 novembre 1976.

La presente  legge è  stata approvata dal Consiglio regionale il
28-9-1976 ed  è stata vistata dal Comissario di Governo il 2-11-
1976.



ATTIVITA' ARTISTICHE

