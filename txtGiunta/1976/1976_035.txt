Interventi  per  la  pronta  ripresa  delle  aziende  colpite  da
calamità naturali.

Il Consiglio Regionale ha approvato il 1-6-1976
Il Commissario del Governo ha apposto il visto il 5-7-1976
Il Presidente  della Giunta  Regionale promulga la seguente legge
regionale:

ARTICOLO 1

Al fine di realizzare un tempestivo intervento finanziario atto a
far  fronte   alle  più  eccezionali  calamità  naturali  o  ad
eccezionali avversità  atmosferiche, la  Regione  istituisce  il
"Fondo regionale  per le  calamità naturali  in agricoltura", al
quale faranno  carico gli oneri derivanti dall'applicazione della
presente legge.

ARTICOLO 2

La deliberazione  di proposta  al ministero  per l'agricoltura  e
foreste per  l'emanazione dei  decreti interministeriali  di  cui
all'articolo 2  della legge  25  maggio  1970,  n.  364,  per  il
riconoscimento del  carattere di eccezionale calamità naturale o
di eccezionale  avversità atmosferica  e la  delimitazione delle
zone colpite,  costituisce la condizione per la concessione delle
provvidenze previste dalla presente legge.

La  deliberazione  di  cui  al  precedente  comma  dovrà  essere
adottata dal  consiglio regionale entro 30 giorni dal verificarsi
dell'evento calamitoso.

ARTICOLO 3

La Regione  può  anticipare  il  concorso  negli  interessi  sui
prestiti previsto dall'art. 5 commi 1, 2, 3 e 4 dall'art. 7 della
legge 25  maggio 1970,  n. 364,  con  precedenza  ai  coltivatori
diretti, singoli o associati e alle cooperative.

ARTICOLO 4

Al  fine  di  favorire  l'immediato  ripristino  delle  strutture
danneggiate alle  aziende agricole  che possono  beneficiare  del
contributo in  conto capitale  previsto dall'articolo  4, I comma
della  legge   25  maggio   1970,  n.  364,  qualora  le  aziende
interessate contraggano  un prestito  con gli istituti di credito
autorizzati per  il ripristino delle strutture stesse, la Regione
può concedere,  con preferenza ai coltivatori diretti singoli ed
associati  ed   alle  cooperative  agricole,  un  concorso  negli
interessi  sulla  spesa  ritenuta  ammissibile,  ai  sensi  della
normativa vigente,  fino al momento dell'effettiva erogazione dei
contributi statali e comunque per un periodo massimo di due anni.

Il tasso  a carico  dei conduttori  di aziende agricole è quello
stabilito per il credito agrario di miglioramento.

Resta a  carico del fondo regionale la differenza tra il tasso di
riferimento fissato  in base  all'art. 34  della legge  2  giugno
1961, n.  454 e successive modificazioni ed integrazioni e quello
a carico degli agricoltori.

ARTICOLO 5

In caso  di mancato o parziale accoglimento della proposta di cui
all'articolo  2,   ovvero  in   caso  di  eccedenza  delle  somme
anticipate dalla Regione per gli interventi di cui all'articolo 3
rispetto alle  disponibilità derivanti  dalla applicazione della
legge 25  maggio 1970,  n. 364, nonchè per gli interventi di cui
all'articolo 4, l'onere delle provvidenze concesse resta a carico
del fondo regionale.

ARTICOLO 6

Le domande  per la  concessione delle  provvidenze  di  cui  alla
presente legge  devono essere  presentate, entro  50 giorni dalla
pubblicazione  della   deliberazione  consiliare  sul  bollettino
ufficiale   della    Regione,   agli    ispettorati   provinciali
dell'agricoltura competenti  per territorio  i quali cureranno la
relativa istruttoria.

Le provvidenze  sono  concesse  con  deliberazione  della  giunta
regionale, a  seguito della  quale gli istituti ed enti abilitati
all'esercizio del  credito agrario sono autorizzati a concedere i
relativi prestiti, secondo le modalità previste dagli articoli 5
e 7  della legge  25 maggio  1970, n. 364 e dall'articolo 4 della
presente legge,  nonchè dalle  altre norme  statali e  regionali
vigenti in materia.

ARTICOLO 7

La giunta  regionale ai  fini  dell'applicazione  della  presente
legge,  determina   con  propria  deliberazione  l'ammontare  dei
capitali di  conduzione per  le principali  colture - ettaro e le
principali spese  di trasformazione  cui fare  riferimento  nella
concessione di prestiti.

L'entità  della   spesa  necessaria   per  il  ripristino  delle
strutture  aziendali   danneggiate,  di  cui  all'art.  4,  viene
determinata applicando i prezzari regionali in vigore.

ARTICOLO 8

Le operazioni  di mutuo di cui alla presente legge sono assistite
dalla garanzia  sussidiaria del "Fondo interbancario di garanzia"
di cui all'art. 36 della legge 2 giugno 1961, n. 454 e successive
modificazioni ed integrazioni.

ARTICOLO 9

Le disposizioni  della presente legge si applicano a tutti i casi
di eccezionale  calamità naturale  o di  eccezionale  avversità
atmosferica verificatasi a partire dal I gennaio 1975.

In caso  di  eventi  verificatisi  anteriormente  all'entrata  in
vigore della  presente legge, il termine di cui all'articolo 6 si
intende riferito alla data di entrata in vigore suddetta.

ARTICOLO 10

Al finanziamento  del "Fondo  regionale per le calamità naturali
in agricoltura"  per L.  300.000.000, si provvede per l'anno 1976
mediante  l'istituzione  nel  bilancio  di  previsione  dell'anno
finanziario suddetto del seguente capitolo di spesa:

TITOLO II - SPESE IN CONTO CAPITALE
Sez. 4 - Interventi in campo economico
Rubr. 2 - Agricoltura

Cap. 20350
   Finanziamento del  "Fondo regionale  per le
   calamità  regionali   in  agricoltura"  L.
   300.000.000   e   con   la   corrispondente
   riduzione del  cap.  26270  "Fondo  per  il
   finanziamento di  provvedimenti legislativi
   in corso di adozione" lett. G).

Al  rifinanziamento  del  "Fondo"  per  gli  anni  successivi  si
provvederà,  nei   limiti  fissati  dal  I  comma,  mediante  il
corrispondente capitolo  dello stato  di previsione  dei  bilanci
medesimi.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

Firenze, 12 luglio 1976.

La presente  legge è  stata approvata dal Consiglio Regionale il
1-6-1976 ed  è stata vistata dal Commissario del Governo il 5-7-
1976.



PUBBLICHE CALAMITA'

