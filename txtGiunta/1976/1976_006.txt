Interventi  per   la  formazione  professionale  e  delega  delle
relative funzioni agli enti locali.

Il Consiglio Regionale ha approvato il 9-12-1975
Il Commissario del Governo ha apposto il visto il 10-1-1976
Il Presidente  della Giunta  Regionale promulga la seguente legge
regionale:

TITOLO I
RIORDINAMENTO DEGLI INTERVENTI

ARTICOLO 1
(Ambito della legge)

Le  norme   della  presente   legge   disciplinano   l'istruzione
professionale per  il lavoro  autonomo e  dipendente nei  settori
dell'agricoltura, dell'industria,  dell'artigianato, del turismo,
del commercio  e dei  servizi, cui  gli articoli  seguenti  fanno
riferimento   con    l'unica    denominazione    di    formazione
professionale.

La Regione  Toscana  attribuisce  alla  formazione  professionale
nell'agricoltura, per  il ruolo che questo settore deve assolvere
nell'economia regionale  e nazionale,  un'importanza  essenziale.
Analogo interesse  la Regione  Toscana  rivolge  alla  formazione
professionale nell'artigianato.

Resta esclusa dalla disciplina della presente legge, l'istruzione
professionale relativa  al  settore  delle  professioni  ed  arti
sanitarie ausiliarie e dell'assistenza sociale.

ARTICOLO 2
(Tipi di intervento)

Gli  interventi   nella  materia   di  cui  alla  presente  legge
consistono nell'istruzione, nel riconoscimento, nel finanziamento
di appositi corsi di formazione professionale e di iniziative che
contribuiscano a  rendere effettivo  il diritto  dei cittadini al
lavoro e alla loro elevazione culturale, professionale e civile.

Fra l'altro gli interventi di cui al precedente comma riguardano:

a) corsi di formazione professionale di cui al successivo art. 3;
b) corsi,  lezioni, esercitazioni  e attività  per la formazione
   permanente dei lavoratori di cui al successivo art. 6;
c) corsi  per mutilati e invalidi civili, per invalidi del lavoro
   e corsi  da svolgersi  negli istituti dipendenti dal Ministero
   di Grazia e Giustizia;
d) corsi  aziendali di riqualificazione di cui al successivo art.
   8;
e) corsi  complementari per apprendisti di cui al successivo art.
   9;
f) corsi  di aggiornamento  del personale insegnante dei corsi di
   formazione professionale;
g) corsi  per la  formazione del  personale  addetto  ai  servizi
   culturali e alle comunità educative;
h) corsi  di aggiornamento  e di perfezionamento per il personale
   addetto all'attività  e ai  servizi  degli  enti  locali  con
   l'esclusione  degli   operatori  del  settore  dell'assistenza
   sociale;
i) ogni  altro  corso    o    iniziativa  volti  alla  formazione
   professionale  non   considerati  nelle   lettere  precedenti,
   purchè  rientranti   nelle  finalità   di  cui  al  presente
   articolo.

ARTICOLO 3
(Corsi normali di formazione professionale)

I  corsi  normali  di  formazione  professionale  possono  essere
triennali, biennali ed annuali.

Attraverso  i   corsi  triennali   si  provvede  alla  formazione
professionale degli  allievi che  abbiano  adempiuto  all'obbligo
scolastico od  abbiano compiuto  il quindicesimo  anno di  età e
comunque non siano, di norma, d'età superiore ai diciotto anni.

Il  ciclo  triennale  si  divide  in  un  corso  propedeutico  di
orientamento culturale  e professionale, in un corso annuale più
specificatamente  professionale   ed  in   un  corso  annuale  di
qualificazione.

Nel ciclo  triennale di  cui ai  due commi  precedenti  il  primo
biennio   dovrà    consolidare   la   formazione   dell'allievo,
completarla e  svilupparla in  relazione alle  esigenze  del  suo
inserimento  sociale  ed  orientamento  professionale:  il  corso
annuale  di   qualificazione  dovrà   fornire  all'allievo   una
preparazione  professionale   attraverso   attività   didattiche
specifiche  sugli  aspetti  tecnico  -  scientifici  del  settore
produttivo  e  far  raggiungere  una  qualificazione  polivalente
all'interno del settore stesso.

Attraverso i  corsi biennali  ed annuali si provvede ad impartire
l'insegnamento   teorico    e   pratico    necessario   per    la
qualificazione, la  riqualificazione di  coloro che  abbiano già
compiuto il  diciottesimo anno  di età, o siano già in possesso
di una qualifica.

In casi  particolari, giustificati in relazione alla preparazione
ed alle  precedenti esperienze  di lavoro,  ai  corsi  annuali  e
biennali potranno  essere ammessi  anche allievi di età compresa
tra i quindici ed i diciotto anni.

Durante lo  svolgimento dei  corsi di formazione professionale di
cui al  presente articolo,  sarà favorito, con opportuni accordi
con la  scuola statale  e adeguate  provvidenze, il conseguimento
della licenza  di scuola  media da  parte degli  allievi che  non
hanno compiuto la scuola dell'obbligo.

ARTICOLO 4
(Riconoscimento dei corsi e loro vigilanza)

Possono essere  riconosciuti quei corsi che siano svolti a cura e
per iniziativa  di soggetti  diversi dagli enti delegati ai sensi
della presente  legge, che  diano adeguata  garanzia di idoneità
organizzativa e  di congruità  dei mezzi  da  impegnare  per  lo
svolgimento dei programmi di cui all'art. 10.

Il riconoscimento  è concesso su domanda di chi intende svolgere
i corsi,  corredata da  una relazione illustrativa che specifichi
il luogo in cui i corsi saranno tenuti, i locali, gli arredi e le
attrezzature che  saranno impiegate,  il  piano  finanziario,  il
numero e  la qualifica degli insegnanti, il numero di allievi che
si prevede di accogliere ed il programma che sarà svolto.

Il riconoscimento è concesso dopo che siano state eseguite tutte
le verifiche, comprese quelle ispettive, necessarie per accertare
la sussistenza dei requisiti.

I corsi  riconosciuti sono  sottoposti a  vigilanza  didattica  e
amministrativa.

Il riconoscimento può essere revocato qualora venga meno uno dei
requisiti richiesti,  o risulti  da specifici fatti e circostanze
che le attività didattiche non sono adeguate per il programma da
svolgere.

ARTICOLO 5
(Finanziamenti dei corsi riconosciuti e loro vigilanza)

I corsi  riconosciuti possono  essere finanziati,  interamente  o
parzialmente, quando  non sia  possibile  istituirne  e  gestirne
direttamente di analoghi ai sensi dell'art. 3.

Il finanziamento viene concesso su domanda di chi ha richiesto il
riconoscimento del  corso. Nella  domanda deve essere indicata la
misura del finanziamento richiesto.

La domanda  di finanziamento  deve  essere  accompagnata  da  una
relazione che  specifichi  il  piano  finanziario  allegato  alla
domanda di  riconoscimento di cui al precedente art. 4, indicando
il rapporto  intercorrente tra  il finanziamento  richiesto e  le
altre eventuali fonti di finanziamento del corso.

I corsi  finanziati interamente o parzialmente ai sensi dei commi
precedenti sono  sottoposti a  vigilanza da  parte della  Regione
attraverso  ispezioni   almeno  semestrali   per  verificare   la
regolarità amministrativa  e contabile  della loro  gestione  in
relazione alla prevista destinazione dei finanziamenti.

I soggetti  a favore  dei quali è stato erogato il finanziamento
debbono presentare il rendiconto della gestione relativa ai corsi
finanziati entro  e non  oltre il  novantesimo giorno dal termine
dei corsi compresi in ciascun piano annuale.

La mancata  presentazione dei  rendiconti di  cui  al  precedente
comma comporta  la sospensione  dell'erogazione dei finanziamenti
per i corsi dell'esercizio successivo.

ARTICOLO 6
(Interventi per la formazione permanente dei lavoratori)

Al fine  di assicurare  la formazione  permanente dei  lavoratori
sono promossi,  istituiti, o  finanziati  corsi  brevi,  lezioni,
esercitazioni, nonchè  ogni altra  attività utile  al  fine  di
provvedere al  continuo aggiornamento e sviluppo delle conoscenze
e della preparazione dei lavori.

ARTICOLO 7
(Corsi per  mutilati e invalidi civili, per invalidi del lavoro e
corsi da  svolgersi negli  istituti dipendenti  del Ministero  di
Grazia e Giustizia)

I corsi  per mutilati ed invalidi civili, per invalidi del lavoro
ed  i  corsi  di  formazione  professionale  da  svolgersi  negli
istituti e  servizi dipendenti  dalla  Direzione  Generale  degli
istituti  di  prevenzione  e  pena  del  Ministero  di  Grazia  e
Giustizia, sono  disciplinati dalle norme della presente legge in
quanto applicabili.

ARTICOLO 8
(Norme integrative per i corsi aziendali di riqualificazione)

I corsi  aziendali di  riqualificazione sono  autorizzati secondo
quanto disposto  dall'art. 4,  commi secondo  e  seguenti,  della
presente legge.

ARTICOLO 9
(Norme integrative per i corsi complementari per apprendisti)

I corsi  complementari per  apprendisti di  cui agli  artt. 16  e
seguenti della  legge 19-1-1955, n. 25, modificata dalla legge 8-
7-1956, n.  706, possono essere riconosciuti, ovvero direttamente
istituiti gestiti, ai sensi della presente legge.

All'istituzione e  alla gestione  diretta si provvede nei casi in
cui i  corsi riconosciuti  non siano  sufficienti in relazione al
numero  degli   apprendisti  tenuti   a   frequentare   i   corsi
complementari.

Detti corsi restano disciplinati dalle norme attualmente vigenti.

ARTICOLO 10
(Programmi didattici)

I corsi  di cui all'art. 2 dovranno svolgersi secondo i programmi
didattici stabiliti con regolamento del Consiglio regionale.

Tali programmi  saranno predisposti  in modo  da tendere  ad  una
formazione  completa,  nel  rispetto  delle  convinzioni  morali,
religiose e politiche degli allievi.

Fino a  quando non  siano stabiliti  nuovi programmi,  i corsi si
svolgeranno  secondo   i  programmi  applicati  sino  al  momento
dell'entrata in vigore della presente legge.

ARTICOLO 11
(Prove finali commissioni d'esame)

Al termine dei corsi di cui ai precedenti artt. 3, 4, 5, 7, 8 gli
allievi  sostengono   un  esame   finale  davanti  a  commissioni
nominative dai  rispettivi enti delegati. Ciascuna commissione è
composta da:

- un rappresentante della Regione, che la presiede;
- un  rappresentante dell'ente  delegato ai  sensi  dell'art.  16
  della presente legge nel cui territorio si è svolto il corso;
- tre  insegnanti, scelti  fra gli  insegnanti del  corso,  e  un
  rappresentante dell'ente che ne ha curato lo svolgimento quando
  si tratti  di corsi  riconosciuti o  finanziati ai  sensi degli
  artt. 4 e 5;
-  un   esperto  designato  congiuntamente  dalle  confederazioni
  sindacali dei lavoratori maggiormente rappresentative;  in caso
  di corsi  rivolti prevalentemente  a  lavoratori  autonomi,  in
  aggiunta all'esperto  indicato dalle  confederazioni sindacali,
  verrà designato  un altro  esperto da parte delle associazioni
  sindacali dei lavoratori autonomi maggiormente rappresentative;
- un  rappresentante designato  dalle associazioni  dei datori di
  lavoro del  settore produttivo al quale appartiene la qualifica
  conferita al termine del corso.

Le commissioni  saranno  integrate  dai  membri  designati  dallo
Stato.

Ai componenti  della commissione  spettano gli  emolumenti di cui
all'art. 15.

Con  apposito   regolamento  del   Consiglio  regionale   saranno
stabilite le  prove d'esame  e le modalità del loro svolgimento,
le modalità  di designazione ed i requisiti degli esaminatori di
cui al  comma primo,  nonchè le  caratteristiche  dell'attestato
finale e  le modalità  del  suo  rilascio,  tenuto  conto  delle
esigenze di  coordinamento con l'esercizio delle competenze dello
Stato ai sensi dell'art. 7, lettera a), del
DPR 15-1-1972, n. 10.

ARTICOLO 12
(Gratuità dei  corsi, provvidenze  per il  diritto allo  studio,
assistenza)

I corsi di formazione professionale sono gratuiti.

Al fine  di garantire  il diritto  allo studio a favore di coloro
che frequentano  corsi di formazione di base diurni con attività
non inferiore  alle 30 ore settimanali, sono istituiti i seguenti
interventi:

a) presalario di L. 18.000 mensili;
b) trasporto  gratuito dal  luogo di residenza abituale alla sede
   del  corso,   anche  sotto   forma  di  rimborso  delle  spese
   sostenute;
c) assegno  di residenza  di L.  30.000 mensili,  per  tutti  gli
   allievi che, per carenza di mezzi di trasporto pubblico, siano
   impossibilitati a  raggiungere giornalmente  la sede del corso
   dal luogo della loro residenza abituale;
d) mensa giornaliera gratuita.

Per coloro  che frequentano  corsi previsti dalla presente legge,
ma non  rientranti nel  tipo di corso di cui al comma precedente,
può essere previsto l'intervento di cui al punto b).

Agli allievi  è assicurata  l'assistenza di  un servizio psico -
sociale e  di orientamento;   all'inizio dei corsi sarà altresì
loro assicurata  la possibilità di sottoporsi ad un accertamento
medico - diagnostico sul loro stato fisico.

Con legge  regionale  potrà  essere    variato  l'importo  delle
provvidenze di  cui alle  lettere a)  e c)  del secondo comma del
presente articolo.

ARTICOLO 13
(Soppressione dei Consorzi provinciali per l'istruzione tecnica)

I Corsi  provinciali per l'istruzione tecnica di cui al RDL 26-9-
1935,  n.  1946,  convertito  in  legge  2-1-1936,  n.  82,  sono
soppressi con  effetto dal 120mo giorno successivo all'entrata in
vigore della presente legge.

Entro 30  giorni dall'entrata  in vigore  della presente legge il
presidente  della  Giunta  regionale  nomina  un  commissario  di
ciascun consorzio.  Al commissario  è affidata anche l'ordinaria
amministrazione del  consorzio fino  al suo scioglimento, nonchè
il compito  di redigere  lo stato  di consistenza  dei beni ed il
bilancio di  chiusura alla data di scadenza del termine di cui al
primo comma. Alla stessa data la Regione succede nella proprietà
dei beni  mobili e  immobili dei  consorzi e  nella  titolarietà
degli altri rapporti attivi e passivi.

Il personale dipendente dai Consorzi provinciali per l'istruzione
tecnica, che  lo richieda  entro 30 giorni dall'entrata in vigore
della presente  legge, viene  trasferito  alla  Regione  e  sarà
inquadrato nel ruolo del personale regionale ai sensi degli artt.
97 e  segg. della  legge regionale  6-9-1973, n.  54. Il suddetto
personale sarà  di norma  comandato, con  priorità rispetto  ad
altro personale,  presso le  Province ai sensi dell'art. 30 della
stessa legge.

Gli atti  della  liquidazione  sono  sottoposti  all'approvazione
della Giunta regionale.

Le spese  di liquidazione  e le  eventuali passività  graveranno
sulla Regione.

ARTICOLO 14
(Commissione   consultiva    regionale    per    la    formazione
professionale)

E'  istituita   la  Commissione   regionale  per   la  formazione
professionale con  il compito  di fornire  al Consiglio  ed  alla
Giunta regionale pareri su:

a) il piano per la formazione professionale di cui all'art. 27;
b) gli obiettivi dei programmi didattici;
c) ogni  altra questione  sottoposta al suo esame dal Consiglio e
   dalla Giunta regionale.

ARTICOLO 15
(Composizione  e   nomina  della  Commissione  regionale  per  la
formazione professionale)

La Commissione  regionale  per  la  formazione  professionale  è
nominata dal Presidente della Giunta regionale ed è composta da:

a) un membro della Giunta regionale, che la presiede;
b) tre  esperti  del    settore  della  formazione  professionale
   designati dal  Consiglio regionale,  con voto  limitato a  due
   nomi;
c) tre rappresentanti per ciascuna delle confederazioni sindacali
   maggiormente rappresentative;
d) due  rappresentanti per  i datori  di  lavoro,  ovvero  per  i
   lavoratori  autonomi,   per  ciascuno  dei  seguenti  settori:
   agricoltura,  industria,  artigianato,  turismo,  commercio  e
   servizi, designati  in accordo  tra le  varie associazioni  di
   settore;
e) il direttore dell'Ufficio regionale del lavoro e della massima
   occupazione;
f) un  rappresentante di ciascuno degli enti di cui al successivo
   art. 16;
g) il Sovrintendente scolastico regionale.

Ai componenti  della Commissione  è attribuita un'indennità per
ogni giornata  di seduta,  fino ad  un massimo  di  n.  6  sedute
all'anno, nella misura di Lire 10.000.

Le indennità indicate nel precedente comma si intendono al lordo
delle ritenute  fiscali e  la loro  corresponsione decorre  dalla
prima seduta  alla quale  ciascun componente  la  commissione  ha
partecipato.

Alla liquidazione  delle indennità  provvede  periodicamente  la
Giunta regionale  sulla base  dei prospetti  riepilogativi  delle
presenze sottoscritte  dal  Presidente  e  dal  Segretario  della
Commissione.

Ai componenti  che risiedono in un Comune diverso da quello della
commissione regionale  per la formazione professionale, quando si
rechino alla  seduta della  Commissione,  spetta  un  trattamento
economico di  trasferta di  L. 15.000  per ogni  24 ore e, per le
trasferte di  durata inferiore,  di 1-24  della diaria intera per
ogni ora.

Ai componenti  di cui al comma precedente è altresì corrisposto
un rimborso  delle spese  di viaggio nella misura di L. 40 a Km.,
calcolando la  distanza ferroviaria  dal Comune  di  residenza  a
quello dove  ha sede  la commissione  regionale per la formazione
professionale.

Ai componenti  della Commissione  che per  ragioni di  ufficio si
recano fuori della sede presso la quale sono nominati, compete il
trattamento di  missione, secondo  le norme della legge regionale
31-1-1972, n. 3.

La  missione   deve  essere   autorizzata  dal  Presidente  della
Commissione regionale per la formazione professionale.

Per i  membri della Commissione che siano consiglieri regionali o
dipendenti dalla  Regione o  dallo Stato,  si provvede  ai sensi,
rispettivamente, della  LR 4-2-72,  n. 4, della LR 6-9-73, n. 54,
del DPR 30-6-72, n. 734.

Le funzioni  di segreteria saranno svolte dagli uffici regionali,
secondo quanto verrà stabilito dalla Giunta regionale.

TITOLO II
DELEGA DELLE FUNZIONI

ARTICOLO 16
(Delegata alle  Province delle  funzioni in materia di formazione
professionale)

Sono delegate  alle Province  le funzioni di cui agli artt. 2, 3,
4, 5, 6, 7, 8, 9, 11 escluso quanto previsto dall'ultimo comma, e
12, escluso quanto previsto dall'ultimo comma.

Gli  enti   delegati  possono   avvalersi,  per   l'attività  di
formazione professionale,  delle sedi  e delle attrezzature degli
Istituti  Professionale   di  Stato   provvedendo  all'occorrente
finanziamento.

ARTICOLO 17
(Consorzi tra Comuni, Province e Comunità Montane)

Per l'esercizio delle funzioni delegate ai sensi dell'art. 16, le
Province hanno facoltà di unirsi in consorzi tra di loro e con i
Comuni e  con le  Comunità montane  ai sensi  degli artt.  156 e
segg. del RD 3-3-1934, n. 383 e successive modificazioni.

Le Province  che si  consorziano secondo  gli ambiti territoriali
corrispondenti ai  distretti scolastici  di cui  alla legge 30-7-
1973, n.  477 ricevono all'atto della costituzione del consorzio,
un  incentivo   finanziario  nella   misura  del   10  per  cento
dell'ammontare del finanziamento per le funzioni delegate da esse
attribuite al consorzio medesimo.

Qualora  il   consorzio  non   si  realizzi  secondo  gli  ambiti
territoriali di  cui al  comma precedente,  le Province  ricevono
l'incentivo  finanziario   quando   l'ambito   territoriale   del
consorzio sia comunque ritenuto adeguato dal Consiglio regionale.

A partire  dall'inizio dell'anno  finanziario successivo a quello
della sua  costituzione, il  consorzio subentra  nel rapporto  di
delega con la Regione a tutti gli effetti previsti dalla presente
legge.

Le somme  stanziate ai   sensi  del secondo  comma  del  presente
articolo,  ed   eventualmente  non   impegnate,  possono   essere
utilizzate nei successivi esercizi.

ARTICOLO 18
(Partecipazione alle spese di funzionamento dei consorzi)

Il concorso  dei comuni, delle Province e delle Comunità Montane
nelle spese  consortili è  fissato nello  statuto del  consorzio
tenendo conto di ogni elemento utile a determinare l'interesse di
ciascuno di essi.

Nell'attribuzione  dei  fondi  al  consorzio  gli  enti  delegati
dovranno  specificare   quale  parte   di   essi   provenga   dai
finanziamenti ad essi spettanti ai sensi della presente legge.

ARTICOLO 19
(Indirizzi generali per l'esercizio delle funzioni delegate)

Le  Province  esercitano  le  funzioni  loro  delegate  ai  sensi
dell'art. 16 secondo i seguenti indirizzi:

a) le Province stabiliranno gli opportuni contatti con i Comuni e
   le Comunità  Montane ai  fini della costituzione dei consorzi
   previsti dall'art. 17 della presente legge;
b) gli  interventi dovranno  avere carattere  unitario e  saranno
   attuati al  fine di  promuovere lo sviluppo della personalità
   degli allievi  per  far  loro  conseguire  una  qualificazione
   adeguata  al   lavoro  che  essi  intendono  svolgere  ed  una
   formazione  atta   ad  agevolarne  l'autonomia,  la  mobilità
   professionale e  la migliore  partecipazione alla vita sociale
   anche all'interno dell'ambiente di lavoro;
c) gli  interventi saranno  inoltre attuati in modo da permettere
   ai lavoratori di migliorare la propria preparazione al fine di
   acquisire nuove conoscenze e qualificazioni che ne integrino o
   diversifichino le  capacità ed agevolino lo svolgimento delle
   loro attività in maniera più efficace ed autonoma possibile;
d) gli  interventi saranno  altresì attuati in modo da orientare
   la formazione  dei lavoratori  verso i settori suscettibili di
   sviluppo  e   preparare  un   adeguato  numero  di  lavoratori
   qualificati in  relazione  agli  obiettivi  determinati  dalla
   programmazione regionale ed alle esigenze locali;
e) gli  enti   delegati,  nell'attuazione  degli  interventi,  si
   avvalgono  di  commissioni  consultive  rappresentative  delle
   organizzazioni dei  lavoratori,  dei  datori  di  lavoro,  dei
   lavoratori autonomi,  degli enti  locali, dell'amministrazione
   scolastica statale, degli enti terzi gestori di iniziative nel
   campo della formazione professionale.

Possono essere  chiamati a  far  parte  delle  commissioni  anche
esperti.

Le commissioni consultive:

- propongono  il piano per la formazione professionale secondo le
  esigenze di  sviluppo in coerenza con le linee di piano fissate
  dal Consiglio regionale;
- espongono  pareri circa  le proposte  di  riconoscimento  e  di
  finanziamento dei  corsi di cui agli artt. 4 e 5 della presente
  legge;
- formulano  proposte circa i programmi didattici di cui all'art.
  10, tenendo  conto delle  caratteristiche economiche  e sociali
  del territorio;
- forniscono  ogni  collaborazione  alla  commissione  consultiva
  regionale di cui all'art. 14 della presente legge.

ARTICOLO 20
(Indirizzi integrativi  per l'istituzione e la gestione dei corsi
di formazione professionale)

Le funzioni  relative all'istituzione  ed alla gestione dei corsi
di formazione professionale di cui all'art. 3, sono esercitate in
particolare secondo i seguenti indirizzi:

a) i  corsi saranno  normalmente svolti  attraverso una struttura
   stabilmente destinata ad attività di formazione professionale
   nella cui  gestione sarà  garantita la  partecipazione  degli
   allievi,    dei     genitori,    del     personale     addetto
   all'organizzazione  ed   alla  gestione   dei   corsi,   delle
   organizzazioni   dei   lavoratori   dipendenti   ed   autonomi
   maggiormente rappresentative  e del  Comune nel cui territorio
   ha sede il corso.
   Nei corsi  prevalentemente  frequentati  da  allievi  di  età
   superiore ai  18 anni dovranno essere create forme di gestione
   tali  da   assicurare   agli   allievi   stessi   un'effettiva
   responsabilità nell'organizzazione  degli orari, dei metodi e
   dei mezzi;
b) le  sedi in cui si svolgeranno i corsi dovranno essere fornite
   di locali,  attrezzature ed  arredi idonei, tali da permettere
   un efficace  rapporto  didattico  tra  docenti  ed  allievi  e
   l'impiego   individuale,   o   per   piccoli   gruppi,   delle
   attrezzature medesime.  Dette attrezzature saranno distribuite
   sul territorio  regionale in  modo da  essere collegate con le
   aree alle cui attività economiche i corsi si indirizzano.
   I corsi  per l'agricoltura  saranno  organizzati  in  modo  da
   consentire la  frequenza  anche  a  coloro  che  risiedono  in
   località   isolate    o   in   piccoli   centri,   dislocando
   adeguatamente l'attività didattica, se del caso con frequenza
   periodica;
c) gli  insegnanti, in analogia a quanto previsto dalla normativa
   vigente nel  settore statale,  dovranno possedere il titolo di
   studio legale  nella rispettiva  materia di insegnamento e gli
   istruttori  tecnico   -   pratici   dovranno   possedere   una
   documentata  esperienza   tecnica  oltre   ad   una   adeguata
   preparazione culturale  generale e  pedagogica che li ponga in
   grado  di   seguire  tutta  l'attività  di  formazione  degli
   allievi;
d) gli  enti delegati  al fine di gestire direttamente i corsi di
   formazione professionale,  in modo che rispondano a criteri di
   flessibilità  in  rapporto  agli  interessi  stabiliti  dalla
   presente legge,  possono utilizzare,  in aggiunta al personale
   comandato ai  sensi dell'art.  26 - secondo comma -, personale
   di ruolo,  oppure assunto con incarico a tempo indeterminato o
   a termine,  personale dipendente  da enti  pubblici o  privati
   mediante stipulazione  di apposite  convenzioni, collaboratori
   esterni anche con un rapporto di prestazione professionale;
e) nel  corso delle attività formative si provvederà ad attuare
   un diretto  collegamento con  la  realtà  degli  ambienti  di
   lavoro;
f) nella  gestione dei  corsi dovrà essere garantito uno stretto
   coordinamento  tra   le  esigenze   dell'insegnamento  e   gli
   adempimenti  amministrativi,  assicurando  in  particolare  la
   rapidità  della   fornitura  dei   mezzi  necessari  e  della
   manutenzione delle attrezzature, prevedendo a tale scopo anche
   adeguate forme di autonomia amministrativa.

ARTICOLO 21
(Indirizzi  integrativi   per  il  riconoscimento  dei  corsi  di
formazione professionale)

Le funzioni relative al riconoscimento dei corsi ed alla relativa
vigilanza di  cui  all'art.  4  sono  esercitate  in  particolare
secondo i seguenti indirizzi:

a) il  riconoscimento sarà concesso in maniera da incoraggiare i
   corsi che  rispondano agli obiettivi ed alle linee di sviluppo
   indicate nella programmazione regionale;
b) nel concedere il riconoscimento e nell'esercitare la vigilanza
   didattica  e  amministrativa,  l'idoneità  organizzativa  dei
   corsi sarà  valutata secondo  l'indirizzo di cui alle lettere
   b)  e  c)  dell'articolo  precedente  e  tenendo  conto  delle
   necessità  che  i  corsi  si  svolgano  attraverso  strutture
   destinate   stabilmente    ad    attività    di    formazione
   professionale;
c) l'ente  delegato nell'esercizio  della vigilanza  didattica  e
   amministrativa si  avvale delle  proposte delle commissioni di
   cui all'art. 19 lettera e).

ARTICOLO 22
(Indirizzi   integrativi   per   il   finanziamento   dei   corsi
riconosciuti e relativa vigilanza)

Le funzioni  relative al  finanziamento dei corsi riconosciuti ed
alla relativa  vigilanza di  cui all'art.  5 sono  esercitate  in
particolare secondo i seguenti indirizzi:

a) i  finanziamenti saranno  concessi  a  favore  dei  corsi  che
   corrispondono alle  previsioni programmatiche della Regione e,
   tra i  suddetti corsi,  dando la precedenza a favore di quelli
   che  perseguono   gli  obiettivi   prioritari  indicati  nella
   deliberazione del  Consiglio regionale,  di cui  al successivo
   art. 28;
b) i  finanziamenti saranno  concessi  con  precedenza  ai  corsi
   gestiti da  organizzazioni sindacali  o altre  associazioni di
   lavoratori;
c) la  verifica   dei   piani    finanziari,      la    vigilanza
   sull'amministrazione di  cui al  quarto comma dell'art. 5 e la
   verifica dei  rendiconti e  degli  altri  documenti,  dovranno
   accertare la  corrispondenza  tra  i  piani  finanziari  e  la
   destinazione dei finanziamenti alle previsioni, evidenziare le
   eventuali discordanze,  nonchè i rapporti tra i finanziamenti
   regionali e  gli altri  finanziamenti di  cui eventualmente si
   avvantaggiano i corsi.

ARTICOLO 23
(Indirizzi  integrativi   per  la   formazione   permanente   dei
lavoratori)

Le funzioni  relative alle attività per la formazione permanente
dei lavoratori, di cui all'art. 6, sono esercitate in particolare
secondo i seguenti indirizzi:

a) le  attività di  formazione permanente  tenderanno a  rendere
   effettivo il  diritto di  tutti i  cittadini al  lavoro  ed  a
   permettere una  maggiore mobilità  dei lavoratori promuovendo
   l'aggiornamento,  la   qualificazione  e   lo  sviluppo  della
   preparazione professionale e culturale;
b) le attività di formazione permanente dovranno essere promosse
   e svolte  in  maniera  da  garantire  la  continuazione  e  lo
   sviluppo  della   formazione  dei  lavoratori  anche  dopo  il
   compimento dei corsi di cui all'art. 3 della presente legge;
c) le  attività di  formazione permanente dovranno essere svolte
   tramite l'organizzazione che provvede ai corsi di cui all'art.
   3 della presente legge.

ARTICOLO 24
(Indirizzi integrativi  in  materia  di  corsi  per  mutilati  ed
invalidi  civili   e  del   lavoro  e   di  corsi   aziendali  di
riqualificazione)

All'esercizio delle  funzioni relative  ai corsi  per mutilati ed
invalidi civili  ed invalidi  del lavoro  e ai corsi aziendali di
riqualificazione, di  cui agli  artt. 7  e 8,  si  applicano  gli
indirizzi di  cui agli artt. 20, 21 e 22, a seconda che si tratti
di corsi istituiti, riconosciuti o finanziati dalle Province.

Le  funzioni   relative  all'autorizzazione,  alla  vigilanza  ed
all'eventuale    finanziamento    dei    corsi    aziendali    di
riqualificazione saranno inoltre esercitate previa  consultazione
delle  rappresentanze   sindacali  dei  lavoratori  delle  unità
produttive  interessate,  e  comunque  delle  organizzazioni  dei
lavoratori maggiormente rappresentative.

Le funzioni  relative ai  corsi per mutilati ed invalidi civili e
per invalidi  del lavoro  saranno inoltre  esercitate in  modo da
garantire il collegamento di dette attività formative con quelle
degli altri corsi.

I corsi  per invalidi  e mutilati  dovranno essere  autorizzati o
istituiti solo nei casi di provata impossibilità di partecipare,
da parte  di quest'ultimi, ad un'adeguata attività di formazione
professionale attraverso i corsi normali.

ARTICOLO 25
(Indirizzi integrativi  in materia  di provvidenze per il diritto
allo studio)

Le Province  organizzeranno i  servizi di  cui all'art. 12, comma
secondo, lettere  b) e  d), comma  quarto e  quinto,  avvalendosi
anche di  organizzazioni già  esistenti, o  comunque  gestendoli
unitariamente con altri servizi analoghi.

ARTICOLO 26
(Cessazione delle  scuole regionali di istruzione professionale e
delle unità didattiche amministrative.

Trasferimento dei beni e comando del personale)

Il Consiglio  regionale,  con  deliberazione  adottata  entro  60
giorni dall'entrata  in vigore  della presente legge, dispone che
le scuole  regionali di  formazione  professionale  e  le  unità
didattiche  -  amministrative  cessino  la  propria  attività  a
partire dalla data indicata nella stessa deliberazione.

I dipendenti  della Regione  comunque in  servizio per almeno due
anni  formativi   presso  le   scuole  regionali   di  istruzione
professionale e  le unità  didattiche amministrative  al momento
della cessazione  delle attività,  saranno  di  norma  comandati
presso gli  enti delegati  ai  sensi  dell'art.  13  della  legge
regionale 30  aprile 1973,  n. 30  e  dell'art.  30  della  legge
regionale 6  settembre 1973,  n.  54  sullo  stato  giuridico  ed
economico del personale.

Ai sensi  dell'art. 13,  quinto comma,  legge regionale 30 aprile
1973,  n.  30,  i  beni  regionali  di  pertinenza  delle  scuole
regionali di  formazione professionale  e delle unità didattiche
amministrative, al momento della cessazione delle loro attività,
saranno assegnati  in uso  agli enti  delegati nel cui territorio
essi si trovano.

TITOLO III
MODALITA' DI FINANZIAMENTO

ARTICOLO 27
(Piano di  settore e  criteri di  ripartizione dei  fondi per  la
formazione professionale)

Il  Consiglio  regionale  previa  consultazione  degli  organismi
comprensoriali, ove  costituiti, approva  ogni 3  anni  e,  nella
prima applicazione  della presente  legge, entro 180 giorni dalla
sua entrata  in vigore,  un piano per la formazione professionale
nel quale sono stabiliti:

a) gli obiettivi generali della formazione professionale;
b) i  criteri per lo sviluppo delle attività, con riferimento ai
   diversi  settori   dell'economia  e   alle  diverse  zone  del
   territorio regionale.

ARTICOLO 28
(Presentazione  e   finanziamento  dei   progetti   organici   di
intervento)

Il Consiglio  regionale approva  il  piano  di  ripartizione  dei
finanziamenti sulla  base dei  progetti  organici  di  intervento
presentati alla  Regione dalle  Province e  dai Consorzi  di  cui
all'art. 17  della presente  legge e  redatti secondo i criteri e
nei termini stabiliti con deliberazione del Consiglio regionale.

I progetti organici di intervento di cui al precedente comma, ove
siano costituiti  gli organismi  comprensoriali, sono  redatti da
questi ultimi  sulla base  delle proposte  presentate dagli  enti
delegati.

Il Consiglio  regionale impartisce con la deliberazione di cui al
primo comma  le direttive di cui all'art. 65 dello Statuto con le
quali sono  indicati gli  obiettivi prioritari  da perseguire nel
quadro del piano di cui al precedente art. 27.

Le somme  eventualmente non  impegnate con  la deliberazione  del
Consiglio  regionale   di  cui  al  primo  comma  possono  essere
utilizzate nel  successivo esercizio con l'approvazione del piano
annuale ad esso relativo.

ARTICOLO 29
(Ripartizione dei finanziamenti)

L'erogazione dei finanziamenti previsti dal piano di ripartizione
di  cui  al  precedente  art.  28  è  disposta  annualmente  con
deliberazione della Giunta regionale.

ARTICOLO 30
(Rendiconto delle spese per le funzioni delegate)

Gli enti  delegati trasmettono  annualmente alla Giunta regionale
una  relazione,   con  allegati   i  prospetti   di  informazione
statistica che  saranno  richiesti  dalla  Giunta  medesima,  sui
risultati  raggiunti   nell'esercizio  delle  funzioni  delegate,
nonchè il  rendiconto delle  spese sostenute  compresi gli oneri
aggiuntivi di cui al successivo art. 32.

Le relazioni ed i prospetti allegati contengono altresì, al fine
di una  più organica informazione, i dati relativi alle funzioni
proprie degli enti delegati nella stessa materia.

Le somme  non impegnate  dagli enti  delegati sono computate, per
l'esercizio successivo,  in diminuzione  di quelle spettanti agli
stessi enti  e vengono  ridistribuite tra  gli altri  enti con il
piano annuale relativo al suddetto esercizio.

ARTICOLO 31
(Relazione annuale al Consiglio)

La Giunta presenta ogni anno, contestualmente all'esame, da parte
del Consiglio  regionale, della  deliberazione di  cui all'ultima
parte del  primo comma  del precedente  art.  28,  una  relazione
contenente   dati    informativi,    contabili    e    statistici
sull'esercizio  delle   funzioni  delegate,   nonchè  tutti  gli
elementi,  anche   relativi  alle  funzioni  proprie  degli  enti
delegati  nella   stessa  materia,   che  possano  consentire  al
Consiglio la più completa valutazione dei risultati raggiunti.

ARTICOLO 32
(Oneri finanziari aggiuntivi)

Gli oneri  finanziari aggiuntivi  di funzionamento  previsti  dal
sesto comma  dell'art. 13  della LR  30 aprile  1973, n. 30, sono
stabiliti in  una quota  pari al  10 per  cento del finanziamento
complessivo disposto  dalla presente  legge per l'esercizio delle
funzioni delegate.

Ai fini  della ripartizione  delle somme  di  cui  al  precedente
comma, gli  enti delegati  trasmettono alla  Giunta regionale  la
documentazione relativa  agli oneri  di funzionamento gravanti su
di essi per effetto della delega.

Nella documentazione  dovrà essere  indicata la disponibilità e
le  ulteriori   necessità  di  personale  comandato  e  di  beni
regionali.

La Giunta,  in base  alla suddetta  documentazione,  elabora  uno
schema  triennale  di  ripartizione  dei  mezzi  finanziari,  del
personale da  comandare e  dei beni  regionali da  assegnare agli
enti delegati  e lo  sottopone al  loro esame anche al fine degli
accordi sul  contingente del  personale di  cui al  terzo comma e
sull'ammontare degli  oneri finanziari  di  cui  al  sesto  comma
dell'art. 13 della legge regionale 30-4-1973, n. 30.

Il piano  è sottoposto  all'approvazione del  Consiglio e  viene
eseguito annualmente dalla Giunta regionale.

Ove dalla  documentazione di  cui al  secondo comma  del presente
articolo risultasse  necessario un adeguamento della quota di cui
al primo comma, si provvederà con apposita legge regionale.

ARTICOLO 33
(Oneri finanziari aggiuntivi. Comando di personale)

Ai fini  del  finanziamento  per  gli  oneri  aggiuntivi  di  cui
all'art.  32,   il  comando   di  ogni  unità  di  personale  è
considerata  equivalente   ad  una   somma  pari  al  trattamento
tabellare  annuale,  comprensiva  degli  oneri  previdenziali  ed
assicurativi di ciascun dipendente.

ARTICOLO 34
(Oneri finanziari aggiuntivi. Assegnazione dei beni)

Ai sensi  dell'art. 13  della legge  regionale 30 aprile 1973, n.
30, la  Regione assegna  in uso  agli enti  delegati propri  beni
patrimoniali mobili ed immobili.

I beni mobili potranno anche essere ceduti in proprietà.

Ai fini  della ripartizione  di cui  all'art. 32 il prezzo per la
cessione in proprietà e il corrispettivo annuale per la cessione
in uso  di ciascun  bene, verranno considerati equivalenti ad una
somma determinata  d'intesa tra  la  Giunta  regionale  e  l'ente
delegato con riferimento ai valori di mercato correnti.

ARTICOLO 35
(Modalità di applicazione della legge)

Le  norme  della  presente  legge  concernenti  la  delega  e  il
finanziamento delle funzioni hanno applicazione a decorrere dal 1
ottobre 1976.

ARTICOLO 36
(Imputazione della spesa per l'anno 1976)

Gli  oneri  derivanti  dall'applicazione  della  presente  legge,
ammontanti per l'anno 1976 a Lire 1 miliardo 800.000.000, saranno
così ripartiti:

per funzioni delegate                            L. 1.500.000.000
per oneri aggiuntivi di cui all'articolo 32      L.   150.000.000
per incentivi finanziari di cui all'articolo 17  L.   150.000.000

e faranno  carico ad  apposito capitolo  del bilancio per il 1976
così formulato:

Cap. .....
   Spese per  la  formazione  professionale  e
   delega delle  relative funzioni  agli  enti
   locali
   art. 10 - Oneri per le funzioni delegate    L.   1.500.000.000
   art. 20 - Oneri aggiuntivi (art. 32)        L.     150.000.000
   art. 30 - Incentivi finanziari (art. 17)    L.     150.000.000
                                               L.   1.800.000.000

La spesa  sarà finanziata  con la  riduzione  dei  capitoli  del
Bilancio 1976  corrispondenti a  quelli iscritti nel Bilancio per
l'anno 1975 per gli importi a fianco indicati:

Cap. 06700                                     L.     354.000.000
Cap. 06800                                     L.      37.000.000
Cap. 06900                                     L.      90.000.000
Cap. 07000                                     L.     612.000.000
Cap. 07100                                     L.     198.000.000
Cap. 07200                                     L.     135.000.000
Cap. 07300                                     L.      72.000.000
Cap. 07400                                     L.     205.000.000
Cap. 07500                                     L.      97.000.000
                                               L.   1.800.000.000

Le spese  derivanti dal  funzionamento delle commissioni previste
dagli artt.  11 e 14 faranno carico al capitolo del bilancio 1976
corrispondente al cap. 05600 del bilancio dell'anno in corso.

ARTICOLO 37
(Imputazione delle spese per l'anno 1977 e seguenti)

Gli  oneri  derivanti  dall'applicazione  della  presente  legge,
ammontanti per l'anno 1977 a Lire 5 miliardi 520.000.000, saranno
così ripartiti:

per l'esercizio delle funzioni delegate          L. 4.600.000.000
per gli oneri aggiuntivi di cui all'articolo 32  L.   460.000.000
per gli incentivi finanziari di cui all'art. 17  L.   460.000.000

e saranno  iscritti nel  Bilancio 1977 al corrispondente capitolo
del Bilancio 1976, istituito ai sensi dell'art. 36 della presente
legge.

La maggiore spesa di L. 3.720.000.000 sarà finanziata:

a) per L. 3.298.000.000 con la soppressione nel bilancio 1977 dei
   capitoli iscritti  nel bilancio  1976 la  cui previsione sarà
   pari  ai  corrispondenti  capitoli  del  bilancio  1975  nelle
   risultanze che di seguito si trascrivono:

   Cap. 06700                                  L.     486.000.000
   Cap. 06800                                  L.      68.000.000
   Cap. 06900                                  L.     305.000.000
   Cap. 07000                                  L.   1.088.000.000
   Cap. 07100                                  L.     352.000.000
   Cap. 07200                                  L.     242.000.000
   Cap. 07300                                  L.     128.000.000
   Cap. 07400                                  L.     365.000.000
   Cap. 07500                                  L.     173.000.000
   Cap. 07650                                  L.      91.000.000

b) per  L. 422.000.000  con la  riduzione nel  bilancio 1977  dei
   capitoli iscritti nel bilancio 1976 corrispondenti ai seguenti
   capitoli del bilancio 1975:

Cap. 02500                                     L.     100.000.000
Cap. 03000                                     L.     322.000.000

Le spese  derivanti dal  funzionamento delle commissioni previste
dagli artt. 11 e 14 faranno carico al corrispondente capitolo del
relativo bilancio.

Gli oneri derivanti dalla presente legge per gli anni successivi,
nell'importo  previsto  al  primo  comma  del  presente  articolo
faranno carico ai corrispondenti capitoli dei relativi bilanci.

ARTICOLO 38
(Norma finale)

Cessa  di   avere  applicazione   tutta  la   normativa   statale
concernente gli  interventi in  materia di istruzione artigiana e
professionale disciplinati  dalla presente  legge,  ivi  compresa
quella contraria  o diversa in materia artigiana e professionale,
ad eccezione di quella espressamente richiamata.

Sono abrogate  tutte le  disposizioni in  materia  di  istruzione
artigiana e  professionale di cui alla legge regionale 31-5-1972,
n. 8 incompatibili con le norme della presente legge.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 17 gennaio 1975

La presente  legge è  stata approvata dal Consiglio Regionale il
9-12-1975 ed  è stata vistata dal Commissario del Governo il 10-
1-1976.



FORMAZIONE
ATTRIBUZIONI DELEGHE

