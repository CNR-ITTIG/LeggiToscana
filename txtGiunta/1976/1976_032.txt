Norme per  l'affidamento e  l'esecuzione delle  opere di edilizia
scolastica di  cui ai  programmi di  intervento  per  il  periodo
1975/1980.

Il Consiglio Regionale ha approvato il 25-5-1976
Il Commissario del Governo ha apposto il visto il 30-6-1976
Il Presidente  della Giunta  Regionale promulga la seguente legge
regionale:

ARTICOLO 1

L'affidamento e  la esecuzione  dei lavori concernenti l'edilizia
scolastica di cui ai programmi di intervento per il periodo 1975-
1980 sono disciplinati dalla presente legge.

ARTICOLO 2

Alla progettazione  ed alla  esecuzione  dei  lavori  di  cui  al
precedente articolo  provvedono gli  enti obbligati anche riuniti
in consorzio.

Nei casi previsti dalla legge 5 agosto 1975, n. 412 e nei modi ed
ai sensi  dell'articolo 5  della medesima,  gli enti  interessati
possono avvalersi  per la progettazione ed esecuzione delle opere
dell'istituto della concessione.

ARTICOLO 3

Gli  enti   obbligati,  anche  nel  caso  di  opere  affidate  in
concessione, devono  curare  che  i  progetti  esecutivi  vengano
redatti secondo  le indicazioni di cui all'articolo 1 della legge
5 agosto 1975, n. 412 e in osservanza delle norme tecniche di cui
all'articolo 9 della legge stessa.

ARTICOLO 4

Le spese  per  progettazione,  direzione  dei  lavori  e  per  il
collaudo delle  opere, che possono essere comprese nei progetti a
termini dell'articolo  2 della  legge 5  agosto 1975 n. 412, sono
determinate  in   base   alle   vigenti   tariffe   professionali
sull'ammontare dei  lavori e  delle espropriazioni risultanti dal
progetto.

Il  pagamento   dei  corrispettivi   dovuti  ai   tecnici  liberi
professionisti per  le prestazioni  di cui  al primo  comma sarà
disposto su  prestazione di  notule da  parte dei  professionisti
stessi.

I corrispettivi  suddetti saranno  fissati in  applicazione delle
tariffe professionali  per gli  ingegneri, architetti, geometri e
periti.

ARTICOLO 5

I progetti,  compresi quelli delle opere affidate in concessione,
sono approvati, ai sensi dell'articolo 2 della legge regionale 27
febbraio  1975,   n.  18   dagli  organi  competenti  degli  enti
obbligati,  mediante   deliberazione  che   deve   esplicitamente
attestare  l'avvenuto   rispetto  delle  norme  tecniche  di  cui
all'art. 9 della legge 5 agosto 1975 n. 412.

Copia della  menzionata deliberazione, appena divenuta esecutiva,
deve essere inviata alla giunta regionale.

La redazione  e l'approvazione  dei progetti  da parte degli enti
obbligati deve  avvenire entro il termine di mesi sei, decorrente
dalla data  di comunicazione  della inclusione  delle  opere  nel
programma deliberato dalla Regione.

Per giustificati motivi il termine suddetto può essere prorogato
dalla giunta regionale per una sola volta e per un massimo di tre
mesi.

ARTICOLO 6

Le perizie relative ai lavori di variante e suppletivi a progetto
nonchè  le   relative  eventuali   maggiori  spese,  nel  limite
dell'impegno totale assunto per l'esecuzione delle singole opere,
con l'utilizzazione  eventuale delle  somme  a  disposizione  per
imprevisti  e   delle  economie   derivanti  da  ribassi  d'asta,
semprechè  i  maggiori  lavori  non  alterino  la  natura  e  la
destinazione dell'opera,  sono approvate  dai  competenti  organi
degli enti interessati.

Ove, per giustificati motivi si rendono necessarie maggiori spese
che superino  le previsioni di programma, le perizie suppletive e
di variante  sono approvate  dalla giunta regionale che provvede,
altresì,   all'integrazione   del   finanziamento   nei   limiti
consentiti dal  consiglio regionale  in sede  di approvazione dei
programmi di cui all'articolo 1.

ARTICOLO 7

L'approvazione dei  progetti di  cui ai  precedenti  articoli  ha
valore di  dichiarazione di  pubblica  utilità  delle  opere  da
eseguirsi, nonchè  di urgenza  ed indifferibilità  dei relativi
lavori, purchè  le aree necessarie per la esecuzione delle opere
stesse  siano   state  prescelte   secondo  le  previsioni  degli
strumenti urbanistici  approvati  o  adottati  oppure  sia  stata
adottata la  deliberazione comunale  che costituisce  variante ai
predetti strumenti  urbanistici, di  cui al comma 4 dell'articolo
10 della legge 5 agosto 1975 n. 412.

Nel caso  di comuni sprovvisti di ogni strumento urbanistico deve
essere stato  emesso, agli  effetti di  quanto stabilito al primo
comma, il  formale provvedimento  di vincolo  delle aree da parte
del presidente  della giunta  regionale  previsto  dal  penultimo
comma del citato articolo 10 della legge n. 412 del 1975.

ARTICOLO 8

Per l'acquisizione  delle aree di cui al precedente articolo, gli
enti competenti  devono promuovere la procedura per l'occupazione
d'urgenza, entro il termine massimo di un mese dal momento in cui
sono divenute  esecutive le  deliberazioni  di  approvazione  dei
progetti delle opere.

ARTICOLO 9

Gli  enti   obbligati  esercitano,   per  le   opere  di  propria
competenza, le  funzioni amministrative relative all'accesso agli
immobili  da   espropriare  per   la  redazione  degli  stati  di
consistenza,  l'esecuzione   delle  misurazioni  e  dei  rilievi,
nonchè all'occupazione  temporanea  di  urgenza  degli  immobili
predetti.

Alla comunicazione di cui all'ultimo comma dell'articolo 11 della
legge 22  ottobre 1971,  n.  865,  provvede  direttamente  l'ente
espropriante con le modalità previste per la notificazione degli
atti processuali civili.

ARTICOLO 10

All'appalto delle  opere gli  enti interessati  devono provvedere
entro quaranta giorni dal momento in cui è divenuta esecutiva la
deliberazione di approvazione dei relativi progetti.

ARTICOLO 11

Agli appalti  delle opere  può procedersi  con il  sistema della
trattativa privata,  quando  ricorrano  le  speciali  circostanze
previste dalla legislazione statale.

Al di  fuori di  tali casi di cui al comma precedente, si procede
all'appalto con  il sistema  della licitazione  privata che sarà
valida anche nel caso di una sola offerta.

Le gare  di licitazione  privata andate  deserte  possono  essere
rinnovate anche  con  ammissione  di  offerte  in  aumento  senza
l'obbligo di preventiva pubblicazione.

L'aumento dovrà,  comunque, essere  mantenuto  entro  il  limite
massimo fissato preventivamente con scheda segreta.

Se la  gara in aumento va deserta, si può esperire la trattativa
privata.

Nei  casi  predetti  di  gare  in  aumento  o  di  affidamento  a
trattativa privata,  se la maggiore spesa non trova copertura nel
finanziamento accordato,  l'appalto dei  lavori  è  soggetto  ad
approvazione della  giunta regionale  che provvede, altresì', ad
integrare il  finanziamento  stesso  nei  limiti  consentiti  dal
consiglio regionale  in sede di approvazione dei programmi di cui
all'articolo 1.

All'esecuzione  delle   opere  gli   enti   interessati   possono
provvedere anche con il sistema delle economie in amministrazione
diretta.

Nel caso  di  appalto  concorso  il  giudizio  della  commissione
costituita ai  sensi dell'articolo  4 del RDL 8 febbraio 1923, n.
422 e  successive modificazioni,  sostituisce ogni altro parere o
controllo.

Le modalità  dell'appalto o  della esecuzione  vengono stabilite
dai competenti organi degli enti interessati.

ARTICOLO 12

Possono essere  ammessi  appalti  anche  con  gruppi  di  imprese
purchè l'impresa  capo -  gruppo sia iscritta all'albo nazionale
dei costruttori  per le categorie e gli importi corrispondenti ai
lavori da appaltare.

Dette  imprese   devono  presentare   alla  stazione  appaltante,
unitamente all'offerta:

a) una  lista dei  membri del  gruppo, con  la  designazione  del
   procuratore o mandatario;
b) l'impegno  sottoscritto da  ciascun associato e concernente il
   riconoscimento che il procuratore rappresenta ciascuna impresa
   verso il  committente allo  scopo di presentare l'offerta e di
   procedere a  tutte le  operazioni susseguenti  alla  eventuale
   aggiudicazione fino al collaudo compreso;
c) l'autorizzazione  al  procuratore  a  riscuotere  con  effetto
   illimitato per ciascuno dei membri;
d) l'assunzione  della responsabilità solidale dell'impresa capo
   - gruppo per l'intera opera e della responsabilità di ciascun
   membro  per  esecuzione  della  parte  dei  lavori  che  nella
   presentazione dell'offerta risulta di sua pertinenza.

ARTICOLO 13

La  consegna   dei   lavori   può   essere   disposta   all'atto
dell'approvazione  dell'aggiudicazione  da  parte  di  competenti
organi della stazione appaltante.

ARTICOLO 14

I lavori  devono essere  attuati nei  termini contrattuali, salvo
sospensioni e proroghe che potranno essere accordate per cause di
forza maggiore  e per  un periodo  di tempo che nel complesso non
superi i sei mesi.

ARTICOLO 15

Al fine  di accelerare  la esecuzione  dei  programmi  la  giunta
regionale è  autorizzata ad effettuare anticipazioni delle somme
eventualmente necessarie a favore degli enti interessati.

Le anticipazioni predette graveranno sull'apposito capitolo dello
stato di previsione della spesa del bilancio regionale, che trova
copertura ai  sensi dell'articolo 6 della legge 5 agosto 1975, n.
412.

I pagamenti,  a qualsiasi  titolo, riguardanti  l'attuazione  dei
suddetti  programmi   saranno  disposti  con  provvedimento  "del
Presidente" della  giunta regionale  o di  altro componente della
giunta stessa all'uopo delegato.

ARTICOLO 16

Per le  opere  che  comportino  nel  loro  complesso  definitivo,
secondo le risultanze del conto finale, una spesa non eccedente i
50 milioni  di lire,  si può  prescindere dall'atto  formale  di
collaudo, sostituendolo  con un  certificato  del  direttore  dei
lavori che  attesti la  regolare esecuzione dei medesimi, purchè
detto direttore  abbia un  rapporto di  impiego con l'ente che ha
dato attuazione ai lavori o con la Regione.

ARTICOLO 17

Sono  applicabili   alla  esecuzione   dei  lavori  previsti  dai
programmi di  cui alla presente legge le agevolazioni finanziarie
di cui  al decreto  del ministero  del tesoro  25 novembre 1972 e
successive modifiche  e  proroghe  recante  disposizioni  per  la
concessione di anticipazioni alle imprese appaltatrici.

Sono altresì'  applicabili ai lavori suddetti le disposizioni di
cui all'articolo  1 della  legge 12  gennaio 1974  n. 8,  recante
norme in materia di appalti di opere pubbliche.

ARTICOLO 18

Per le  opere di  cui alla presente legge nomina dei collaudatori
è  di   competenza  degli   enti  locali   interessati  i  quali
provvederanno anche  all'approvazione degli  atti di contabilità
finale e dei certificati di collaudo.

Le predette  incombenze competono  alla giunta regionale nel caso
in cui  la  Regione  si  sia  sostituita  agli  enti  interessati
nell'esecuzione dei  lavori in  difetto degli  adempimenti a loro
carico, previsti dalla presente legge.

ARTICOLO 19

Nel caso  di inadempienza  da parte  degli  enti  obbligati  alle
incombenze di  cui agli  articoli 3-5-8-10-14  e nei  termini ivi
previsti, la  giunta regionale  delibera  la  sostituzione  della
Regione agli enti stessi ed adotta i necessari provvedimenti.

ARTICOLO 20

Alla revisione  dei prezzi  contrattuali, quando  ne ricorrano le
circostanze, si procede a norma delle disposizioni vigenti.

ARTICOLO 21

Le opere  realizzate, anche  se alla  loro attuazione provvede la
Regione a  seguito di  surrogazioni nei  casi di  inadempienze da
parte   degli    interessati,   apparterranno    al    patrimonio
indisponibile  degli   enti  stessi,   con  destinazione  ad  uso
scolastico e con conseguenti oneri di manutenzione.

ARTICOLO 22

Per quanto  non previsto  dalla presente  legge si  applicano  le
disposizioni statali o regionali vigenti in materia.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 3 luglio 1976.

La presente  legge è  stata approvata dal Consiglio Regionale il
25-5-1976 ed  è stata vistata dal Commissario del Governo il 30-
6-1976.



SISTEMA EDUCATIVO
EDILIZIA

