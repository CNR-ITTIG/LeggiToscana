Disciplina del Patrimonio agricolo e forestale - programmazione e
delega delle funzioni in materia.

Il Consiglio Regionale ha approvato il 28-7-1976
Il Commissario del Governo ha apposto il visto il 28-8-1976
Il Presidente  della Giunta  Regionale promulga la seguente legge
regionale:

ARTICOLO 1
(Patrimonio agricolo - forestale regionale)

Il patrimonio agricolo - forestale della Regione è formato:

a) dai  beni agricolo - forestali trasferiti dallo Stato ai sensi
   dell'art. 11,  comma 5  della legge  16 maggio 1970, n. 281, e
   dell'art. 1, lett. n) del DPR 15 gennaio 1972, n. 11;
b) dagli  altri  beni  agricolo  -  forestali  appartenenti  alla
   Regione, da  essa all'uopo  acquistati, espropriati  o ad essa
   comunque  pervenuti,   purchè  abbiano   colture  agricolo  -
   forestali in atto o siano suscettibili di tali colture.

Per beni  agricolo - forestali s' intendono i terreni con colture
agricolo -  forestali in  atto o  utilmente suscettibili  di tali
colture ai  fini di  cui all'art. 8, nonchè gli altri terreni, i
fabbricati o  gli impianti  la  cui  utilizzazione  sia  comunque
necessaria  o  proficua  al  perseguimento  di  tali  fini  e  le
pertinenze, strutture ed attrezzature ad essi inerenti.

ARTICOLO 2
(Inalienabilità)

I beni  immobili  che  fanno  parte  del  patrimonio  agricolo  -
forestale  della   Regione  sono  inalienabili  e  devono  essere
coltivati e  utilizzati secondo  i  piani  economici  agricolo  -
forestali di cui all'art. 9 della presente legge.

Tuttavia  la   Regione,  con   delibera  motivata  del  Consiglio
regionale, sentito  il parere  dell'ente delegato,  può alienare
beni immobili  appartenenti al  patrimonio agricolo - forestale i
quali, per  la loro  natura o  condizione, non siano utilizzabili
per i  fini stabiliti  nell'art. 8  o  la  cui  cessione  risulti
necessaria per  soddisfare  esigenze  d'interesse  esclusivamente
locale di uso del territorio, compatibili con le previsioni degli
strumenti urbanistici,  sempre che  tali alienazioni non riescano
di pregiudizio  alla gestione  del complesso agricolo - forestale
cui appartengono.

Il ricavato  verrà reimpiegato  per l'acquisto  di altri beni ai
sensi dell'art. 1, lett. b).

ARTICOLO 3
(Acquisti ed espropri)

Allo scopo  di integrare  o dare  idonee dimensioni  ai complessi
agricolo -  forestali di  cui all'art.  7, oppure  di  costituire
altri  complessi  agricolo  -  forestali,  sempre  in  vista  del
perseguimento dei  fini  di  cui  all'art.  8,  la  Regione  può
acquistare beni  immobili  aventi  le  caratteristiche  descritte
all'art. 1.

La proposta  d'acquisto può  essere avanzata dall'ente delegato,
del quale deve comunque essere sentito il parere.

Nel caso  che non  si possa raggiungere un accordo per provvedere
all'acquisto in  via contrattuale,  la Regione può espropriare i
beni suddetti,  nei limiti  e con  i criteri  di  cui  al  RD  30
dicembre 1923, n. 3267 e successive modificazioni e integrazioni.

ARTICOLO 4
(Affidamento di beni)

Beni agricolo  - forestali  di proprietà  dello Stato,  di  enti
pubblici diversi  dalla  Regione  o  di  privati  possono  essere
affidati all'Amministrazione regionale per essere gestiti insieme
con  quelli   del   patrimonio   indisponibile   in   vista   del
perseguimento degli scopi di cui all'art. 8.

L'affidamento  ha   luogo  con   convenzione  stipulata   fra  il
Presidente della Giunta Regionale e il proprietario del bene.

Potranno  altresì   essere  stipulate  convenzioni  con  Regioni
limitrofe  per  la  gestione  delle  aree  agricolo  -  forestali
attraversate dai confini della Regione.

L'ente delegato  riceve le  proposte e  le domande di affidamento
dei beni  indicati al  comma 1, concorre nell'istruttoria con gli
uffici regionali ed esprime il parere in merito.

ARTICOLO 5
(Concessioni)

Compatibilmente con  il  perseguimento  delle  finalità  di  cui
all'art. 8  ed  in  base  alle  previsioni  dei  piani  economici
agricolo  -   forestali,  potranno   essere   accordate,   previa
emanazione  delle  direttive  di  cui  all'art.  13,  concessioni
temporanee   sui   beni   del   patrimonio   indisponibile,   con
deliberazione motivata dell'ente delegato.

L'atto di concessione dovrà specificare le condizioni necessarie
per la  conservazione  del  patrimonio  agricolo  -  forestale  e
prevedere, fra  l'altro, l'uso per il quale il bene viene dato in
concessione, la  durata della  stessa, l'ammontare del canone che
dovrà essere  corrisposto dal concessionario, sul quale graverà
altresì qualunque onere di carattere tributario.

Nel caso  di concessioni per uso agricolo, l'ammontare del canone
non potrà  superare i  valori fissati  dalle  leggi  vigenti  in
materia di affitto di fondi rustici.

Scaduto  il   termine  della  concessione,  la  proprietà  delle
eventuali opere costruite rimarrà acquisita alla Regione.

ARTICOLO 6
(Proventi della gestione)

Gli utili  eventualmente ricavati  dalla gestione  dei  beni  del
patrimonio agricolo  - forestale,  dedotte le spese di esercizio,
saranno reimpiegati  per il potenziamento del patrimonio previsto
nel comma 2 dell'art. 8.

ARTICOLO 7
(Natura - Complessi agricolo - forestali)

La gestione  del patrimonio  agricolo - forestale, ivi compresi i
beni in  affidamento ai  sensi dell'art. 4, avviene distintamente
per complessi  di beni  aventi una  struttura economica e tecnica
agricolo - forestale omogenea.

Entro 60  giorni dall'entrata  in vigore della presente legge, il
Consiglio regionale  delibera l'elenco  dei complessi  agricolo -
forestali di cui al comma 1, sentiti gli enti delegati, gli altri
enti locali e gli organi comprensoriali interessati.

Le  variazioni   ai  suddetti   complessi,  derivanti   da  nuove
acquisizioni o da altre cause, sono determinate con deliberazione
del Consiglio regionale sentiti gli enti delegati.

ARTICOLO 8
(Fini)

L'amministrazione  del  patrimonio  agricolo  -  forestale  della
Regione e  dei beni  in affidamento  ai sensi  dell'art.  4  deve
tendere, nel  quadro della  programmazione regionale e nazionale,
alla realizzazione dei seguenti fini:

- difesa del suolo e dell'assetto idrogeologico;
- tutela  dell'ambiente,  del    paesaggio  e  delle  risorse  di
  particolare interesse naturalistico, culturale e storico;
- difesa  del bosco dagli incendi, dai parassiti e da altre cause
  avverse;
- difesa delle dune e delle pinete litoranee;
- protezione della flora e della fauna;
- ricerca scientifica;
- attività   ricreativo  -    culturali    nonchè    l'ordinato
  insediamento di impianti turistici;
- incremento della produzione legnosa, dell'industria del legno e
  dei suoi derivati;
- valorizzazione dei prodotti secondari del bosco;
- incentivazione   delle  iniziative    economiche  private,  con
  preferenza  alle   imprese  coltivatrici   dirette  singole  ed
  associate,  nel  campo  della  selvicoltura,  dell'agricoltura,
  dell'allevamento del  bestiame e  delle attività  connesse, in
  particolar modo  nelle  zone  montane  e  depresse,  attraverso
  l'esempio di colture razionalmente condotte, la costituzione di
  aziende pilota,  la ricerca e la sperimentazione di settore, la
  promozione della cooperazione;
- realizzazione di ogni altro intervento rivolto al potenziamento
  dell'economia locale,  in particolar  modo nelle zone montane e
  depresse, attraverso  la  costituzione  di  aziende  produttive
  forestali, agricole, zootecniche e faunistiche.

Per un  più incisivo  perseguimento delle finalità elencate, la
Regione provvede al potenziamento del proprio patrimonio agricolo
- forestale  sia ampliandolo  mediante  nuove  acquisizioni,  sia
aumentandone   il    valore   capitale    con   investimenti   di
ristrutturazione.

ARTICOLO 9
(Piani economici agricolo - forestali)

L'amministrazione dei singoli complessi di cui all'art. 7 avviene
sulla base  di piani economici agricolo - forestali decennali che
dovranno essere  adottati entro  due anni  dalla definizione  dei
complessi stessi.

Tali piani possono essere aggiornati con variazioni deliberate in
concomitanza dell'approvazione  dei programmi di cui all'articolo
seguente.

I piani economici fissano direttive in ordine a:

- coltura e assestamento dei boschi;
- ripresa legnosa e piano dei tagli;
- coltura  vivaistica e  produzione del  materiale  forestale  di
  propagazione;
- produzione agricola e zootecnica;
- produzione della selvaggina e assestamento faunistico;
- conservazione  attiva dei  beni  con  particolare  destinazione
  d'uso;
- acquisizioni  per  accorpamento  e  razionale  ampliamento  del
  complesso, dismissioni di immobili e concessioni temporanee.

I  piani   economici  e   le  loro  revisioni  periodiche  devono
coordinarsi con gli atti programmatici regionali e comprensoriali
e con  i piani  di sviluppo  economico -  sociale delle Comunità
Montane;   devono essere  inoltre coordinati  con  gli  strumenti
urbanistici relativi alle zone interessate.

Nell'elaborazione dei piani economici gli enti delegati dovranno:

a) adottare il metodo della consultazione e della partecipazione;
b) assicurare  la partecipazione delle organizzazioni sindacali e
   politiche e delle formazioni sociali della propria zona.

I piani economici e le loro revisioni periodiche sono predisposti
dagli enti  delegati e presentati contemporaneamente alla Regione
e agli organi comprensoriali interessati. Questi ultimi esprimono
il  proprio   parere  entro   trenta  giorni   dal   ricevimento,
comunicandolo alla  Regione e  all'ente  delegato.  Scaduto  tale
termine, la  Giunta presenta  al Consiglio regionale il piano per
l'approvazione.

Fino alla  costituzione degli  organi comprensoriali, le funzioni
loro assegnate  vengono svolte  dalle Amministrazioni provinciali
competenti per territorio.

ARTICOLO 10
(Programma annuale)

In conformità  alle prescrizioni  del piano economico agricolo -
forestale, gli enti delegati adottano il programma annuale per la
gestione dei  complessi di  cui all'art.  7 con  le previsioni di
entrata e  di spesa  per l'esercizio  finanziario successivo e lo
comunicano agli organi comprensoriali interessati, i quali devono
esprimere il proprio parere entro 30 giorni dal ricevimento.

I programmi  annuali devono pervenire alla Giunta regionale entro
il 30 giugno di ogni anno.

Entro 30  giorni dall'entrata  in vigore  della legge di bilancio
per l'esercizio  finanziario successivo  su proposta della Giunta
stessa, il Consiglio regionale li approva, finanziandoli ai sensi
e per gli effetti dell'art. 16.

Fino alla  costituzione degli  organi comprensoriali, le funzioni
loro assegnate a tali organi vengono svolte dalle Amministrazioni
provinciali competenti per territorio.

ARTICOLO 11
(Delega di funzioni amministrative)

A far  data dal 1 gennaio 1977, e comunque dall'entrata in vigore
della legge  di bilancio  per l'esercizio  finanziario  1977,  le
funzioni amministrative  di cui  all'art. 1,  lett. n) del DPR 15
gennaio 1972,  n. 11, inerenti alla gestione dei beni di cui agli
artt. 1  e 4  della presente  legge, comprese  le concessioni sui
beni stessi  ai sensi  dell'art. 5,  sono delegate alle Comunità
Montane, per  quanto riguarda  i beni  esistenti  nei  rispettivi
territori,  ed   ai  Comuni   per  gli  altri  beni,  sempre  con
riferimento ai limiti delle rispettive circoscrizioni.

Per l'esercizio  delle funzioni  di cui  alla presente  legge, al
fine  di   assicurare  l'unitarietà   di  gestione  dei  singoli
complessi agricolo  - forestali  di  cui  all'art.  7,  gli  enti
delegati ai  sensi del  precedente comma  si possono  riunire  in
consorzio secondo  la disciplina degli art. 156 e seguenti del RD
3 marzo 1934, n. 383.

I Comuni  e le  Comunità Montane,  che si consorziano secondo le
ipotesi di  aggregazione territoriale di cui all'art. 7, ricevono
un  incentivo   finanziario  nella   misura  del   10  per  cento
dell'ammontare del finanziamento per le funzioni delegate da essi
attribuite al consorzio.

Gli statuti  dei  consorzi  prevedono,  oltre  all'assemblea,  al
consiglio direttivo  e al  presidente, organi  di  partecipazione
popolare  alla   programmazione,  gestione   e  controllo   delle
attività. Dei  predetti organi fanno parte le formazioni sociali
presenti  nel   territorio,  gli   organi  rappresentativi  delle
categorie economiche interessate e delle organizzazioni sindacali
dei lavoratori.

Nelle assemblee  dei consorzi  è  garantita  la  presenza  delle
minoranze dei Consigli comunali e delle Comunità Montane.

In caso  di mancata  costituzione del  consorzio,  ove  gli  enti
delegati cui  è attribuita  la gestione  dei  singoli  complessi
agricolo -  forestali non  adottino di  concerto il  piano di cui
all'art. 9  ed i  programmi annuali  di cui  all'art. 10, entro i
termini ivi  fissati, la Giunta si sostituisce agli enti delegati
ai sensi dell'art. 66, comma 2 dello Statuto e dell'art. 9, comma
3 della legge regionale 30 aprile 1973, n. 30.

ARTICOLO 12
(Partecipazione alle spese di funzionamento dei consorzi)

Il concorso  dei Comuni  e delle  Comunità Montane  nelle  spese
consortili è  fissato nello  statuto del consorzio tenendo conto
di ogni  elemento utile  a determinare l'interesse di ciascuno di
essi.

Nell'attribuzione  dei  fondi  al  consorzio  gli  enti  delegati
dovranno  specificare   quale  parte   di   essi   provenga   dai
finanziamenti ad essi spettanti ai sensi della presente legge.

ARTICOLO 13
(Indirizzi e direttive)

Costituiscono indirizzi,  ai quali devono uniformarsi gli enti di
cui  all'articolo   precedente  nell'esercizio   delle   funzioni
delegate, i fini indicati all'art. 8.

Direttive  ulteriori   di  carattere   generale,   oltre   quelle
risultanti dai  piani  economici  agricolo  -  forestali  di  cui
all'art. 9,  verranno impartite  con deliberazione  del Consiglio
regionale.

ARTICOLO 14
(Organizzazione)

Per la  gestione  dei  complessi  agricolo  -  forestali  di  cui
all'art. 7,  gli enti  delegati dovranno  tenere, relativamente a
ciascuno di  tali complessi,  contabilità speciali  separate  su
schema di bilancio predisposto dalla Giunta regionale.

Agli  effetti   di  tale  gestione,  gli  enti  delegati  possono
costituire altresì  aziende agricolo - forestali ai sensi del RD
15 ottobre 1925, n. 2578.

Entro il  1 marzo  di ogni  anno gli  enti delegati trasmettono i
prospetti di  informazione  statistica  sui  risultati  raggiunti
nell'esercizio delle  funzioni delegate  e  il  rendiconto  delle
spese sostenute.

ARTICOLO 15
(Personale)

Per l'esercizio  delle funzioni  di cui  alla presente legge, gli
enti delegati utilizzeranno il personale all'uopo comandato dalla
Regione ai  sensi degli artt. 64, comma 3 dello Statuto, 30 della
legge regionale  6  settembre  1973,  n.  54  e  13  della  legge
regionale 30 aprile 1973, n. 30.

L'impiego del  personale del Corpo forestale dello Stato ai sensi
dell'art. 11,  comma 3  del DPR 15 gennaio 1972, n. 11 avviene in
base a  criteri concordati dal Presidente della Giunta regionale,
o da  un membro  di questa all'uopo delegato, con il Ministro per
l'Agricoltura e per le Foreste o suo delegato.

Per l'esecuzione  dei lavori di forestazione o comunque attinenti
la materia  di cui alla presente legge gli enti delegati potranno
ricorrere  all'affidamento   e  all'appalto,   con  preferenza  a
cooperative di  lavoratori agricoli  e forestali, oppure potranno
impiegare lavoratori  assunti con  contratto di  diritto privato,
nell'osservanza  delle  norme  sul  collocamento  e  delle  leggi
previdenziali  in   agricoltura  e   dei  contratti   ed  accordi
collettivi sindacali di categoria.

ARTICOLO 16
(Finanziamento delle funzioni delegate)

I mezzi  finanziari  necessari  per  l'esercizio  delle  funzioni
delegate dalla  presente legge  sono assegnati  ai  singoli  enti
delegati dal  Consiglio  regionale  in  sede  di  adozione  della
deliberazione  di  approvazione  e  finanziamento  dei  programmi
annuali ai  sensi dell'art.  10,  comma  3,  secondo  i  seguenti
criteri:

a) 10  per cento  in  proporzione  alla  superficie  dei  singoli
   complessi agricolo - forestali;
b) 10  per cento  in  proporzione  alla  superficie  dei  singoli
   complessi ricadenti in bacini montani;
c) 10  per cento  in  proporzione  alla  superficie  dei  singoli
   complessi ricadenti in territori classificati montani;
d) 70  per cento  in base  ai programmi  annuali presentati dagli
   enti delegati.

ARTICOLO 17
(Oneri aggiuntivi)

L'ammontare degli oneri finanziari aggiuntivi di funzionamento di
cui al comma 6 dell'art. 13 della legge regionale 30 aprile 1973,
n. 30, sarà stabilito con la legge di approvazione del bilancio.

Ai fini  della ripartizione  dei fondi di cui al comma precedente
gli  enti   delegati  trasmettono   alla  Giunta   regionale   la
documentazione relativa  agli oneri  di funzionamento gravanti su
di essi  per effetto della delega, unitamente alla documentazione
di cui al precedente art. 14, comma 3.

Sulla base  della documentazione  ricevuta e  tenuto conto  degli
oneri relativi  al personale  comandato, la  Giunta  elabora  uno
schema di  ripartizione dei  mezzi finanziari  da attribuire agli
enti delegati  per gli oneri finanziari aggiuntivi e lo sottopone
al loro  esame per gli accordi di cui all'art. 13, comma 6, della
legge regionale 30 aprile 1973, n. 30.

Il piano  di ripartizione  suddetto è  approvato  dal  Consiglio
regionale entro il 30 aprile.

A seguito  dell'approvazione del  piano di ripartizione e al fine
di provvedere  agli oneri  aggiuntivi per l'esercizio finanziario
in corso,  è anticipata agli enti delegati una quota pari all'80
per cento  delle somme  assegnate con  il piano  di  ripartizione
stesso, salvo conguaglio nei termini e con le modalità di cui ai
commi precedenti.

Per l'esercizio finanziario 1977 è anticipata agli enti delegati
una quota  pari al  10 per  cento dei  finanziamenti assegnati ad
ogni ente  per  l'esercizio  delle  funzioni  delegate  ai  sensi
dell'art. 16, salvo conguaglio come indicato al comma precedente.

Gli oneri  relativi al  personale comandato  e ai  beni assegnati
agli enti delegati restano a carico del bilancio regionale.

ARTICOLO 18
(Imputazione della spesa)

L'entità della  spesa per  l'applicazione della  presente  legge
sarà determinata, per ciascun esercizio, a partire dal 1977, con
la legge  di  approvazione  del  bilancio  e  sarà  allocata  in
apposito capitolo con la seguente dizione:

Cap. .....
   Spese  per   l'esercizio   delle   funzioni
   delegate in  materia di patrimonio agricolo
   - forestale regionale:
   Art. 10 - Per funzioni delegate.
   Art. 20  -  Per  oneri  aggiuntivi  di  cui
   all'art. 17.
   Art. 30  - Per  incentivi di cui al comma 2
   dell'art. 11.

<PARTE FINALE>
Disposizioni transitorie e finali

ARTICOLO 19

Nel caso  che alla data di entrata in vigore della presente legge
più comuni siano costituiti in consorzi ai sensi dell'art. 155 e
segg. del  RD 30  dicembre 1923,  n. 3267,  le convenzioni di cui
all'art.  4   della  presente   legge  possono  essere  stipulate
direttamente dal Presidente della Giunta regionale con gli organi
competenti dei consorzi, sentiti i comuni.

In tal  caso  quando  gli  interi  patrimoni  silvo  -  pastorali
comunali siano  oggetto della convenzione e tutto il personale in
servizio alla  data  del  31  dicembre  1975  presso  i  predetti
consorzi venga  comandato presso  gli enti  delegati, la  Regione
può erogare  i contributi  di cui  all'art. 139 del citato RD 30
dicembre 1923,  n. 3267  e all'art. 4 della legge 25 luglio 1952,
n. 991 anche direttamente all'ente delegato.

ARTICOLO 20

Fino all'effettiva  assunzione da  parte dei  singoli enti  delle
funzioni ad  essi delegate  dalla presente  legge, si  applica la
disciplina prevista dalla legge regionale 10 luglio 1974, n. 36.

I procedimenti  di esproprio  in corso  alla data  di entrata  in
vigore della presente legge verranno proseguiti dalla Regione con
la procedura prevista dall'art. 3, comma 3.

La Regione  provvederà, mediante apposito verbale, alla consegna
dei  beni  immobili  del  patrimonio  agricolo  -  forestale  con
relative  pertinenze   e  dotazioni  di  beni  mobili  al  legale
rappresentante dei singoli enti delegati.

Con  comunicato   del  Presidente   della  Giunta   regionale  da
pubblicarsi sul  Bollettino Ufficiale  della Regione, verrà data
notizia della  data di effettiva assunzione delle funzioni di cui
alla presente  legge da parte dei singoli enti delegati in ordine
ai complessi  agricolo -  forestali di  cui all'art.  7  e  delle
eventuali variazioni intervenute ai sensi del comma 3 di esso.

La  presente   legge  regionale   è  pubblicata  sul  Bollettino
Ufficiale della  Regione. E'  fatto obbligo  a chiunque spetti di
osservarla e farla osservare come legge della Regione Toscana.

Firenze, 4 settembre 1976.

La presente  legge è  stata approvata dal Consiglio Regionale il
28-7-1976 ed  è stata vistata dal Commissario del Governo il 28-
8-1976.



AGRICOLTURA
FORESTE
ATTRIBUZIONI DELEGHE

