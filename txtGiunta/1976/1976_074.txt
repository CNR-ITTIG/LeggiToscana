Intervento della  Regione Toscana in favore delle popolazioni del
Friuli colpite  dal terremoto,  mediante la installazione di case
prefabbricate.

Il Consiglio Regionale ha approvato il 26-10-1976
Il Commissario del Governo ha apposto il visto il 22-11-1976
Il Presidente  della Giunta  Regionale promulga la seguente legge
regionale:

ARTICOLO 1

Al fine  di concorrere  alla sistemazione  delle popolazioni  del
Friuli rimaste  senza tetto  a seguito degli eventi tellurici, è
autorizzata la  spesa di  L. 240  milioni  per  l'acquisto  e  la
installazione di dieci case prefabbricate bifamiliari.

ARTICOLO 2

La localizzazione  degli interventi  è determinata  dalla Giunta
regionale d'intesa con le amministrazioni degli enti locali e con
le autorità preposte agli interventi nelle zone terremotate.

ARTICOLO 3

Agli incombenti  necessari per la installazione delle case di cui
all'art. 1  provvede la  Giunta regionale  che è  autorizzata  a
procedere,  mediante   trattativa  privata,   all'affidamento  ad
impresa  specializzata  della  fornitura  e  posa  in  opera  dei
fabbricati  e,   a  ditte   locali,  degli  appalti  delle  opere
necessarie.

La  Giunta  stessa  provvede  alla  approvazione  degli  atti  di
collaudo.

ARTICOLO 4

Alla gestione dei lavori si provvede con personale della Regione.

Nei riguardi del predetto personale, si applicano le disposizioni
della legge regionale 7 giugno 1976, n. 24.

ARTICOLO 5

Successivamente all'approvazione degli atti di collaudo la Giunta
regionale  provvederà  a  trasferire  in  proprietà  ai  comuni
interessati gli alloggi costruiti ai sensi della presente legge.

Alla assegnazione degli alloggi predetti provvederanno gli organi
competenti ai sensi di legge.

L'onere derivante  dalla presente  legge farà carico al capitolo
05470 del  bilancio per  l'anno finanziario  in corso  che  viene
istituito con la seguente variazione:

ARTICOLO 6

In diminuzione:

TITOLO I - SPESE CORRENTI
Sezione V - Oneri non ripartibili
Rubrica VII - Fondo globale

Cap. 17400
   Fondo per il finanziamento di provvedimenti
   legislativi in corso di adozione Art. "C"    L.    240.000.000

Capitoli di nuova istituzione:

TITOLO I - SPESE CORRENTI
Sezione I - Amministrazione generale
Rubrica III - Servizi generali

Cap. 05470
   Interventi della  Regione Toscana  a favore
   delle popolazioni  del  Friuli  colpite  da
   terremoto                                    L.    240.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  Legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 1 dicembre 1976.

La presente  Legge è  stata approvata dal Consiglio Regionale il
26 ottobre  1976 ed  è stata vistata dal Commissario del Governo
il 22 novembre 1976.



PUBBLICHE CALAMITA'

