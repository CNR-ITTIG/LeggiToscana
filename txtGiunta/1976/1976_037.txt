Norme per la valutazione del latte alla produzione.

Il Consiglio Regionale ha approvato il 1-6-1976
Il Commissario del Governo ha apposto il visto il 5-7-1976
Il Presidente  della Giunta  Regionale promulga la seguente legge
regionale:

ARTICOLO 1

In attuazione  dell'art. 9  della legge  8 luglio  1975, n.  306,
contenente "Norme per la determinazione del prezzo di vendita del
latte alla  produzione", la  Regione dispone  la normativa di cui
agli articoli seguenti.

ARTICOLO 2

Lo  standard  merceologico  minimo  del  latte,  fatte  salve  le
disposizioni comunitarie  e nazionali,  è determinato sulla base
dei seguenti requisiti:

a) latte bovino
   1 - densità compresa fra 1,029 e 1,034 e 15g. C;
   2 - acidità compresa fra PH 6,70 e 6,45;
   3 - punto crioscopico compreso fra - 0,54 e - 0,56;
   4 - residuo secco magro non inferiore a 8,50%;
   5 - contenuto in grasso non inferiore a 3,2%;
   6 - contenuto proteico non inferiore a 2,8%;
   7 - sedimento anormale o sudiciometria di grado non superiore
       al II della scala svizzera;
   8 - provenienza   da  animali   appartenenti   ad  allevamenti
       dichiarati ufficialmente  indenni da  tubercolosi ai sensi
       della legge 9-6-1964, n. 615 e successive modificazioni;
b) latte ovino
   1 - densità minima non inferiore a 1,033 a 15g. C;
   2 - acidità compresa fra PH 6,70 e 6,30;
   3 - residuo secco magro non inferiore a 10,50%;
   4 - contenuto in grasso non inferiore al 6%;
   5 - contenuto proteico non inferiore al 4,8%;
   6 - sedimento  anormale o sudiciometria di grado non superiore
       al III della scala svizzera;
   7 - provenienza  da  greggi  nelle  quali  viene  regolarmente
       praticata la  vaccinazione contro  la brucellosi  mediante
       vaccino Rev 1.

ARTICOLO 3

Le maggiorazioni  del  prezzo  del  latte  alla  produzione  sono
determinate in base alle seguenti percentuali:

a) latte bovino
   1 - 2%  per  il latte  con contenuto  in grasso  superiore  al
       3,5%;
   2 - 2% per il latte con contenuto in proteine superiore al 3%;
   3 - 2%  per  il    latte  che,  sottoposto  alla  prova  della
       reduttasi decolora completamente in un tempo non inferiore
       a 4  ore,  oppure,  se  la  prova  è  effettuata  con  la
       resazurina, provoca  il primo  viraggio di  colore  in  un
       tempo superiore a 30 minuti;
   4 - 2%  per  il latte  proveniente da  animali appartenenti ad
       allevamenti dichiarati ufficialmente indenni da brucellosi
       ai  sensi   della  legge  9-6-1964  n.  615  e  successive
       modificazioni;
   5 - 2%  per  il latte  refrigerato entro 2 ore dalla mungitura
       alla temperatura massima di 4g. C.

b) latte ovino
   1 - 1% per il latte con contenuto in grasso superiore al 7%;
   2 - 1% per il latte con contenuto in proteine superiore al 6%;
   3 - 1% per il latte   proveniente  da  animali appartenenti ad
       allevamenti dichiarati  indenni  da  brucellosi  ai  sensi
       della legge 9-6-1964 n. 615 e successive modificazioni;
   4 - 1% per il latte  refrigerato  entro  2 ore dalla mungitura
       alla temperatura massima di 4g. C.

ARTICOLO 4

Al fine  di fornire  ogni garanzia  alle parti  le analisi per la
valutazione delle  caratteristiche del  latte,  agli  effetti  di
quanto disposto  ai precedenti  articoli 2  e 3,  dovranno essere
espletati presso laboratori ufficialmente autorizzati ad esperire
analisi chimico  - batteriologiche  o presso  i laboratori  delle
Centrali del  Latte gestiti  da enti  pubblici o a partecipazione
pubblica,  ricadenti  nella  provincia  ove  il  latte  è  stato
prodotto.

Qualora intervenga  accordo tra  le parti,  le analisi  di cui al
comma precedente  possono essere  effettuate presso  i laboratori
degli acquirenti,  adeguatamente  attrezzati,  alla  presenza  di
tecnici rappresentanti i produttori, ove essa sia richiesta.

Le analisi  dovranno essere  esperite con frequenza di almeno tre
per trimestre  e le  maggiorazioni di  cui all'articolo 3 saranno
calcolate in base alla media ponderale del trimestre.

In  caso   di  contestazione,   le  analisi  per  la  valutazione
definitiva  dovranno   essere  compiute   presso  il  laboratorio
provinciale d'igiene e profilassi competente per territorio.

Le parti  cureranno d'intesa  il prelevamento,  il trasporto e la
conservazione dei campioni.

ARTICOLO 5

Per le  analisi di  cui al  precedente articolo 4 dovranno essere
usati i  metodi della  Federazione Internazionale  delle latterie
(FIL) di Bruxelles, accettati in sede internazionale.

In particolare,  per la  determinazione del contenuto in grasso e
in proteine possono essere usati i seguenti metodi:

1 - ricerca grasso: Gerber, Milko - tester e IRMA;
2 -  ricerca proteine:  Kjeldhal,  Steinegger,  IRMA  e  per  via
    colorimetrica "all'arancia o all'amido nero".

ARTICOLO 6

Agli effetti  di quanto  disposto ai precedenti articoli 2 e 3 le
certificazioni sanitarie  sono rilasciate  dai competenti  uffici
sanitari secondo la disciplina vigente.

Detti  uffici   devono  notificare   ai  produttori   interessati
eventuali modificazioni  delle condizioni  sanitarie rilevate nel
corso dell'anno.

I produttori  interessati sono  obbligati a  darne  comunicazione
agli acquirenti del latte.

Le  risultanze   relative   alle   condizioni   sanitarie   degli
allevamenti devono  essere registrate  presso gli uffici sanitari
competenti e  poste a  disposizione delle  parti interessate alla
produzione, commercializzazione, lavorazione e consumo del latte.

ARTICOLO 7

L'operatività delle  norme di  cui all'articolo  2  lett.  b)  e
all'articolo 3  della  presente  legge  entreranno  in  vigore  a
partire dal 1 gennaio 1977.

Sono fatti  salvi gli accordi interprofessionali dell'articolo 12
della legge 8 luglio 1975, n. 306.

La presente  Legge è  pubblicata sul  Bollettino Ufficiale della
Regione. E'  fatto obbligo  a chiunque  spetti osservarla e farla
osservare come Legge della Regione Toscana.

Firenze, 12 luglio 1976.

La presente  legge è  stata approvata dal Consiglio Regionale il
1-6-1976 ed  è stata vistata dal Commissario del Governo il 5-7-
1976.



ZOOTECNIA

