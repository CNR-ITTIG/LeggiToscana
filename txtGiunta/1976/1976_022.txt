Norme integrative della LR 27-2-1975, n. 18 sulla accelerazione e
lo snellimento delle procedure in materia di lavori pubblici.

Il Consiglio Regionale ha approvato il 14-4-1976
Il Commissario del Governo ha apposto il visto il 21-5-1976
Il Presidente  della Giunta  Regionale promulga la seguente legge
regionale:

ARTICOLO 1

Le disposizioni  di cui alla legge regionale 27 febbraio 1975, n.
18, si  applicano anche  per procedimenti  amministrativi di  cui
all'articolo 10  del DPR  15 gennaio  1972, n. 8, la competenza a
definire i  quali è  stata trasferita  alle  regioni  a  statuto
ordinario dell'art.  17 del DL 13 agosto 1975, n. 376, convertito
nella legge 16 ottobre 1975, n. 492.

Per provvedere  agli oneri  derivanti dalle  revisioni dei prezzi
contrattuali, dal  pagamento delle  indennità di espropriazione,
dalle perizie  di variante  e suppletive,  dalla  risoluzione  di
vertenze in via amministrativa o giudiziale e da oneri fiscali in
dipendenza  dell'esecuzione  delle  opere  pubbliche  di  cui  ai
suddetti procedimenti  amministrativi,  la  giunta  regionale  è
autorizzata a  procedere ai relativi finanziamenti ed a concedere
contributi, in  base alle  disposizioni originariamente applicate
dagli organi  statali e nei limiti delle somme all'uopo assegnate
alla  Regione,  a norma del Comma 3 dell'art. 17 del succitato DL
n. 376 del 1975.

A tal  fine verranno  iscritti nella  parte entrata e nella parte
spese del  bilancio preventivo  regionale per  l'esercizio 1976 e
successivi, appositi capitoli di pari importo.

ARTICOLO 2

E'  data   facoltà  alla  giunta  regionale  di  accreditare  ai
coordinatori dei  competenti uffici regionali, per i pagamenti ai
destinatari, i  fondi relativi  ad opere che si eseguono a carico
della Regione.

L'accreditamento può essere disposto in sede di approvazione del
progetto di ciascuna opera oppure con separato provvedimento.

I suddetti  funzionari dovranno  presentare alla giunta regionale
il rendiconto  delle somme erogate sugli accreditamenti ricevuti,
insieme con  i documenti  giustificativi, entro il termine di tre
mesi dall'ultimo  pagamento effettuato e in ogni caso entro il 31
dicembre.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

La presente  legge dichiarata  urgente per  gli effetti  e con le
modalità  di  cui  al  secondo  comma  dell'articolo  127  della
Costituzione e dell'articolo 28 dello Statuto, entra in vigore il
giorno stesso della sua pubblicazione.

Firenze, 21 maggio 1976

La presente  legge è  stata approvata dal Consiglio regionale il
14-4-1976 ed  è stata vistata dal Commissario del Governo il 21-
5-1976.



OPERE PUBBLICHE
ATTRIBUZIONI DELEGHE

