Contributi straordinari  alle imprese  private concessionarie  di
pubblici servizi  di  linea  per  l'attuazione  contrattuale  del
protocollo d'intesa  convenuto con  il Ministero  del Lavoro e le
Organizzazioni sindacali  dei dipendenti  da imprese  private che
gestiscono autolinee in concessione.

Il Consiglio Regionale ha approvato il 25-11-1976
Il Commissario del Governo ha apposto il visto il 17-12-1976
Il Presidente  della Giunta  Regionale promulga la seguente legge
regionale:

ARTICOLO 1

Ai fini di permettere l'attuazione contrattuale in sede regionale
del protocollo  d'intesa convenuto  tra il Ministero del Lavoro e
le Organizzazioni sindacali dei dipendenti da imprese private che
gestiscono autolinee  in concessione  e  al  fine,  altresì,  di
garantire l'efficienza  e la  continuità dei pubblici servizi di
linea automobilistici  soggetti  alla  sorveglianza  regionale  e
ancora gestiti  da imprese  private, la Regione Toscana concede a
dette imprese  per l'anno  1977 un  contributo annuo  pari  a  L.
2.700.000 per  ciascun dipendente  in servizio presso l'impresa o
sede di impresa operante in Toscana.

ARTICOLO 2

Per  la  determinazione  del  contributo  di  cui  al  precedente
articolo sarà preso a base il numero medio dei dipendenti - mese
iscritti nel  libro paga  dell'impresa o  della sede  di  impresa
nell'intero anno 1976.

Agli effetti  del calcolo  del numero  medio di cui al precedente
comma non  si terrà  conto del  personale  trasferito  ad  altra
impresa per cessione di linee o gruppi di linee.

La Giunta regionale, qualora il numero medio calcolato a norma di
quanto stabilito  dal primo  comma risulti eccessivo in relazione
alle effettive  esigenze di  personale per il normale svolgimento
dei  servizi   in  concessione   alla  impresa,   potrà  ridurlo
adeguandolo alle predette esigenze.

ARTICOLO 3

Alle  imprese   di  cui  all'articolo  1  sono  inoltre  concessi
contributi da  corrispondere  a  ciascun  agente  che  cessi  dal
servizio per pensionamento nell'anno 1977.

Tali contributi  saranno calcolati  in base  alla  differenza  di
trattamento di  buonuscita prevista dal nuovo contratto di lavoro
e dal precedente contratto ANAC.

ARTICOLO 4

I contributi  di cui  alla  presente  legge  sono  concessi  alle
imprese di cui all'articolo 1:

- che  assicurino la  normale efficienza dei servizi e rispettino
  le clausole  concessionali, i  contratti di  lavoro e  le leggi
  sociali;
- che  applichino il  nuovo contratto di lavoro stipulato in sede
  regionale in data 10-4-75 in attuazione del protocollo d'intesa
  di cui all'articolo 1;
- il  cui conto    economico  di    esercizio    del    complesso
  dell'attività  aziendale   dei  trasporti,  relativo  all'anno
  precedente a  quello in cui il contributo si riferisce, risulti
  passivo.

Sono escluse  dai predetti  contributi le  imprese che gestiscono
soltanto autolinee di gran turismo o servizi a contratto.

ARTICOLO 5

Le imprese  che intendono  beneficiare  dei  contributi  previsti
dall'articolo 1  devono  inoltrare  al  Presidente  della  Giunta
regionale, entro il termine di 10 giorni dalla data di entrata in
vigore della  presente legge,  domanda in  bollo corredata  dalla
seguente documentazione:

1) dichiarazione  del legale  rappresentante dell'impresa o della
   sede di  impresa che  nei confronti dei dipendenti continuerà
   ad essere applicato il contratto di lavoro di cui all'articolo
   1;
2) Prospetto  riepilogativo del  numero dei  dipendenti, distinti
   per qualifica,  iscritti nei  libri paga  dell'impresa o della
   sede di  impresa nei  mesi dal  1976 antecedenti  a quello  di
   entrata in vigore della presente legge;
3) Elenco  nominativo del  personale in  servizio  alla  data  di
   entrata in  vigore della  presente legge con l'indicazione per
   ciascun dipendente  del numero  di matricola,  della  data  di
   assunzione  in   servizio,  della   qualifica  nonchè   della
   residenza  di   lavoro   per   il   personale   viaggiante   e
   dell'impianto o Ufficio per il rimanente personale.

Le imprese  che  intendono  beneficiare  del  contributo  di  cui
all'articolo 3,  devono  inoltrare  al  Presidente  della  Giunta
regionale alla  fine di  ogni trimestre dell'anno 1977 domanda in
bollo corredata dell'elenco nominativo dei dipendenti che abbiano
cessato il servizio nel trimestre relativo.

Per ciascun  dipendente, in  relazione alla  posizione personale,
dovrà essere  indicato l'importo  delle  spettanze  allo  stesso
liquidate in  base ai criteri di calcolo del contributo di cui al
precedente art. 3.

ARTICOLO 6

All'erogazione dei  contributi  stabiliti  dalla  presente  legge
sarà data  esecuzione da  parte della  Giunta regionale, a norma
dell'art. 46 dello Statuto.

I contributi  di cui  all'art. 1  saranno  erogati  in  tre  rate
quadrimestrali anticipate.

In caso  di trasferimento  di personale  per cessione  di linee o
gruppi di  linee, successivo all'entrata in vigore della presente
legge, la  Giunta regionale con proprio provvedimento provvederà
a ridurre  il contributo  pro -  capite assegnato  per gli agenti
trasferiti, di  tanti dodicesimi  quante sono  le  mensilità  di
servizi non prestate presso l'impresa cedente.

ARTICOLO 7

La Giunta regionale, nelle more della liquidazione definitiva dei
contributi, è  autorizzata a  concedere anticipazioni  in misura
non superiore  all'importo complessivo  liquidato per  lo  stesso
scopo e  per lo  stesso periodo a ciascuna impresa nell'anno 1976
in  base  alla  legge  regionale  26-5-75  n.  52  modificata  ed
integrata dalla LR 12-7-76 n. 36.

ARTICOLO 8

Gli  oneri  derivanti  dall'applicazione  della  presente  legge,
ammontanti complessivamente  a lire  4.500.000.000 faranno carico
al Capitolo del Bilancio 1977 corrispondente al Capitolo n. 14760
del bilancio  1976 cui  è allocato  uno stanziamento  di analogo
importo.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 23 dicembre 1976.

La presente  legge è  stata approvata dal Consiglio Regionale il
25-11-1976 ed è stata vistata dal Commissario del Governo il 17-
12-1976.



TRASPORTI

