Incentivazione per  l'apertura  e  gestione  di  farmacie  rurali
particolarmente disagiate.

Il Consiglio Regionale ha approvato il 12-10-1976
Il Commissario del Governo ha apposto il visto il 12-11-1976
Il Presidente  della Giunta  Regionale promulga la seguente legge
regionale:

ARTICOLO 1

A  decorrere   dal  biennio   1976-77  ai  titolari  e  direttori
responsabili di  farmacie rurali ubicate in località inferiore a
5000 abitanti  nonchè ai  comuni che gestiscono farmacie rurali,
secondo le  norme stabilite  dal RD  15-10-1925  n.  2578,  ferme
restando le provvidenze previste dalla legge 8 marzo 1968 n. 221,
art. 2,  comma  1,  e  legge  5-3-1973  n.  40,  è  concesso  un
contributo aggiuntivo nella misura che segue:

- Lire  1.500.000 annue  lorde per i destinatari il cui volume di
  affari, dichiarato  ai fini  dell'imposta sul  valore aggiunto,
  non ha  superato, in  ciascuno  dei  due  anni  precedenti,  20
  milioni di lire;
- Lire  1.000.000 annue  lorde per i destinatari il cui volume di
  affari, dichiarato  ai fini  dell'imposta sul  valore aggiunto,
  non ha  superato, in  ciascuno  dei  due  anni  precedenti,  30
  milioni di lire;
- Lire  500.000 annue  lorde per  i destinatari  il cui volume di
  affari, dichiarato ai fini dell'imposta sul valore aggiunto non
  ha superato, in ciascuno dei due anni precedenti, 40 milioni di
  lire.

I nominativi  dei beneficiari  del contributo  aggiuntivo di  cui
all'art.   1   saranno   comunicati   agli   uffici   provinciali
dell'imposta sul  valore aggiunto  ed  agli  Uffici  distrettuali
delle imposte.

Ove i  predetti Uffici  finanziari dovessero  comunicare, entro i
termini che  la vigente  normativa rispettivamente assegna per le
rettifiche od  accertamenti, variazioni  quantitative del  volume
d'affari denunciato  dai beneficiari,  la Regione  provvederà al
recupero totale  o parziale  delle somme erogate applicando sulle
medesime l'interesse  nella misura  del tasso ufficiale di sconto
in vigore  alla data dell'adozione dell'atto formale con il quale
si dispone la ripetizione.

ARTICOLO 2

Gli aspiranti  al  contributo  previsto  all'articolo  precedente
debbono presentare  entro il  31 marzo  del primo  anno  di  ogni
biennio contestualmente o indipendentemente dalla domanda e dalla
documentazione prevista  dalla legge  8-3-1968, n.  221, apposita
istanza e  copia delle  dichiarazioni relative ai due anni solari
precedenti prodotte  ai fini  dell'applicazione dell'imposta  sul
valore aggiunto.

Le dichiarazioni  debbono riferirsi  al volume  di affari  che ha
interessato la  gestione della  farmacia anche se l'attività per
oggetto e  natura può  importare diversi  regimi di applicazione
dell'imposta.

Le copie  delle dichiarazioni  debbono avere l'attestazione della
conformità  all'originale,  rilasciata  dal  competente  Ufficio
provinciale dell'imposta sul valore aggiunto.

ARTICOLO 3

Al  farmacista   gestore  o  al  sanitario  cui  è  affidato  il
dispensario farmaceutico,  istituito a norma della legge 8-3-1968
n. 221,  spetta un'indennità  di gestione  nella  misura  di  L.
200.000 annue,  ridotta a  metà nel  caso che il dispensario sia
ubicato in locali messi a disposizione dal Comune.

La  somma   di   cui   al   precedente   comma   è   comprensiva
dell'indennità di  gestione di  cui all'art.  3, comma  2, della
legge 8-3-1968 n. 221.

ARTICOLO 4

L'indennità di residenza per i titolari e direttori responsabili
di farmacie rurali ubicate in località con popolazione inferiore
a 3000  abitanti, nonchè il contributo annuo spettante ai comuni
gestori di farmacie rurali in località con popolazione inferiore
a 3000  abitanti, previsti dalla legge 8 marzo 1968, n. 221, sono
aggiornati ogni biennio con deliberazione del Consiglio regionale
da emanarsi entro il 31 marzo degli anni pari e con effetto dal 1
gennaio.

L'aggiornamento viene effettuato sulla base della somma dei punti
di  variazione   dell'indice  del   costo  della  vita  accertati
dall'istituto  centrale   di  statistica,   con  riferimento   al
trimestre ottobre  - dicembre  1975  considerato  uguale  a  100,
valutati ai  fini  dell'indennità  di  contingenza  del  settore
dell'industria e commercio al 31 dicembre degli anni dispari.

Per ogni punto di variazione in aumento l'indennità di residenza
o il contributo sono maggiorati da L. 2000 a L. 5000.

Il sistema  di  determinazione  della  misura  dell'indennità  e
contributo si applica a decorrere dal biennio 1978-79.

A decorrere  dal biennio  1978-79 è  soggetto  ad  aggiornamento
secondo le  modalità del  presente articolo  anche il contributo
previsto all'art. 1 della presente legge.

ARTICOLO 5

Le domande da presentarsi a norma dell'art. 4 della legge 8 marzo
1968 n. 221, debbono essere corredate anche da un certificato del
Sindaco che attesti la consistenza della popolazione residente al
31 dicembre  dell'anno precedente di ogni biennio nella località
o agglomerato rurale in cui è ubicata la farmacia, nonchè da un
certificato di  residenza del  titolare,  gestore  provvisorio  o
direttore responsabile.

I titolari,  i direttori  responsabili  ed  i  comuni  che  siano
autorizzati all'apertura  di farmacie rurali posteriormente al 31
marzo degli  anni pari  in località  con popolazione inferiore a
5000 abitanti  possono presentare  l'istanza per  la  concessione
dell'indennità o  contributo entro  il 31  marzo  dell'anno  non
pari.

La decisione  della Giunta  regionale in ordine al diritto e alla
misura dell'indennità  o contributo  sarà limitata  al predetto
anno solare.

E' esclusa  la possibilità di erogazione del contributo previsto
all'art.  1  in  tutti  i  casi,  come  l'apertura  di  un  nuovo
esercizio, in  cui non  sia possibile  dimostrare  il  volume  di
affari complessivo riferito ad un intero esercizio solare.

ARTICOLO 6

In caso  di trasferimento della titolarità successivamente al 31
marzo   degli    anni   pari    l'acquirente,   indipendentemente
dall'avvenuto riconoscimento  della titolarità, dovrà chiedere,
entro il  90mo  giorno  dall'atto  di  acquisto,  l'erogazione  a
proprio favore dell'indennità già determinata per il precedente
titolare o  per la  quale quest'ultimo abbia presentato l'istanza
nei termini.

Per l'erogazione  dell'indennità di  residenza  a  carico  della
Regione,  dell'indennità  di  gestione  del  dispensario  e  del
contributo a  favore del  comune gestore  della farmacia  rurale,
sarà iscritto  nello stato  di previsione  dell'Ente un apposito
stanziamento il  cui ammontare  sarà costituito dal contributo a
carico delle  farmacie non rurali nella misura prevista dall'art.
2 della legge 12 agosto 1962 n. 1352.

ARTICOLO 7

Le provvidenze  previste dalla  legge 8-3-1968,  n.  221  nonchè
quelle di  cui alla  presente legge  sono estese  a decorrere dal
biennio 1976-77  anche a  favore di  farmacie rurali,  aperte  al
pubblico, gestite direttamente da enti ospedalieri.

ARTICOLO 8

E' esclusa l'erogazione del contributo aggiuntivo di cui all'art.
1 a  favore di  titolari che  in posizione di ruolo o fuori ruolo
svolgano attività di insegnamento in scuole statali di qualunque
ordine e grado.

ARTICOLO 9

Per  il   biennio  1976-77  l'istanza  prevista  al  primo  comma
dell'art. 4  è prorogata  al trentesimo  giorno dall'entrata  in
vigore della presente legge.

ARTICOLO 10

Agli oneri  derivanti  dall'applicazione  della  presente  legge,
valutati per l'anno 1976 in L. 90.000.000, si farà fronte con le
disponibilità previste  al Cap. 11100 "Indennità di residenza a
favore di titolari di farmacie rurali, indennità di gestione dei
dispensari  farmaceutici   e  contributo  ai  comuni  gestori  di
farmacie rurali  (art. 8  Legge 8-3-1968  n. 221)" la cui dizione
viene così modificata:

   "Indennità di  residenza a  favore dei  titolari di  farmacie
   rurali, indennità  di gestione  dei dispensari  farmaceutici,
   contributo  ai   comuni  gestori   di  farmacie  e  contributi
   integrativi delle  provvidenze previste  dalla legge  8  marzo
   1968, n. 221".

La spesa  per gli  anni successivi farà carico ai corrispondenti
capitoli dei relativi bilanci.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 19 novembre 1976.

La presente  legge è  stata approvata dal Consiglio Regionale il
12-10-1976 ed è stata vistata dal Commissario del Governo il 12-
11-1976.



FARMACI

