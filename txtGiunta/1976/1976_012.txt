Norme sui referendum previsti dallo Statuto.

Il Consiglio Regionale ha approvato il 20-1-1976
Il Commissario del Governo ha apposto il visto il 25-2-1976
Il Presidente  della Giunta  Regionale promulga la seguente legge
regionale:

TITOLO I
REFERENDUM   ABROGATIVO    DI   LEGGI,    REGOLAMENTI   ED   ATTI
AMMINISTRATIVI

ARTICOLO 1

Il referendum  per l'abrogazione totale o parziale di una legge o
di  un  regolamento  regionale  è  indetto  quando  ne  facciano
richiesta i soggetti indicati dall'art. 77 dello Statuto.

Con  le   stesse  modalità   sono  sottoposti   a  referendum  i
provvedimenti amministrativi  di  competenza  del  Consiglio,  ai
sensi dell'art. 78 dello Statuto.

ARTICOLO 2

Non possono essere sottoposti a referendum popolare:

a) lo Statuto della Regione;
b) il  programma regionale  di  sviluppo    economico,  il  piano
   pluriennale di spesa e i programmi di intervento settoriale;
c) le  leggi ed  i  regolamenti  riguardanti  il  bilancio  ed  i
   tributi;
d) gli atti di organizzazione interna del Consiglio Regionale;
e) i  provvedimenti  amministrativi  in    materia  di  bilancio,
   tributi,  assunzione   di  mutui  ed  emissione  di  prestiti,
   personale e ordinamento degli uffici della regione;
f) i  provvedimenti concernenti  elezioni, nomine,  designazioni,
   revoche e decadenze.

ARTICOLO 3

La comunicazione  di cui  all'art. 6 della presente legge, quando
si  tratta   di  richiesta   di  referendum   sul   provvedimento
amministrativo, deve  essere depositata nel termine perentorio di
sei mesi  dalla  pubblicazione  sul  Bollettino  Ufficiale  della
Regione del provvedimento stesso.

I  regolamenti   ed  i   provvedimenti  amministrativi  meramente
esecutivi di  leggi regionali  non possono  essere  sottoposti  a
referendum se  la proposta  non riguarda  anche le relative norme
legislative.

ARTICOLO 4

Le richieste  di referendum debbono essere depositate entro il 31
ottobre di ogni anno.

La votazione  per il referendum ha luogo nella prima domenica del
maggio successivo.  Nel caso di più referendum si proceda a più
votazioni contestuali,  con le modalità di cui all'art. 26 della
presente legge.

Non può  essere effettuato  il referendum  nell'anno in  cui  si
effettuano le elezioni regionali e comunque nei 6 mesi successivi
alle elezioni stesse.

In  caso  di  elezioni  politiche  ovvero  di  effettuazione  del
referendum ai  sensi della  legge 25-5-1970,  n. 352, entro i tre
mesi prima  o  dopo  la  data  in  cui  dovrebbe  effettuarsi  il
referendum regionale,  questo è  spostato alla prima domenica di
novembre.

Se anche  questa seconda  data scade  nei  tre  mesi  dai  comizi
elettorali di  cui al  comma precedente, e nel caso di cui al III
comma del presente articolo, il referendum è spostato alla prima
domenica di maggio dell'anno successivo.

Le disposizioni  di cui al comma precedente si applicano anche in
caso di  elezioni amministrative  che interessino almeno la metà
dei Comuni  o delle  Province della  Regione o  comunque la metà
degli aventi diritto al voto.

ARTICOLO 5

Non possono  essere presentate richieste di referendum durante il
periodo di vacanza del Consiglio regionale.

ARTICOLO 6

Gli elettori  che intendono  farsi promotori  di una  proposta di
referendum  debbono  darne  comunicazione,  accompagnata  da  una
relazione illustrativa,  al Presidente  della Giunta regionale il
quale ne  informa il  Consiglio regionale nella prima seduta e ne
dà  notizia,  senza  ritardo,  sul  Bollettino  Ufficiale  della
Regione.

La  comunicazione   deve  indicare   i  termini  del  quesito  da
sottoporre alla  consultazione popolare,  completando la  formula
"volete che sia abrogato/a" con gli estremi di legge, regolamento
o provvedimento  amministrativo di  cui si  intende  ottenere  la
abrogazione.

In  caso   di  abrogazione  parziale  devono  essere  indicate  e
integralmente  trascritte   le  parti   del  testo  della  legge,
regolamento  o   provvedimento  amministrativo   delle  quali  si
richiede la abrogazione.

La comunicazione  deve essere  sottoscritta da almeno cinquanta e
non più  di cento  elettori della  Regione ed  accompagnata  dai
certificati elettorali dei sottoscrittori.

I primi  dieci  sottoscrittori  acquistano,  agli  effetti  della
presente legge, la qualità di promotori del referendum.

ARTICOLO 7

Per la  raccolta delle  firme devono  essere usati fogli di carta
uso bollo;   ciascuno di essi deve riportare in epigrafe il testo
della  proposta  da  sottoporre  a  referendum,  redatta  con  le
modalità di cui ai commi II e III dell'articolo precedente.

Se il  testo supera  le tre  facciate di  ogni  foglio,  esso  è
riprodotto in  un foglio  a sè stante, che dovrà essere unito a
quello usato  per la  raccolta delle firme in modo da non poterne
essere distaccato  e sarà  vidimato contemporaneamente a quello,
secondo il disposto del comma seguente.

I fogli da usare per la raccolta delle firme vanno presentati per
la vidimazione,  a cura  di qualsiasi  elettore, alle  segreterie
comunali o ad un Notaio.

Il Segretario  comunale o  Notaio appone  ai fogli  il timbro, la
data e la propria firma e li restituisce senza ritardo.

Per  la  raccolta  delle  firme  possono  essere  usati  i  fogli
stampati, secondo  il disposto del I comma del presente articolo,
a cura e spese del Consiglio regionale su richiesta dei promotori
dell'iniziativa. In  tal caso  la vidimazione, nei modi di cui al
comma precedente,  è  fatta  da  un  funzionario  della  Regione
delegato dal Presidente del Consiglio regionale.

A tal  fine i  promotori  devono  presentare  al  Presidente  del
Consiglio regionale  una richiesta  scritta contenente  il  testo
della proposta  della relazione  illustrativa, da  riprodurre  in
epigrafe sui fogli di cui al precedente comma. I fogli stampati e
vidimati saranno forniti dall'Ufficio di Presidenza del Consiglio
entro un mese dalla richiesta.

La proposta non può essere presentata su fogli vidimati da oltre
sei mesi.

ARTICOLO 8

Gli  elettori   appongono  la  loro  firma  di  cui  all'articolo
precedente, in  calce alla  proposta. Accanto  alla firma  devono
essere indicati  per esteso  il nome  e il  cognome, il luogo, la
data di  nascita e  il  Comune  nelle  cui  liste  elettorali  è
iscritto l'elettore.

Le firme  devono essere  autenticate da  un Notaio  ovvero da  un
Cancelliere   della   Pretura   o   del   Tribunale   nella   cui
circoscrizione è compreso il Comune dove è iscritto l'elettore,
ovvero dal  Giudice Conciliatore,  dal Sindaco  o dal  Segretario
comunale  di   detto   Comune.   L'autenticazione   deve   recare
l'indicazione della data in cui avviene e può essere collettiva,
foglio per  foglio;   in questo  caso deve  indicare il numero di
firme contenute nel foglio.

Il pubblico  ufficiale che  procede alle  autenticazioni dà atto
della  manifestazione  di  volontà  dell'elettore  analfabeta  o
comunque impossibilitato ad apporre la propria firma.

Alla  proposta   devono  essere  allegati  i  certificati,  anche
collettivi, rilasciati dai Sindaci dei Comuni di appartenenza dei
sottoscrittori, attestanti  l'iscrizione di  questi ultimi  nelle
liste elettorali.

Tali certificati  devono essere  rilasciati entro  48  ore  dalla
relativa richiesta.

ARTICOLO 9

Le spese  per l'autenticazione  del minimo  delle  firme  sono  a
carico  della  Regione,  qualora  non  sia  stata  dichiarata  la
inammissibilità della proposta ai sensi del successivo art. 17.

A tal  fine i promotori devono depositare, insieme alla proposta,
una richiesta  scritta al  Presidente  del  Consiglio  contenente
l'indicazione delle  spese  sostenute  corredate  dalla  relativa
documentazione, nonchè  l'indicazione del  nome e cognome di uno
dei promotori  delegato a  riscuotere il  rimborso delle suddette
spese.

Il rimborso da parte della Regione per le prestazioni del Notaio,
del  Cancelliere,  del  Giudice  conciliatore  e  del  Segretario
comunale è  commisurato agli oneri stabiliti dall'articolo 20, V
comma, del  Testo Unico  delle leggi per le elezioni della Camera
dei Deputati,  approvato con  DPR 30  marzo 1957, n. 361, e della
tabella D allegata alla legge 8 giugno 1962 n. 604.

ARTICOLO 10

La richiesta  di referendum, corredata dalle firme raccolte e dai
certificati   elettorali    dei   sottoscritti,   è   depositata
nell'Ufficio di  Presidenza del Consiglio regionale da almeno tre
tra i promotori del referendum.

Un  funzionario   dell'Ufficio  di   Presidenza  redige  processo
verbale, del  quale rilascia  copia ai presentatori, nel quale si
attesta la  data e  l'ora  del  deposito  della  proposta  e  dei
documenti allegati e si indicano le generalità dei presentatori.

Il verbale  deve dare  atto della  dichiarazione dei presentatori
circa il numero delle firme raccolte.

ARTICOLO 11

La deliberazione con la quale il Consiglio Provinciale o Comunale
richiede il referendum deve contenere le indicazioni di cui al II
e III  comma dell'art. 6 e deve essere depositata nell'Ufficio di
Presidenza    del     Consiglio    regionale    dal    Presidente
dell'Amministrazione Provinciale  o suo delegato, o dal Sindaco o
suo delegato. Il Presidente dell'Amministrazione Provinciale o il
Sindaco assumono agli effetti della presente legge la qualità di
promotori del referendum.

Si applica il disposto del capoverso dell'art. 10.

Dell'avvenuto deposito  è data  comunicazione senza  ritardo nel
Bollettino Ufficiale della Regione.

ARTICOLO 12

Le deliberazioni  dei Consigli  provinciali o  comunali, al  fine
della richiesta  del referendum, debbono avere identico contenuto
quanto  alle  norme  di  legge  o  di  regolamento,  od  all'atto
amministrativo da sottoporre alla consultazione popolare.

Le deliberazioni aventi contenuto anche parzialmente diverso sono
considerate come distinte richieste di referendum.

ARTICOLO 13

La richiesta  di referendum  si ha per presentata con il deposito
della  terza  deliberazione  di  Consiglio  Provinciale  o  della
quindicesima deliberazione  di Consiglio Comunale, o della decima
deliberazione di  Consiglio Comunale  nel caso  in cui i Consigli
Comunali richiedenti  rappresentino un  decimo della  popolazione
della  Regione  quale  risulta  dai  dati  ufficiali  dell'ultimo
censimento.

Il deposito  dell'ultima  deliberazione  necessaria  deve  essere
fatto nel  termine perentorio  di 120  giorni  dalla  data  della
deliberazione  del   Consiglio  provinciale  o  comunale  che  ha
approvato per primo la richiesta.

Non si  fa luogo  a referendum qualora, prima dell'emanazione del
decreto di  cui  all'art.  18  tutti  i  Consigli  provinciali  o
comunali deliberino  di ritirare  la richiesta ovvero, in seguito
al ritiro  di una  o più richieste, venga a mancare il numero di
deliberazioni necessarie stabilito dall'art. 77 dello Statuto.

ARTICOLO 14

L'Ufficio di  Presidenza del  Consiglio regionale,  riunito entro
sette giorni  dal deposito della richiesta di referendum ai sensi
degli artt. 10 e 13 della presente legge:

a) verifica,  nel caso  di richiesta  da parte degli elettori, il
   numero delle  firme raccolte  e la  regolarità della relativa
   documentazione;
b) verifica,  nel  caso  di  richiesta    da  parte  di  Consigli
   provinciali o  comunali, l'esistenza dei requisiti di cui agli
   artt. 77 dello Statuto, 11, 12 e 13 della presente legge.

Alla riunione  può  assistere  una  delegazione  dei  promotori,
composta da non oltre cinque delegati.

A tal  fine  è  inviata  tempestivamente  copia  dell'avviso  di
convocazione della riunione.

Il verbale  della riunione deve indicare in dettaglio i risultati
della verifica  e riportare  le dichiarazioni ed i voti, espressi
in modo palese, di ognuno dei componenti l'Ufficio di Presidenza.
La delegazione dei promotori ha diritto di far inserire a verbale
le proprie osservazioni.

ARTICOLO 15

Nel   caso   di   più   richieste   di   referendum   presentate
contestualmente o  nello stesso  periodo, l'Ufficio di Presidenza
ed  il  Consiglio  regionale  procedono  all'esame  delle  stesse
seguendo l'ordine di presentazione determinato ai sensi dell'art.
10 esclusa ogni possibilità di esame congiunto.

ARTICOLO 16

Il Presidente  del Consiglio  regionale convoca  il Consiglio  ai
fini del  giudizio sull'ammissibilità  del referendum,  entro  i
quindici  giorni   successivi  alla   riunione  dell'Ufficio   di
Presidenza, inviando  contestualmente copia  del verbale  di  cui
all'ultimo comma dell'art. 14.

ARTICOLO 17

Nella   riunione    del   Consiglio    regionale   la   questione
dell'ammissibilità del  referendum è trattata con precedenza su
ogni altro  affare ed  è  conclusa  con  votazione  per  appello
nominale.

Il referendum  è ammesso  se il  Consiglio non  ne  dichiara  la
inammissibilità   mediante   mozione   motivata,   approvata   a
maggioranza dai  consiglieri assegnati  alla Regione, ovvero, se,
entro trenta  giorni dalla presentazione della richiesta ai sensi
degli artt. 10 e 13 non adotta alcuna deliberazione.

In  caso   di  ammissibilità  il  Consiglio  delibera  anche  la
convocazione del  referendum che  dovrà avvenire con decreto del
Presidente della Giunta.

La decisione  del Consiglio  viene comunicata  ai soggetti di cui
agli artt.  10 e 11 della presente legge con gli stessi termini e
modalità di cui al precedente art. 16.

Dall'avvenuta    ammissione     o    della    dichiarazione    di
inammissibilità della richiesta di referendum viene data notizia
sul Bollettino Ufficiale della Regione.

ARTICOLO 18

Entro il  15  dicembre  il  Presidente  del  Consiglio  regionale
comunica al  Presidente della  Giunta regionale  le richieste  di
referendum pervenute  nei termini  ed  il  giudizio  su  di  esse
espresso dal  Consiglio regionale,  ovvero l'avvenuto decorso del
termine di  cui  all'art.  82,  secondo  comma  dello  Statuto  e
all'art. 17, secondo comma della presente legge.

Il Presidente  della Giunta  regionale, sentiti il Commissario di
Governo ed  il Presidente  della Corte  d'Appello di Firenze, con
decreto da  pubblicarsi sul  BU entro  il  31  gennaio  dell'anno
successivo dà  notizia delle  richieste di referendum ammesse ed
indice il  referendum elencando  i  quesiti  da  sottoporre  agli
elettori. La data di convocazione degli elettori è fissata nello
stesso decreto ai sensi dell'art. 4 della presente legge.

ARTICOLO 19

Il decreto  del  Presidente  della  Giunta  è  notificato  senza
ritardo al  Commissario di  Governo e  al Presidente  della Corte
d'Appello di Firenze ed è comunicato ai Sindaci ed ai Presidenti
delle Commissioni Elettorali Mandamentali della Regione.

A cura  del Presidente  della Giunta  regionale  è  stampato  il
manifesto con decreto di indizione del referendum.

I  Sindaci   provvedono  all'affissione   il  trentesimo   giorno
antecedente la data stabilita per le votazioni.

ARTICOLO 20

Lo scioglimento  anticipato del  Consiglio regionale determina la
sospensione  del   referendum  già   indetto.  In  tal  caso  il
referendum si effettua nei giorni stabiliti dall'art. 4 nell'anno
successivo a quello della elezione del nuovo Consiglio regionale.

Qualora lo  scioglimento del  Consiglio regionale intervenga dopo
la dichiarazione di ammissibilità del referendum di cui all'art.
17 e  prima del  decreto di  indizione di  cui  all'art.  18,  il
referendum è sospeso.

Il Presidente  della Giunta  regionale emana  il decreto  di  cui
all'art. 18 entro sessanta giorni dalla data della prima riunione
del nuovo Consiglio regionale.

Se il  decreto è  emanato dopo  il 31  gennaio il  referendum è
indetto per l'anno successivo.

ARTICOLO 21

Ai  fini   della  votazione  per  il  referendum  si  applica  la
ripartizione in  circoscrizioni elettorali  stabilita dall'art. 1
della legge 17-2-1968, n. 108.

La votazione  si svolge  a suffragio universale con voto diretto,
libero e segreto.

L'elettorato  attivo,  la  tenuta  e  la  revisione  delle  liste
elettorali, la ripartizione dei Comuni in sezioni elettorali e la
scelta dei  luoghi di  riunione sono disciplinati dalle norme del
TU delle  leggi per la disciplina dell'elettorato attivo e per la
tenuta e  la revisione  delle liste elettorali, approvato con DPR
20 marzo 1967, n. 233.

ARTICOLO 22

Le operazioni  di voto hanno inizio alle ore 8 del giorno fissato
nel decreto  di indizione  del referendum  e termina  alle ore 21
dello stesso giorno.

ARTICOLO 23

Per tutte  le operazioni  elettorali non  previste dalla presente
legge si  seguono, in  quanto applicabili,  le norme  di cui alla
legge 17-2-1968,  n. 108  e alla  legge  25-5-1970,  n.  352.  Le
competenze che  quest'ultima  legge  attribuisce  alla  Corte  di
Cassazione sono svolte dalla Corte d'Appello di Firenze.

Alle operazioni  di voto  e  di  scrutinio  presso  i  seggi,  le
operazioni degli  uffici centrali circoscrizionali e dell'Ufficio
Centrale Regionale  per il  referendum possono  assistere, ove lo
richiedano, un  rappresentante  effettivo  ed  un  rappresentante
supplente dei  promotori del referendum e di ognuno dei partiti o
dei gruppi politici rappresentati in Consiglio regionale.

ARTICOLO 24

Entro quaranta  giorni dalla  data  del  decreto  che  indice  il
referendum sono  costituiti, rispettivamente  presso i  tribunali
che hanno  sede nei  capoluoghi di  provincia e  presso la  Corte
d'Appello di  Firenze, gli  Uffici centrali  circoscrizionali,  e
l'Ufficio centrale regionale per il referendum, composti nei modi
previsti dall'art. 8 della legge 17-2-1968, n. 108.

ARTICOLO 25

I certificati di iscrizione delle liste elettorali sono compilati
entro il  trentesimo giorno  successivo a quello di pubblicazione
del decreto  che indice  il referendum  e  sono  consegnati  agli
elettori  entro   il  quarantesimo   giorno  dalla  pubblicazione
medesima.

I certificati  non recapitabili  al domicilio degli elettori ed i
duplicati possono essere ritirati presso l'Ufficio comunale dagli
elettori medesimi  a decorrere dal quarantesimo giorno successivo
alla pubblicazione del decreto.

ARTICOLO 26

Le schede  per il  referendum, di carta consistente e di identico
colore per ciascuna proposta, sono fornite dalla Giunta regionale
e sono  di modello identico a quello riprodotto nelle tabelle C e
D allegate  alla legge  statale 25  maggio 1970,  n. 352,  con la
dicitura: "Referendum popolare regionale".

Esse  contengono   il  quesito   formulato  nella   richiesta  di
referendum  letteralmente   riprodotto  a  caratteri  chiaramente
leggibili.

All'elettore vengono  consegnate per la votazione tante schede di
colore diverso quanto sono le richieste di abrogazione sottoposte
al voto.

L'elettore vota  tracciando sulla scheda, con la matita, un segno
sulla risposta  da lui  prescelta o, comunque, nel rettangolo che
la contiene.

Nel caso  di cui al III comma del presente articolo, l'Ufficio di
Sezione per  il referendum osserva, per gli scrutini, l'ordine di
elencazione delle  richieste sottoposte a votazione quale risulta
dal  decreto   del  Presidente  della  Giunta  di  indizione  del
referendum.

ARTICOLO 27

Sulla base  dei verbali  di scrutinio  trasmessi dagli  Uffici di
Sezione della circoscrizione, l'Ufficio centrale circoscrizionale
dà atto  del numero  degli  elettori  che  hanno  votato  e  dei
risultati  del   referendum  nella   circoscrizione   dopo   aver
provveduto al  riesame dei voti contestati e provvisoriamente non
assegnati, ed  aver deciso,  viste le dichiarazioni riportate dai
verbali ed  i reclami  presentati, sull'assegnazione  o meno  dei
voti relativi.

Di tutte  le operazioni  è redatto verbale in tre esemplari, dei
quali uno  resta depositato  presso la cancelleria del Tribunale;
uno viene  inviato,  per  mezzo  corriere  speciale,  all'Ufficio
centrale regionale  per il  referendum unitamente  ai verbali  di
votazione e  di scrutinio degli uffici di sezione ed ai documenti
annessi;     uno  viene  trasmesso  al  Presidente  della  Giunta
regionale.

I rappresentanti  designati ai  sensi dell'art. 23 hanno facoltà
di prendere cognizione e di fare copia dell'esemplare del verbale
depositato presso la cancelleria del Tribunale.

ARTICOLO 28

L'Ufficio centrale  regionale per il referendum, appena pervenuti
i verbali  di tutti  gli uffici  centrali circoscrizionali  ed  i
relativi   allegati,   procede,   in   pubblica   adunanza,   con
l'intervento del rappresentante del PM presso la Corte d'Appello,
all'accertamento  della   partecipazione  alla   votazione  della
maggioranza degli  aventi diritto,  alla somma  dei  voti  validi
favorevoli  e   dei  voti   contrari  alla   abrogazione  e  alla
conseguente proclamazione  dei risultati  del referendum, dandone
immediata comunicazione al Presidente della Giunta regionale.

La proposta  soggetta a referendum è approvata se sono raggiunte
le maggioranze di cui all'art. 77, secondo comma dello Statuto.

Il Segretario  dell'Ufficio centrale  regionale redige il verbale
delle operazioni in tre esemplari.

Un esemplare  è depositato  presso la  cancelleria  della  Corte
d'Appello unitamente  ai verbali  ed agli atti relativi trasmessi
dagli Uffici  centrali circoscrizionali  per  il  referendum".  I
rimanenti esemplari  sono trasmessi rispettivamente al Presidente
della Giunta regionale ed al Commissario del Governo.

ARTICOLO 29

Sulle  proteste   e  sui  reclami  relativi  alle  operazioni  di
votazione  e   di  scrutinio   presentati  agli  Uffici  centrali
circoscrizionali  per   il  referendum   o  all'Ufficio  centrale
regionale, decide  quest'ultimo nella  pubblica adunanza  di  cui
all'articolo precedente,  prima di  procedere alle operazioni ivi
previste.

ARTICOLO 30

Qualora  il   risultato  del   referendum  sia   favorevole  alla
abrogazione  della   norma  o  del  provvedimento  amministrativo
soggetto a  referendum, il Presidente della Giunta regionale, con
proprio  decreto,   ne  dichiara   l'abrogazione  a  partire  dal
sessantesimo  giorno  della  proclamazione  di  cui  al  I  comma
dell'art. 28.

Il decreto  è pubblicato immediatamente sul Bollettino Ufficiale
della Regione.

ARTICOLO 31

Qualora il risultato del referendum sia contrario all'abrogazione
della  norma  o  del  provvedimento  amministrativo  soggetto  al
referendum, il  Presidente della  Giunta, dopo  aver ricevuto  la
comunicazione dell'Ufficio  centrale regionale per il referendum,
cura senza  ritardo la pubblicazione del risultato sul Bollettino
Ufficiale della Regione.

La proposta  di referendum  respinta non può essere ripresentata
nel corso della stessa legislatura regionale.

ARTICOLO 32

Se prima  della data  della votazione le disposizioni oggetto del
referendum siano  state  abrogate,  il  Presidente  della  Giunta
regionale stabilisce con decreto che le operazioni non hanno più
corso.

TITOLO II
REFERENDUM CONSULTIVO  PER L'ISTITUZIONE  DI NUOVI COMUNI, PER LA
FUSIONE  DI   COMUNI  ESISTENTI  O  PER  LA  MODIFICAZIONE  DELLE
CIRCOSCRIZIONI E DELLE DENOMINAZIONI COMUNALI.

ARTICOLO 33

Prima di  procedere alla  approvazione di  ogni proposta di legge
che comporti  l'istituzione di  un nuovo  comune, la  fusione  di
comuni esistenti,  la modificazione  delle circoscrizioni e delle
denominazioni   comunali,   il   Consiglio   Regionale   delibera
l'effettuazione del  referendum consultivo  di  cui  all'art.  69
dello Statuto.

Non è  richiesto referendum  per le  determinazioni ed eventuali
rettifiche di  confine tra  comuni per  mancanza di delimitazione
naturale o  per obiettiva incertezza nonchè per le rettifiche di
confine  tra   comuni  per   ragioni  topografiche  o  per  altre
comprovate esigenze  locali, quando  tutti  i  consigli  comunali
interessati  ne  facciano  domanda  e  ne  fissino  d'accordo  le
condizioni.

Non è  altresì richiesto  il referendum  quando  si  tratti  di
termini o  locuzioni aggiuntive alla denominazione principale del
Comune ed  il Consiglio  comunale interessato ne faccia richiesta
con la  maggioranza dei  due terzi  dei Consiglieri  assegnati al
Comune.

ARTICOLO 34

La deliberazione del Consiglio regionale deve indicare il quesito
da sottoporre alla votazione facendo il riferimento alla proposta
di legge in discussione nonchè il Comune, i Comuni o le frazioni
in cui gli elettori sono chiamati alla votazione.

A tal fine e per gli effetti dell'art. 69 dello Statuto:

a) nel  caso di  istituzione di  un nuovo comune sono chiamati al
   referendum gli  elettori della  frazione o  delle frazioni che
   debbono essere erette in comune autonomo;
b) nel  caso di  fusione tra  comuni con  istituzione di un nuovo
   comune risultante  dalla fusione,  sono chiamati al referendum
   gli elettori dei due comuni;
c) nel  caso  di  incorporazione  di  un  comune  in  altro  già
   esistente, sono chiamati al referendum gli elettori del comune
   da incorporare;
d) nel  caso di  distacco di  parte del territorio comunale da un
   comune con  aggregazione ad  un altro comune, sono chiamati al
   referendum gli elettori del territorio da trasferire;
e) nel  caso  di  mutamento  di  denominazione  del  comune  sono
   chiamati al referendum gli elettori del comune.

Nel  caso  indicato  alla  lett.  a)  è  altresì  richiesta  la
pronuncia del  Consiglio del  comune, o  dei comuni, di cui fanno
parte la  frazione, o  le frazioni,  che debbono essere erette in
comune autonomo.  Nel caso  indicato alla  lett. c)  è  altresì
richiesta la  pronuncia del  Consiglio del comune importante. Nel
caso indicato  alla lett.  d) è  altresì richiesta la pronuncia
del  Consiglio   dei  comuni   che,  a   seguito  del   distacco,
rispettivamente riducono o ampliano la propria circoscrizione.

ARTICOLO 35

Il Presidente  del Consiglio  regionale comunica senza ritardo al
Presidente della Giunta regionale la deliberazione del Consiglio.

Il Presidente  della Giunta  regionale, entro trenta giorni dalla
comunicazione, indice  con decreto  il referendum  fissandone  la
data.

Nel caso venga contestualmente effettuato il referendum regionale
di cui  al Tit.  I della presente legge, agli elettori chiamati a
votare anche  per  referendum  consultivo  viene  consegnata  una
scheda separata contenente il quesito di cui all'art. 34.

ARTICOLO 36

Il decreto  del Presidente  della Giunta  regionale è notificato
senza ritardo  al Commissario  del Governo,  al Presidente  della
Corte d'Appello  di Firenze,  al Presidente  del tribunale che ha
sede nel  capoluogo della  provincia interessata,  ai Sindaci dei
comuni interessati, ed ai Presidenti delle Commissioni elettorali
mandamentali interessate.

I Sindaci provvedono a dare notizia agli elettori della votazione
con manifesti  da affiggere almeno trenta giorni prima della data
stabilita per la votazione.

ARTICOLO 37

Si osservano  i disposti  degli artt.  21, 25, 26, della presente
legge, in quanto applicabili.

Alle operazioni  di voto  e di  scrutinio presso i seggi, nonchè
alle operazioni  dell'ufficio centrale  circoscrizionale, possono
assistere, ove  lo richiedano, un rappresentante effettivo ed uno
supplente per ognuno dei partiti politici o gruppi rappresentanti
nel Consiglio regionale.

Alla designazione  dei predetti  rappresentanti  si  provvede  ai
sensi dell'art. 23 ultima parte.

Nel caso  di  cui  all'art.  35,  III  comma,  le  operazioni  di
scrutinio relative  al referendum consultivo sono effettuate dopo
il completamento  di quelle relative al referendum di cui al Tit.
I della presente legge.

ARTICOLO 38

Entro  trenta  giorni  dalla  data  del  decreto  che  indice  il
referendum è  istituito, presso  il Tribunale  che ha  sede  nel
capoluogo della provincia interessata, l'ufficio circoscrizionale
per il referendum, composto nei modi previsti dall'art. 24.

Sulla base  dei verbali  di scrutinio  trasmessi dagli  uffici di
sezione, l'ufficio  centrale circoscrizionale procede in pubblica
adunanza, all'accertamento  del numero  degli elettori  che hanno
votato e  del risultato  del referendum,  dopo aver provveduto al
riesame dei voti contestai e provvisoriamente assegnati, ed avere
deciso sull'assegnazione o meno dei voti relativi.

Delle operazioni  è redatto  verbale in tre esemplari, dei quali
uno resta  depositato presso  la cancelleria  del Tribunale;  uno
viene inviato  al Presidente  della Giunta regionale, ed uno alla
Presidenza del Consiglio regionale.

Sulle  proteste   e  sui  reclami  relativi  alle  operazioni  di
votazione e di scrutinio decide l'ufficio circoscrizionale, nella
pubblica  adunanza   di  cui   sopra,  prima  di  procedere  alle
operazioni di cui al II comma del presente articolo.

ARTICOLO 39

Il risultato del referendum è pubblicato sul BU della Regione.

Il Presidente  del Consiglio  regionale convoca  senza ritardo il
Consiglio per  la presa d'atto del risultato del referendum e per
le finali  decisioni in  ordine alla  proposta di  legge  di  cui
all'art. 33.

TITOLO III
DISPOSIZIONI FINALI

ARTICOLO 40

La propaganda  relativa allo  svolgimento dei referendum previsti
dalla  presente   legge  è   consentita  dal  trentesimo  giorno
antecedente a quello della votazione.

Ad essa  si applicano  le disposizioni  contenute nella  legge  4
aprile 1956, n. 212 e successive modificazioni.

Le facoltà  riconosciute dalle disposizioni della suddetta legge
ai partiti  o gruppi  politici che  partecipino direttamente alla
competizione elettorale,  si intendono  attribuite ai  partiti  o
gruppi politici  che siano rappresentati in Consiglio regionale e
ai promotori  del referendum,  quest'ultimi considerati  in unico
complesso.

In ogni  caso deve  essere rivolta istanza alla Giunta municipale
entro  il  trentaquattresimo  giorno  antecedente  alla  data  di
votazione per l'assegnazione dei prescritti spazi.

Si osservano,  le disposizioni degli artt. 50 e 51 della L. 25-5-
1970 n. 352.

ARTICOLO 41

Le spese  per lo  svolgimento dei  referendum sono a carico della
Regione.

Le spese  relative agli  adempimenti  di  spettanza  dei  comuni,
nonchè quelle  delle competenze  dovute ai  componenti dei seggi
elettorali sono anticipate dai comuni e rimborsati dalla Regione.

Alle  spese   di  cui   alla  presente   legge  si  provvede  con
stanziamento previsto  mediante istituzione  di apposito capitolo
nel bilancio preventivo della Regione per l'esercizio finanziario
1976 e di corrispondenti capitoli per gli esercizi successivi.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 2 marzo 1976.

La presente  legge è  stata approvata dal Consiglio Regionale il
20-1-1976 ed  è stata vistata dal Commissario del Governo il 25-
2-1976.



ATTIVITA' ISTITUZIONALI

