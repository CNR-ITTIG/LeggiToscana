Contributi straordinari  alle  imprese  che  esercitano  pubblici
autoservizi di linea.

Il Consiglio Regionale ha approvato il 1-6-1976
Il Commissario del Governo ha apposto il visto il 2-7-1976
Il Presidente  della Giunta  Regionale promulga la seguente legge
regionale:

ARTICOLO 1

Al fine  di garantire  la continuità e l'efficienza dei pubblici
autoservizi di  linea soggetti  alla sorveglianza  regionale,  la
Regione Toscana  contribuisce in  via straordinaria,  per  l'anno
1976,  per   le  imprese   indicate  nell'art.   2,  agli   oneri
dell'esercizio dipendenti  dalle retribuzioni dovute al personale
in attuazione dei contratti di lavoro.

ARTICOLO 2

I contributi  straordinari di cui all'articolo precedente vengono
concessi:

a) alle  imprese costituite  in  forma  di  società  di  diritto
   privato ed  operanti alla  data di  entrata  in  vigore  della
   presente legge,  nelle quali  gli enti  pubblici  abbiano  una
   partecipazione finanziaria di maggioranza;
b) alle  imprese costituite,  in forma di società cooperative di
   lavoro, ai  sensi dell'art.  23 del DLCPS 14 dicembre 1947, n.
   1577 e  successive modificazioni, che siano operanti alla data
   di entrata in vigore della presente legge.

ARTICOLO 3

I contributi  stabiliti dalla  presente legge saranno determinati
nella misura  di  L.  2.700.000  per  ciascun  dipendente  ed  in
relazione al  numero medio  dei dipendenti  - mese  iscritti  nel
libro matricola  dell'impresa nel periodo 1 gennaio - 31 dicembre
1975.

Dal computo  della media  sarà escluso il personale addetto alle
autolinee urbane ed a quelle considerate integrative del servizio
ferroviario.

ARTICOLO 4

Restano escluse dai contributi di cui alla presente legge:

1. le  imprese che  non  assicurino  la  normale  efficienza  dei
   servizi, ovvero  non rispettino  le clausole  concessionali, i
   contratti di lavoro e le leggi sociali;
2. le imprese il cui conto economico di esercizio della attività
   aziendale dei trasporti, relativo all'anno precedente a quello
   cui il contributo si riferisce, non risulti passivo;
3. le  imprese che  già usufruiscono di contributi o sovvenzioni
   da parte della Regione o dello Stato, con integrazione globale
   della passività di esercizio.

ARTICOLO 5

Le imprese  che intendono  beneficiare  dei  contributi  previsti
dalla presente  legge devono inoltrare al presidente della giunta
regionale, entro il termine di 10 giorni dalla data di entrata in
vigore della  stessa, domanda  in bollo  corredata dalla seguente
documentazione:

1. prospetto  riepilogativo del  numero dei  dipendenti, distinti
   per qualifica,  iscritti nei  libri matricola dell'impresa nei
   singoli mesi tra il 1 gennaio 1975 e il 31 dicembre 1975;
2. elenco  nominativo del  personale in servizio alla data del 31
   dicembre 1975, con l'individuazione per ciascun dipendente del
   numero di  matricola, della  data di  assunzione del servizio,
   della qualifica  nonchè della  residenza  di  lavoro  per  il
   personale viaggiante, dell'impianto o ufficio per il rimanente
   personale;
3. prospetto  del numero  dei  dipendenti  addetti  alle  singole
   autolinee  urbane  ed  a  quelle  considerate  integrative  di
   servizio ferroviario, con allegati i turni del personale delle
   medesime linee;
4. conto  economico di  esercizio  dell'attività  aziendale  dei
   trasporti, relativo all'anno 1975.

ARTICOLO 6

All'erogazione dei  contributi  stabiliti  dalla  presente  legge
sarà data  esecuzione da  parte della  giunta regionale  a norma
dell'art. 46 dello Statuto.

ARTICOLO 7

La spesa  derivante dall'applicazione  della presente  legge  per
l'anno 1976,  ammontante  a  L.  1.700.000.000  farà  carico  al
capitolo  14780   "Contributi  straordinari   alle  imprese   che
esercitano pubblici  servizi di  linea" del  bilancio per  l'anno
finanziario 1976  che si istituisce con la seguente variazione di
bilancio:

In diminuzione

TIT. I - Spese correnti
Sez. 5 - Oneri non ripartibili
Rubr. 7 - Fondo globale (spese correnti)

Cap. 17400
   Fondo per il finanziamento di provvedimenti
   legislativi in corso di adozione
   Lett. N) per                                 L.    700.000.000
   Lett. I) per                                 L.  1.000.000.000
   Totale                                       L.  1.700.000.000

Di nuova istituzione

TIT. I - Spese correnti
Sez. 4 - Azione ed interventi in campo economico
Rubr. 12 - Trasporti

Cap. 14780
   Contributi straordinari  alle  imprese  che
   esercitano pubblici autoservizi di linea     L.  1.700.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

La presente  Legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 15 luglio 1976.

La presente  legge è  stata approvata dal Consiglio Regionale il
1-6-1976 ed  è stata vistata dal Commissario del Governo il 2-7-
1976.



TRASPORTI

