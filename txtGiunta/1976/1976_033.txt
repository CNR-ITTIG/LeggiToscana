Norme in  materia di  biblioteche di  enti locali  e di interesse
locale e di archivi storici affidati ad enti locali.

Il Consiglio Regionale ha approvato il 25-5-1976
Il Commissario del Governo ha apposto il visto il 30-6-1976
Il Presidente  della Giunta  Regionale promulga la seguente legge
regionale:

TITOLO I
PRINCIPI GENERALI

ARTICOLO 1

La Regione Toscana promuove lo sviluppo delle biblioteche di enti
locali e d'interesse locale e la tutela degli archivi affidati ad
enti locali,  comunque di competenza della Regione, e ne coordina
l'attività nell'ambito della programmazione regionale, secondo i
principi e le finalità indicate negli artt. 3 e 4 dello Statuto.

A tal  fine incentiva lo sviluppo della pubblica lettura mediante
la  costituzione   di  adeguati   strumenti  biblioteconomici   e
operativi;   cura la tutela del patrimonio librario, documentario
e archivistico;  provvede alla formazione e all'aggiornamento del
personale, all'istituzione di un sistema regionale di biblioteche
e  di   un  sistema   di  archivi,  alla  promozione  di  sistemi
intercomunali,  alla   promozione  di  reti  urbane  di  pubblica
lettura; esercita le funzioni d'indirizzo e di coordinamento.

ARTICOLO 2

Le biblioteche  degli enti  locali sono  strumenti  culturali  al
servizio dei  cittadini. Esse  con criteri di imparzialità e nel
rispetto  delle   varie  opinioni,  concorrono  a  promuovere  le
condizioni che  rendono effettivo  il diritto  allo studio e alla
cultura, anche  in collegamento  con le  strutture  culturali  di
educazione ricorrente:

a) mediante  il reperimento,  l'acquisizione,  l'ordinamento,  la
   catalogazione, la tutela e l'uso pubblico di opere e documenti
   manoscritti, a stampa e audiovisivi;
b) mediante la diffusione dell'informazione;
c) mediante  iniziative che  contribuiscono alla conoscenza della
   storia  e   della  tradizione  locale  nonchè  della  realtà
   contemporanea.

ARTICOLO 3

Gli enti  locali provvedono alla custodia, all'ordinamento e alla
inventariazione dei  documenti degli  archivi ad essi affidati ai
fini della  loro migliore  conservazione, della  loro più  ampia
conoscenza e del loro pubblico uso.

TITOLO II
DISCIPLINA DELLE BIBLIOTECHE DEGLI ENTI LOCALI

ARTICOLO 4

Per  assicurare   un  servizio  di  pubblica  lettura  il  Comune
istituisce una  biblioteca pubblica  o  aderisce  ad  un  sistema
bibliotecario gestito da enti locali.

I Comuni,  in particolare  quelli  con  evidenti  caratteristiche
territoriali di  frazionamento,  possono  istituire  nel  proprio
territorio  biblioteche   succursali,  anche   avvalendosi  della
collaborazione di  enti, associazioni,  istituti che siano dotati
di strutture  bibliotecarie e  abbiano  come  loro  finalità  lo
sviluppo culturale e civile del cittadino.

I Comuni  capoluogo di  provincia o  con popolazione superiore ai
100.000  abitanti   istituiscono  una   rete  urbana  decentrando
opportunamente sul loro territorio servizi di pubblica lettura il
cui fondo  di dotazione libraria tenda a corrispondere per quanto
riguarda la  quantità e la qualità, agli standards nazionali ed
internazionali elaborati dai competenti organismi.

ARTICOLO 5

Le biblioteche  degli enti locali sono aperte a tutti e i servizi
di consultazione e di prestito delle pubblicazioni sono gratuiti.

Le  biblioteche   degli  enti  locali  sono  tenute  a  prestarsi
reciproca   collaborazione    attraverso   il    prestito   delle
pubblicazioni e lo scambio delle informazioni bibliografiche.

Gli enti  locali adottano  per le  proprie biblioteche  statuti e
regolamenti conformi  ai principi  e alle  disposizioni contenute
nella presente legge.

ARTICOLO 6

Alle attività della biblioteca presiede una apposita commissione
di nomina  dell'ente locale  e disciplinata  dallo statuto  della
biblioteca.

La commissione  è composta  in modo  da essere espressione anche
delle minoranze  consiliari e  da  garantire  la  rappresentanza,
nell'ambito  territoriale   dell'Ente   locale,   dei   sindacati
maggiormente rappresentativi, degli istituti e delle associazioni
culturali, degli  organi collegiali  scolastici e dei consigli di
quartiere,   favorendo    inoltre   la    partecipazione    della
rappresentanza  degli   utenti.   Fanno   inoltre   parte   della
commissione  uno   o  più  rappresentanti  del  personale  della
biblioteca, fra  i  quali  il  bibliotecario  o  l'assistente  di
biblioteca cui è affidata la direzione della biblioteca stessa.

Alla commissione sono affidati i seguenti compiti:

a) proporre  all'ente locale  il regolamento  e le modifiche allo
   statuto di cui al precedente art. 5;
b) determinare  i criteri  di  scelta  nonchè  la  scelta  degli
   acquisti, coordinando,  nel caso  di biblioteca aderenti ad un
   sistema, le  proprie esigenze  con quelle  più  generali  del
   sistema stesso;
c) presentare    annualmente    all'ente    locale  la  relazione
   dell'attività svolta  e il  piano  di  attività  per  l'anno
   successivo;
d) curare  le forme di attuazione delle attività culturali della
   biblioteca, secondo  gli indirizzi  generali  e  il  piano  di
   attività  di  cui  alla  precedente  lett.  c)  del  presente
   articolo, approvati dal Consiglio dell'ente locale;
e) ricercare  ogni forma  di  collaborazione  con  quanti,  enti,
   associazioni, istituti, perseguano le finalità espresse dalla
   presente legge.

ARTICOLO 7

I regolamenti  organici  degli  enti  locali  dovranno  prevedere
l'ordinamento del  personale tecnico addetto alle biblioteche, in
modo da comprendervi bibliotecari e assistenti di biblioteca.

I  regolamenti  organici  degli  enti  locali  potranno  altresì
prevedere, per  le attività  svolte dalle biblioteche, di cui al
precedente art. 2, personale ad esse specificamente addetto.

Per l'ammissione  ai  concorsi  per  bibliotecari  dovrà  essere
richiesto il  possesso del  diploma di  laurea;    a  quelli  per
assistenti di  biblioteca  il  possesso  del  diploma  di  scuola
secondaria superiore.

Tra le  prove di  esame  dovranno  essere  comprese  anche  prove
tecniche: di biblioteconomia e di bibliografia per i bibliotecari
e gli  assistenti di biblioteca;  di materie attinenti ai servizi
svolti nell'ambito  della biblioteca,  per il personale di cui al
precedente secondo comma.

Nella valutazione  dei titoli,  dovrà essere  tenuta in conto la
frequenza con  esito favorevole di corsi, tenuti da enti pubblici
e specializzati,  per la  formazione  e  il  perfezionamento  del
personale delle biblioteche e degli archivi.

La direzione  delle biblioteche  dovrà essere  affidata, secondo
quanto stabilito dai regolamenti organici:

a) a  bibliotecari, quando  la popolazione  dell'ente locale  sia
   superiore ai 20.000 abitanti;
b) a bibliotecari oppure ad assistenti di biblioteca, negli altri
   casi.

Per il personale tecnico delle biblioteche dovrà essere previsto
l'obbligo di  frequentare periodicamente  corsi di  aggiornamento
professionale promossi, finanziati, riconosciuti o indicati dalla
Regione.

ARTICOLO 8

Per l'istituzione, l'ordinamento e il funzionamento delle proprie
biblioteche e  degli archivi loro affidati, gli enti locali e gli
enti proprietari  di  biblioteche  di  interesse  locale  possono
unirsi  in   consorzio  o   associarsi,   tenendo   conto   della
suddivisione del  territorio in distretti scolastici ed eventuali
loro  aggregazione,   dando  luogo  alla  formazione  di  sistemi
bibliotecari ed  archivistici, che realizzino i principi indicati
all'art. 1 della presente legge.

Il sistema  bibliotecario, anche  mediante l'utilizzazione di una
delle biblioteche  aderenti che  assume le funzioni di centro del
sistema,  realizza   i  servizi   richiesti   dalle   biblioteche
collegate, ne  coordina l'attività,  assicura  alle  biblioteche
aderenti il buon andamento dei servizi anche con l'intervento del
personale tecnico  necessario, cura  i rapporti con la competente
amministrazione provinciale  per le  materie di cui all'art. 17 e
con i competenti uffici regionali.

La gestione  del sistema  è affidata ad una apposita commissione
disciplinata dallo  statuto del  consorzio o dalla associazione e
composta, in  quanto possibile, secondo i criteri di cui all'art.
6,  II   comma,  garantendosi   comunque  la  rappresentanza  dei
proprietari di  biblioteche  di  interesse  locale  eventualmente
associate.

Resta pertanto  ferma,  per  le  attività  proprie  di  ciascuna
biblioteca degli  enti locali  aderenti al consorzio o associata,
la commissione di cui all'art. 6.

ARTICOLO 9

I Comuni  e le  Provincie depositano  ogni pubblicazione  da essi
curata nelle proprie biblioteche. Le Provincie inoltre depositano
copia delle  proprie pubblicazioni  in ogni biblioteca dei comuni
del territorio  provinciale e nelle biblioteche centro di sistema
del territorio regionale.

Regione,  Provincie  e  Comuni  depositano  copia  delle  proprie
pubblicazioni presso  la biblioteca  del Consiglio  regionale. La
Regione  deposita  copia  delle  proprie  pubblicazioni  in  ogni
biblioteca di ente locale del territorio regionale.

A partire  dalla data  di entrata in vigore della presente legge,
ogni centro  di sistema  e ciascuna biblioteca di ente locale che
non aderisca  ad un  sistema, deposita presso la Regione copia di
ciascuna nuova scheda inserita nei suoi cataloghi.

ARTICOLO 10

Gli enti  locali provvedono  a trasferire  negli archivi  di  cui
all'art. 3  della presente legge i documenti posseduti, una volta
che siano  scaduti i  termini per  la  loro  conservazione  negli
uffici.

Le sezioni  di archivio  ordinate e  inventariate possono trovare
collocazione nei  locali della  biblioteca, qualora  ciò risulti
opportuno  allo   scopo  di   agevolarne  la   consultazione   ed
assicurarne la conservazione.

Presso la  biblioteca dell'ente  locale sono  comunque depositati
gli inventari  delle sezioni  separate  dell'archivio  dell'ente,
mentre nella  biblioteca centro  del sistema  sono depositati gli
inventari di  tutti gli  archivi degli  enti aderenti al sistema.
Presso il  servizio regionale  per i  beni librari e archivistici
sono depositati gli inventari di tutti gli archivi di enti locali
della Regione.

TITOLO III
FUNZIONI DELLA REGIONE

ARTICOLO 11

Il Consiglio regionale, nelle materie di cui alla presente legge,
esercita le seguenti funzioni:

a) determinazione  degli    orientamenti  programmatici  e  degli
   indirizzi di attività nel settore;
b) approvazione dei criteri d'intervento di cui all'art. 13 e dei
   programmi d'intervento  di cui ai successivi art. 18, lett. d)
   e  20,   lett.  c),  nonchè  del  piano  di  riparto  per  il
   finanziamento degli  oneri aggiuntivi  di cui  agli artt. 19 e
   21.

La Giunta regionale esercita le funzioni previste dal
DPR 14-1-1972  n. 3  agli artt. 7, II comma, lett. b) ed e) e 9 e
quelle previste dal successivo art. 14 della presente legge.

Il Presidente  della Giunta  regionale emana  gli  atti  di  mera
esecuzione delle  deliberazioni  della  Giunta  (o  provvede  con
proprio atto  alla  relativa  delega  ai  singoli  componenti  la
Giunta) e  dirige le funzioni amministrative delegate dallo Stato
alla Regione con il DPR 14-1-1972, n. 3.

ARTICOLO 12

Le funzioni  amministrative trasferite  con DPR 14-1-1972, n. 3 e
attribuite dal  precedente articolo  alla competenza della Giunta
Regionale possono essere da quest'ultima delegate al Presidente o
a singoli  componenti la  Giunta  Regionale  stessa,  secondo  le
direttive da  questa deliberate. Spetta comunque al Presidente il
coordinamento delle funzioni delegate.

La   Giunta    Regionale   può    altresì   delegare   funzioni
amministrative  di  cui  al  comma  precedente  a  funzionari  in
servizio presso  la Regione,  che le esercitano secondo direttive
vincolanti. I  singoli componenti  la Giunta  Regionale curano il
rispetto di tali direttive.

La delega prevista dai due commi precedenti ha effetto dal giorno
di pubblicazione  della  deliberazione  relativa  sul  Bollettino
Ufficiale della  Regione e  può essere  in ogni momento revocata
con le stesse modalità.

La Giunta  Regionale con propria deliberazione può in ogni tempo
avocare a  sè l'esercizio  di qualsiasi  funzione amministrativa
delegata.

ARTICOLO 13

La Regione  Toscana promuove  e coordina, anche mediante appositi
finanziamenti, lo sviluppo delle attività scientifiche, tecniche
e di  divulgazione, in  materia biblioteconomica  e archivistica,
comprese quelle  promosse dagli enti locali attraverso le proprie
biblioteche e  i propri  archivi, e  realizzate in pubblicazioni,
corsi culturali e borse di studio.

Per le  attività di formazione e aggiornamento e per particolari
attività di  indagine  e  di  ricerca  scientifica,  la  Regione
Toscana promuove  rapporti di  collaborazione con le Università,
con gli enti locali e con enti pubblici specializzati.

Il Consiglio  Regionale, su  proposta  della  Giunta,  stabilisce
annualmente  con   propria  deliberazione   i  criteri   per  gli
interventi di cui ai commi precedenti.

ARTICOLO 14

E' soppressa la Soprintendenza ai beni librari.

Le attività  istruttorie, esecutive  e operative già svolte dal
suddetto ufficio  ai sensi  dell'art. 19,  I comma,  della  legge
regionale 6-9-1973,  n. 55,  e relative  a materia non oggetto di
delega ai  sensi  della  precedente  legge,  sono  attribuite  al
Dipartimento istruzione e cultura.

Nell'ambito del Dipartimento istruzione e cultura è istituito il
Servizio regionale  per i beni librari e archivistici, che svolge
le attività di cui al precedente comma.

Il Servizio  regionale per  i beni  librari e archivistici svolge
inoltre funzioni  di consulenza,  di assistenza,  di studio  e di
ricerca tecnico - scientifica in ordine alle seguenti materie:

a) formazione  e aggiornamento  professionale del personale delle
   biblioteche;
b) redazione  di criteri  per l'unificazione  dei metodi  e delle
   tecniche biblioteconomiche;
c) formazione  e   incremento  di  una    biblioteca    regionale
   specializzata nelle  materie di  biblioteconomia, bibliologia,
   bibliografia  e   in  genere   nelle  materie   connesse   con
   l'attività professionale del bibliotecario e dell'archivista;
d) contributo  alla diffusione  di    studi  specializzati  nelle
   materie  di   cui  alla   precedente   lettera   c)   mediante
   pubblicazione di opere curate direttamente;
e) formazione  e aggiornamento  del    Catalogo  unico  regionale
   toscano,  anche  con  la  raccolta  delle  schede  di  cui  al
   precedente art. 9, comma III;
f) formazione  e incremento  di  una    microfilmoteca  regionale
   toscana;
g) formazione  e funzionamento  di un  laboratorio  regionale  di
   conservazione e  restauro, quale  servizio gratuito  a  favore
   degli enti locali.

La  dotazione  organica  della  Soprintendenza  ai  beni  librari
prevista dalla tabella A- 24 allegata alla citata legge regionale
6-9-1973, n.  55 è  portata in  aumento a quella prevista per il
Dipartimento istruzione  e cultura  dalla tabella A- 12, e per il
Dipartimento finanze  e bilancio  dalla tabella  A- 3, secondo le
tabelle allegate alla presente legge.

TITOLO IV
DELEGA DELLE FUNZIONI

ARTICOLO 15

Sono delegate ai Comuni le funzioni amministrative concernenti le
biblioteche  d'interesse  locale,  salvo  quelle  riguardanti  la
tutela del patrimonio librario.

Le funzioni  delegate ai  Comuni  saranno  esercitate  secondo  i
seguenti indirizzi:

a) assicurare  l'uso    pubblico  delle  biblioteche  d'interesse
   locale, l'adeguamento  dei loro servizi agli standards tecnici
   prescritti  dai   competenti  organi   regionali  e   la  loro
   partecipazione al Catalogo unico regionale;
b) potenziare  le    biblioteche  depositarie  di  un  patrimonio
   librario di  interesse storico  o che  svolgono  una  funzione
   integrativa del  servizio per  la diffusione della lettura nel
   territorio.

ARTICOLO 16

I Comuni  svolgono le  funzioni previste  dalla presente legge in
materia di  biblioteche coordinandole  con quelle  loro  delegate
dalla legge regionale 7-6-1975, n. 71, art. 2, I comma, lett. a),
e art.  7, I  comma, lett.  a) in  modo da  attuare  la  maggiore
compenetrazione tra le strutture bibliotecarie pubbliche e quelle
scolastiche,  anche  per  la  realizzazione  di  quanto  previsto
all'art. 4 della presente legge.

ARTICOLO 17

Sono delegate  alle Province  le funzioni amministrative relative
all'attività  promozionale   di  forme  di  coordinamento  e  di
associazione di cui al precedente art. 8;  sono altresì delegate
alle Province le funzioni amministrative, relative all'assistenza
amministrativa e tecnica dei sistemi.

Le  funzioni   delegate  sono   esercitate  secondo   i  seguenti
indirizzi:

a) assicurare  la maggiore  diffusione dei  servizi  bibliotecari
   anche in  relazione alle  condizioni socio  - economiche della
   popolazione  e  tenendo  conto  degli  standards  nazionali  e
   internazionali elaborati dai competenti organismi;
b) svolgere le funzioni d'indirizzo e di collegamento dei servizi
   tecnici d'informazione bibliografica e di catalogazione presso
   i sistemi intercomunali;
c) coordinare  gli interventi  effettuati a  norma della presente
   legge con quelli effettuati a norma della legge regionale 7-6-
   1975, n.  71, art. 4, I comma, lett. a), in modo da attuare la
   maggiore  compenetrazione   tra  le   strutture  bibliotecarie
   pubbliche e quelle scolastiche.

TITOLO V
FINANZIAMENTI

ARTICOLO 18

Per il finanziamento degli interventi di cui alla presente legge,
a parte quanto previsto dal successivo art. 20, è autorizzata, a
partire dall'esercizio  finanziario 1976  e per ciascun esercizio
successivo, la spesa di L. 500.000.000.

Tale somma è ripartita tra i Comuni secondo i seguenti criteri:

a) nella misura del 20% in relazione alla popolazione residente;
b) nella misura del 10% in relazione alla percentuale d'incidenza
   della spesa  stanziata  dall'ente  per  il  funzionamento  dei
   servizi  bibliotecari   e  archivistici  sulla  spesa  globale
   prevista in bilancio;
c) nella  misura del  20% in  relazione alle  condizioni socio  -
   economiche determinate  ai  sensi  dell'art.  21  della  legge
   regionale 7 giugno 1975, n. 71;
d) nella  misura del  50% in relazione ai programmi d'intervento,
   presentati alla Regione entro il 31 marzo di ogni anno, per le
   proprie biblioteche e per quelle su cui esercitano le funzioni
   delegate ai  sensi dell'art.  15 della presente legge;  per il
   potenziamento  e   la  conservazione  delle  strutture  e  del
   patrimonio  librario  e  archivistico;  per  le  attività  da
   svolgere nell'ambito del servizio bibliotecario e archivistico
   e  dell'adesione   a  un   sistema;  per  l'istituzione  e  il
   potenziamento di una rete urbana efficiente.

La misura  dell'intervento a  favore delle Provincie proprietarie
di  biblioteche   sarà  determinata   solo  con  riferimento  ai
parametri di cui alle lettere b) e d) del precedente comma.

ARTICOLO 19

Gli  oneri   finanziari  aggiuntivi   di  funzionamento  previsti
dall'ultimo comma  dell'art. 13  della LR  30-4-1973, n. 30, sono
stabiliti in  una quota  pari al 5% del finanziamento complessivo
disposto all'art. 18 della presente legge.

Ai fini  della ripartizione  delle somme  di  cui  al  precedente
comma, gli  enti locali  trasmettono alla  Regione, entro  il  31
marzo  di  ogni  anno,  la  documentazione  relativa  agli  oneri
aggiuntivi di funzionamento gravanti su di essi per effetto della
delega.

La Giunta  regionale elabora in base alla suddetta documentazione
uno schema  triennale di  ripartizione dei  mezzi  finanziari  da
assegnare agli enti locali e ne dà loro comunicazione.

ARTICOLO 20

Per il  finanziamento degli oneri che le Province sosterranno per
l'esercizio delle  funzioni loro  delegate ai sensi dell'art. 17,
è autorizzata,  a partire  dall'esercizio finanziario 1976 e per
ciascun esercizio successivo la spesa di L. 150.000.000.

La somma di cui al precedente comma è ripartita tra le Provincie
secondo i seguenti criteri:

a) nella misura del 10% in relazione alla popolazione residente;
b) nella misura del 30% in relazione al numero e alla consistenza
   dei sistemi;
c) nella misura del 60% in relazione ai programmi di sviluppo dei
   sistemi, da  presentare alla Regione entro il 31 marzo di ogni
   anno.

ARTICOLO 21

Gli  oneri   finanziari  aggiuntivi   di  funzionamento  previsti
dall'ultimo comma  dell'art. 13  della LR  30-4-1973, n. 30, sono
stabiliti in  una quota  pari al  30% del  finanziamento disposto
all'art. 20  della presente  legge per l'esercizio delle funzioni
delegate alle Provincie.

Ai fini  della ripartizione  delle somme  di  cui  al  precedente
comma, le  Province trasmettono alla Regione entro il 31 marzo di
ogni anno,  la documentazione  relativa agli  oneri aggiuntivi di
funzionamento gravanti su di essi per effetto della delega.

La Giunta regionale, elabora in base alla suddetta documentazione
uno schema  triennale di  ripartizione dei  mezzi  finanziari  da
assegnare alle Province e ne dà loro comunicazione.

ARTICOLO 22

Per il  finanziamento degli  interventi di  cui  all'art.  13  è
autorizzata, a  partire dall'esercizio  finanziario  1976  e  per
ciascun esercizio successivo la spesa di L. 60.000.000.

ARTICOLO 23

Per il  finanziamento degli  interventi di  cui  all'art.  14  è
autorizzata, a  partire dall'esercizio  finanziario  1976  e  per
ciascun esercizio successivo la spesa di L. 210.000.000.

ARTICOLO 24

Le somme  di cui  ai precedenti  artt. 18  lett. a), b) e c) e 20
lett.  a)   e  b),   sono  ripartite  fra  gli  enti  locali  con
deliberazione della Giunta regionale ed erogate entro il 31 marzo
di ogni anno.

ARTICOLO 25

Gli  enti   delegati  trasmettono   annualmente  in  allegato  ai
programmi di intervento disposti ai sensi degli artt. 18 lett. d)
e  20  lett.  c)  una  relazione,  i  prospetti  di  informazione
statistica sui  risultati raggiunti nell'esercizio delle funzioni
delegate,  nonchè   il  rendiconto  delle  spese  sostenute.  Le
relazioni ed i prospetti allegati contengono altresì, al fine di
una più  organica informazione,  i dati  relativi  all'esercizio
delle funzioni proprie degli enti delegati nella stessa materia.

ARTICOLO 26

La  Giunta   presenta  annualmente  al  Consiglio  regionale  una
relazione contenente  dati informativi,  contabili  e  statistici
sull'esercizio delle  funzioni delegate, e tutti gli elementi che
possano consentire  al Consiglio la più completa valutazione dei
risultati raggiunti nel settore, anche mediante l'esercizio delle
funzioni proprie degli enti locali.

ARTICOLO 27

Entro due  anni dall'entrata  in vigore  della presente  legge la
Giunta Regionale  sottoporrà all'approvazione  del Consiglio  un
progetto organico di ripartizione territoriale dei sistemi.

TITOLO VI
NORME TRANSITORIE E FINALI

ARTICOLO 28

Entro un  anno dall'entrata  in vigore  della presente legge, gli
statuti e  i regolamenti  delle  biblioteche  degli  enti  locali
dovranno essere adeguati alle norme contenute nella legge stessa.

ARTICOLO 29

Al fine  di garantire  la continuità  dei  servizi  di  pubblica
lettura  gli   enti  locali   in  occasione  della  adozione  dei
provvedimenti di  cui al  precedente  art.  7,  I  comma  possono
dettare norme  transitorie che  prevedono  concorsi  interni  per
l'inquadramento del  personale che  alla data  del 31 marzo 1976,
oltre al  possesso dei requisiti previsti dai singoli regolamenti
organici e  dal III  comma del  precedente art.  7, abbia  svolto
ininterrottamente per  almeno un anno mansioni di bibliotecario o
di assistente di biblioteca.

Entro tre  anni dall'entrata  in  vigore  della  presente  legge,
possono essere  ammessi ai concorsi per bibliotecari e assistenti
di biblioteca,  coloro che  alla data  di entrata in vigore della
presente legge  abbiano prestato  servizio  per  almeno  un  anno
presso la  biblioteca dell'ente  cui si  riferisce il concorso, o
presso altre  biblioteche, e  nelle  funzioni  corrispondenti  ai
posti messi  a concorso, purchè provvisti di titolo di studio di
grado immediatamente  inferiore a  quello richiesto  dall'art. 7,
III comma.

ARTICOLO 30

La presente legge, ai fini dei finanziamenti di cui ai precedenti
artt. 18,  19, 20,  21, 22  e 23, avrà effetto a decorrere dal 1
gennaio 1976.

ARTICOLO 31

Nel primo  anno di  applicazione della presente legge i programmi
di intervento  di cui  ai precedenti artt. 18 lett. d) e 20 lett.
c) dovranno  essere presentati  entro tre  mesi  dall'entrata  in
vigore della legge stessa.

ARTICOLO 32

Gli  oneri  derivanti  dall'applicazione  della  presente  legge,
ammontanti a L. 990.000.000, saranno fronteggiati con i fondi del
cap. 08470  del Bilancio 1976 che viene istituito con la seguente
variazione:

TITOLO I - SPESE CORRENTI
Sezione II - Interventi nel campo dell'Istruzione e Cultura

Di nuova istituzione

Rubrica III - Funzioni Delegate

Cap. 08470
   Norme in  materia di  biblioteche  di  Enti
   Locali e  di interesse  locale e di archivi
   storici affidati  ad  Enti  locali.  Delega
   delle  funzioni  amministrative  agli  Enti
   Locali (LR n. del )
   Art. 10  - Spese  per interventi e funzioni
   delegate (art. 18)                           L.    500.000.000
   Art. 20 - Oneri aggiuntivi (art. 19)         L.     25.000.000
   Art. 30  - Spese  per interventi e funzioni
   delegate (art. 20)                           L.    150.000.000
   Art. 40 - Oneri aggiuntivi (art. 21)         L.     45.000.000
   Art. 50  -  Spese  per  interventi  di  cui
   all'art. 13                                  L.     60.000.000
   Art. 60  -  Spese  per  interventi  di  cui
   all'art. 14                                  L.    210.000.000

Totale                                          L.    990.000.000

Da eliminare

Rubrica II - Organizzazione della cultura

Cap. 08000
   Spese  per  il  funzionamento  dell'Ufficio
   Regionale di coordinamento, di informazione
   bibliografica e  di consulenza  tecnica per
   le biblioteche  e gli  archivi storici e di
   interesse locale;   spese per la formazione
   del   catalogo    unico   regionale   delle
   biblioteche   pubbliche   toscane;   spese,
   contributi per  l'ordinamento, l'incremento
   e l'uso  pubblico del  patrimonio librario,
   archivistico e documentario appartenente ad
   Enti locali  ed  a  Istituti  culturali  di
   interesse locale;   per  la istituzione  di
   nuove biblioteche  e l'organizzazione ed il
   funzionamento del  sistema regionale  delle
   biblioteche     pubbliche,      per      la
   conservazione,  il  restauro,  vigilanza  e
   tutela sul  materiale librario, manoscritto
   artistico  e  di  pregio;    spese  per  la
   istituzione del  laboratorio  regionale  di
   restauro di libri e manoscritti (RD 1-4-909
   n. 223; DL 2-9-17, n. 1521; RDL 2-10-19, n.
   2074; RD  30-4-24, n.  965;   L. 1-6-39, n.
   1089;   L. 11-1-40;   n.  50 L.  2-4-50, n.
   328)                                         L.    990.000.000

La  spesa   relativa  agli   anni  successivi   farà  carico  al
corrispondente capitolo dei relativi bilanci.

ARTICOLO 33

E' abrogata,  per la  parte concernente  le biblioteche  di  enti
locali e  di interesse  locale, la  legge regionale 17-6-1972, n.
13.

La presente  legge è  pubblicata sul  Bollettino ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 3 luglio 1976.

La presente  legge è  stata approvata dal Consiglio Regionale il
25-5-1976 ed  è stata vistata dal Commissario del Governo il 30-
6-1976.

ALLEGATO
Tabella di cui all'art. 14.

Tabella A-3.  Dipartimento  finanze  e  bilancio.  Dotazioni  per
mansioni obiettive.

   La dotazione totale della fascia funzionale VII di 6 unità è
   così ripartita:
   - esperto in materie amministrative 2;
   - esperto in finanza e contabilità pubblica 4.

   La dotazione  totale della fascia funzionale VI di 8 unità è
   così ripartita:
   - assistente amministrativo 3;
   - assistente in finanza e contabilità pubblica 5.

   La dotazione  totale della fascia funzionale V di 20 unità è
   così ripartita:
   - collaboratore amministrativo 6;
   - collaboratore contabile 12;
   - collaboratore tecnico 2.

   La dotazione totale della fascia funzionale IV di 11 unità è
   così ripartita:
   - applicato 9;
   - applicato meccanografo 2.

   La dotazione  totale della  fascia funzionale III di 21 unità
   è così ripartita:
   - centralinista 5;
   - autista 14;
   - dattilografo 2.

   La dotazione totale della fascia funzionale II di 36 unità è
   così ripartita:
   - commesso 36.

   La dotazione  totale della  fascia funzionale I di 6 unità è
   così ripartita:
   - inserviente 6.

   La dotazione  totale del dipartimento finanze e bilancio è di
   108 unità.

Tabella A-12.  Dipartimento istruzione  e cultura.  Dotazioni per
mansioni obiettive.

   La dotazione totale della fascia funzionale VII di 9 unità è
   così ripartita:
   - esperto in materie amministrative 1;
   - esperto in materia di istruzione 5;
   - esperto per il patrimonio museale e ambientale 1;
   - esperto al patrimonio librario e archivistico 1;
   - esperto in materia di spettacolo, sport e tempo libero 1.

   La dotazione totale della fascia funzionale VI di 16 unità è
   così ripartita:
   - assistente amministrativo 5;
   - assistente per l'istruzione 5;
   - assistente per il patrimonio culturale e servizi sociali 6.

   La dotazione  totale della fascia funzionale V di 14 unità è
   così ripartita:
   - collaboratore amministrativo 3;
   - collaboratore per l'istruzione e cultura 11.

   La dotazione  totale della fascia funzionale IV di 8 unità è
   così ripartita:
   - stenodattilografo 3;
   - applicato 5.

   La dotazione totale della fascia funzionale III di 3 unità è
   così ripartita:
   - dattilografo 3.

   La dotazione  totale del  dipartimento istruzione e cultura è
   di 50 unità.

ENTI TERRITORIALI
BENI CULTURALI

