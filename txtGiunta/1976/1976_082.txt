Prima integrazione  al finanziamento statale previsto dalla legge
5-4-1975 n.  412 per  l'attuazione  del  programma  regionale  di
edilizia scolastica.

Il Consiglio Regionale ha approvato il 24-11-1976
Il Commissario del Governo ha apposto il visto il 20-12-1976
Il Presidente  della Giunta  Regionale promulga la seguente legge
regionale:

ARTICOLO 1

Per un  primo intervento di attuazione del programma regionale di
edilizia scolastica,  la Regione  integra con L. 1.000.000.000 il
finanziamento statale di cui alla legge 5-8-1975, n. 412.

Per le  opere di  edilizia  scolastica  finanziate  con  i  fondi
regionali  si   applicano  le  norme  per  l'accelerazione  e  lo
snellimento  delle   procedure  in  materia  di  lavori  pubblici
previste dalla Legge Regionale 27 gennaio 1975, n. 18.

ARTICOLO 2

Per il  finanziamento della  spesa di cui al precedente articolo,
la Giunta  regionale è  autorizzata a  contrarre con  le Sezioni
Autonome per  il finanziamento  di opere  pubbliche  della  Banca
Nazionale del  Lavoro e  del Monte dei Paschi di Siena, Tesorieri
regionali, mutui  dell'importo complessivo  di  L.  1.000.000.000
ammortizzabile in anni 20 a decorrere dall'esercizio 1977.

Il tasso  effettivo dei  mutui di  cui sopra  non  dovrà  essere
superiore al 14,75% annuo.

Nessuna variazione  del  tasso  medesimo  sarà  ammessa  durante
l'intero periodo di ammortamento.

Gli oneri  fiscali derivanti dalla contrazione dei predetti mutui
e le  spese necessarie per il loro perfezionamento faranno carico
all'Amministrazione Regionale.

ARTICOLO 3

Le  rate   di  ammortamento   dei  mutui   per   complessive   L.
1.000.000.000 di  cui al  precedente articolo,  per  capitali  ed
interessi, trovano capienza, ai sensi dell'art. 10, comma 2 della
legge 16  maggio 1970,  n. 281, nei limiti del 20% dell'ammontare
complessivo delle entrate tributarie della Regione.

Il pagamento  delle annualità  di ammortamento  dei mutui  sarà
garantito dalla Regione mediante la iscrizione nei propri bilanci
delle somme  occorrenti al  servizio  dei  mutui  stessi  per  il
rimborso del  capitale per  interessi ed  accessori negli importi
indicati nel successivo art. 4.

La Giunta  regionale, con proprio provvedimento, darà inoltre in
carico irrevocabilmente  all'attuale  Tesoriere  per  il  periodo
della sua  gestione ed a ciascun tesoriere pro - tempore, singolo
od associato,  per tutta  la durata residua dell'ammortamento dei
mutui, la  quota delle  entrate tributarie  di  competenza  della
Regione o  del "Fondo  Comune" di  cui all'art.  8 della legge 16
maggio 1970,  n. 281,  occorrente al  versamento a  favore  degli
istituti mutuanti  delle rate semestrali comprensive del rimborso
del capitale,  dell'interesse e  degli accessori  dei mutui  alle
stabilite scadenze,  che si intende pertanto vincolata alla detta
destinazione, con  prelazione su  ogni altro pagamento, affinchè
lo stesso  Tesoriere (singolo  od  associato)  provveda  a  detti
pagamenti autorizzandolo  anche, e  sempre  irrevocabilmente,  ad
accantonare sul totale di tutte le entrate riscosse a tale titolo
in ogni  esercizio finanziario  ed in via prioritaria rispetto ad
ogni altra disposizione, le somme all'uopo occorrenti.

Per  l'accettazione   delle  obbligazioni  poste  a  suo  carico,
l'attuale Tesoriere  interverrà nella stipulazione dei contratti
di mutuo  tra l'Istituto  mutuante e l'Amministrazione regionale,
la  quale   ultima  resta  altresì  obbligata  ad  inserire  nei
contratti di  tesoreria che  saranno stipulati durante il periodo
di ammortamento  dei mutui,  clausole  che  impongano  ai  futuri
tesorieri le medesime obbligazioni di cui sopra.

ARTICOLO 4

L'importo dei  mutui per  complessive  lire  1.000.000.000  sarà
introitato al  Cap. 05200  dello stato di previsione dell'entrata
del bilancio  per l'anno  finanziario 1976  e la  relativa  spesa
sarà prevista  per L.  1.000.000.000 al cap. 24640 già iscritto
nel bilancio del corrente esercizio.

ARTICOLO 5

La spesa  annua di  L. 156.591.710 pari alla rata di ammortamento
dei sopradetti mutui graverà sugli stanziamenti dei capitoli che
verranno appositamente  istituiti, per la quota capitale e per la
quota interessi,  nei bilanci  relativi agli esercizi dal 1977 al
1996.

Le spese  necessarie per  il perfezionamento  dei  mutui  faranno
carico ad apposito capitolo del bilancio dell'esercizio 1977.

Le spese  di cui  al primo  e secondo comma del presente articolo
saranno fronteggiate  con la  maggiore entrata del "fondo comune"
di cui  all'art. 8  della legge  16-5-70, n.  281, modificata con
legge 10-5-76, n. 356.

Le spese di cui sopra sono dichiarate obbligatorie.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e dell'articolo 28 dello Statuto, entra in vigore il
giorno stesso della sua pubblicazione.

Firenze, 28 dicembre 1976.

La presente  legge è  stata approvata dal Consiglio Regionale il
24-11-1976 ed è stata vistata dal Commissario del Governo il 20-
12-1976.



SISTEMA EDUCATIVO
EDILIZIA

