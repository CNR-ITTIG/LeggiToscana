Recepimento della  Legge 11  febbraio 1992,  n. 157 "Norme per la
protezione della  fauna selvatica  omeoterma e  per  il  prelievo
venatorio".

Il Consiglio Regionale ha approvato il 22-12-1993
Il Commissario del Governo ha apposto il visto l'8-1-1994.
Il Presidente  della Giunta  Regionale promulga la seguente legge
regionale:

TITOLO I
DISPOSIZIONI GENERALI

ARTICOLO 1
(Finalità)

1. La  Regione, nel  rispetto dei principi dettati dalla legge 11
febbraio 1992,  n. 157 nonchè della Convenzione di Parigi del 18
ottobre 1950,  resa esecutiva con legge 24 novembre 1978, n. 812,
e  della  Convenzione  di  Berna  del  19  settembre  1979,  resa
esecutiva con  legge 5  agosto 1981,  n. 503,  disciplina con  la
presente legge  la gestione  del  territorio  regionale  ai  fini
faunistici, attuando  la tutela  di tutte  le specie appartenenti
alla fauna selvatica.

2. Le  disposizioni della  presente legge, ai sensi della legge 9
marzo  1989,   n.  86   realizzano  altresì  l'attuazione  delle
direttive comunitarie  concernenti la conservazione degli uccelli
selvatici n.  79/409 del 2-4-79, n. 85/411 del 5-7-85 e n. 91/244
del 63-91.

3. L'esercizio  dell'attività venatoria si svolge entro i limiti
e nel  rispetto degli obblighi posti dalla presente legge ai fini
della conservazione della fauna selvatica.

4. Il  patrimonio faunistico  ha carattere  di risorsa  limitata.
Pertanto,  le   funzioni  connesse   alla  sua   tutela  ed  alla
regolamentazione del  prelievo venatorio  seguono il metodo della
programmazione e sono attivate tramite appositi piani.

5. I  piani faunistici  di cui al successivo art. 8 devono essere
compatibili con le altre iniziative inerenti la tutela ambientale
e la  gestione del  territorio, in particolare, con gli strumenti
urbanistici, con  i piani  relativi, all'agricoltura,  con il PRS
(Piano Regionale  di Sviluppo)  e con la LR del 29 giugno 1982 n.
52 e successive modificazioni.

ARTICOLO 2
(Principi generali)

1.  La   Regione  provvede  a  disciplinare  l'utilizzazione  dei
territori che  presentano  specifico  interesse  sotto  l'aspetto
faunistico,   naturalistico   e   ambientale,   con   particolare
riferimento  a  quelli  appartenenti  al  patrimonio  agricolo  e
forestale della  Regione, di  cui alla LR 4 settembre 1976 n. 64.
Tale patrimonio,  ai fini  della  presente  legge,  è  di  norma
utilizzato per  l'istituzione di  oasi, di zone di protezione, di
zone  di   ripopolamento  e   cattura,  di   centri  pubblici  di
riproduzione della  fauna selvatica.  Le specifiche  destinazioni
sono determinate  a seguito  di  studi  tesi  ad  individuare  le
compatibilità  ambientali,   sentito  il   parere  dell'Istituto
Nazionale per la Fauna Selvatica (INFS).

2. La  Regione, tenuto  conto dei  motivi tecnico-economici  alla
base  del   degrado  del  territorio,  promuove  lo  sviluppo  di
specifiche  iniziative,   anche  aventi   carattere   faunistico-
venatorio, che  favoriscano il  rilancio dell'economia  agricola,
con particolare  riguardo alle  zone montane, compatibilmente con
il fine  di salvaguardare ed incrementare tutte le popolazioni di
mammiferi e di uccelli presenti stabilmente o temporaneamente nel
territorio regionale.

3. La  Regione, per  la realizzazione  degli scopi definiti dalla
presente  legge,   si  avvale   del  supporto  scientifico  delle
Università toscane,  nonchè di Istituti scientifici e organismi
di studio,  definendo i  relativi rapporti  attraverso specifiche
convenzioni.

TITOLO II
RIPARTIZIONE DELLE COMPETENZE

ARTICOLO 3
(Attribuzioni delle competenze)

1. La Regione, ai sensi dell'art. 57 dello Statuto regionale e in
attuazione dei  principi di  cui alla  L. 8 giugno 1990 n. 142, e
dell'art. 3  della LR  9 giugno  1992 n.  26, determina,  con  la
presente legge,  l'organizzazione delle  funzioni  amministrative
della materia "caccia" di cui all'art. 117 della Costituzione.
A tal fine provvede:

a) alla  individuazione delle  funzioni che attengono ad esigenze
   di carattere unitario;
b) alla individuazione degli interessi provinciali e/o comunali;
c) alla attribuzione delle funzioni amministrative alle Province.

ARTICOLO 4
(Funzioni regionali)

1. Nella materia di cui all'art. 3, ai sensi dell'art. 3, comma 1
e comma  2, della legge 8 giugno 1990 n. 142, sono individuate le
seguenti funzioni che attengono ad esigenze di carattere unitario
sul territorio regionale:

- funzione di indirizzo
- funzione di coordinamento
- funzione di controllo
- programmazione regionale.

2. La  funzione di  indirizzo è  attuata dalla  Regione mediante
l'adozione degli  indirizzi regionali di programmazione di cui al
successivo art.  7 in  cui sono  contenuti i riferimenti generali
della programmazione faunistico-venatoria.

3.  La   funzione  di   coordinamento  è   svolta  mediante   la
realizzazione del  piano regionale  di cui  al successivo  art. 9
quale momento  di effettiva  cooperazione tra  la  Regione  e  le
Province.

4. La  funzione di  controllo è  realizzata mediante la verifica
della rispondenza dei piani provinciali agli indirizzi regionali.
Nel caso di mancata presentazione del piano provinciale la Giunta
regionale  provvede,   decorso  un   termine  di   30  giorni,  a
predisporre  il  piano  stesso  e  a  trasmetterlo  al  Consiglio
regionale.

5. La  programmazione regionale  realizza, attraverso il piano di
cui al  successivo art. 9, il coordinamento dei piani provinciali
determinando  l'effettivo   atto  di   riferimento   generale   e
particolare sia per le Province sia per la stessa Regione.

ARTICOLO 5
(Funzioni provinciali)

1. Sono  di interesse provinciale, ai sensi dell'art. 3, comma 2,
della legge  8  giugno  1990  n.  142,  e  sono  attribuite  alle
Province, le  funzioni amministrative diverse da quelle di cui al
precedente articolo,  ivi compresa  la vigilanza  e il  controllo
delle relative  attività, nonchè  l'applicazione delle sanzioni
amministrative.

2. Le  Province, ai  sensi dell'art. 29 della legge 8 giugno 1990
n. 142  possono delegare  alle Comunità Montane singole funzioni
amministrative.

3. Le Province, sentiti i Comuni, attraverso la realizzazione del
piano provinciale,  evidenziano le  particolari caratterizzazioni
di  ordine  qualitativo  e  quantitativo  che  gli  istituti  con
indirizzo faunistico  o faunistico-venatorio,  ovvero  con  altra
destinazione    del     territorio,    devono     avere.     Tali
caratterizzazioni,  se   conformi   agli   indirizzi   regionali,
risultano vincolanti anche per la stessa Regione.

TITOLO III
PROGRAMMAZIONE

ARTICOLO 6
(Finalità programmatorie)

1. La Regione e le Province cooperano al fine della realizzazione
della pianificazione  faunistico-venatoria su tutto il territorio
agro-silvo-pastorale.

2. La  pianificazione faunistico-venatoria  è  finalizzata,  per
quanto attiene  alle specie  carnivore, alla  conservazione delle
loro effettive capacità produttive e al contenimento naturale di
altre  specie.   Per  quanto   riguarda  le   altre  specie,   la
pianificazione    faunistico-venatoria    è    finalizzata    al
conseguimento della  densità ottimale  e alla loro conservazione
mediante  la  riqualificazione  delle  risorse  ambientali  e  la
regolamentazione del prelievo venatorio.

ARTICOLO 7
(Indirizzi regionali)

1. Il  Consiglio regionale  su proposta  della Giunta, sentite le
Province, nel rispetto delle disposizioni della presente legge,
nonchè  degli   atti  della   programmazione   territoriale   ed
ambientale, sulla  base del  piano regionale  di sviluppo, tenuto
conto  dei   criteri  orientativi  della  programmazione  di  cui
all'art. 10,  commi 10  e 11  della L.  11 febbraio  1992 n. 157,
adotta gli  indirizzi  regionali  di  programmazione  faunistico-
venatoria in  conformità con l'art. 7 della LR 9 giugno 1992, n.
26.

2. Gli  indirizzi regionali  dispongono in  ordine ai  criteri di
redazione dei  piani faunistico  venatori provinciali  in modo da
garantirne  l'omogeneità.  Gli  indirizzi  regionali  concernono
inoltre:

a) l'istituzione     delle    oasi      di    protezione  nonchè
   l'individuazione delle  zone di  protezione lungo  le rotte di
   migrazione  dell'avifauna,   sulla  base   delle   indicazioni
   dell'INFS con  riferimento anche ai parametri gestionali delle
   stesse;
b) l'istituzione    di  zone  di  ripopolazione  e  cattura,  con
   riferimento anche ai parametri gestionali delle stesse;
c) l'istituzione  di centri  pubblici di  riproduzione  di  fauna
   selvatica allo stato naturale;
d) la  costituzione di  centri privati  di riproduzione  di fauna
   selvatica allo  stato naturale, aziende faunistico-venatorie e
   aziende agrituristico-venatorie con riferimento alle modalità
   di costituzione  e gestione,  nonchè i  criteri relativi alle
   tipologie territoriali  ove prioritariamente  possono  trovare
   idonea collocazione;
e) i criteri per l'individuazione delle aree di cui al successivo
   art. 24  per l'addestramento e l'allenamento dei cani e per le
   gare degli  stessi anche su fauna selvatica naturale nonchè i
   criteri relativi alla loro gestione;
f) i  criteri  per  l'identificazione  delle  zone  in  cui  sono
   collocabili gli spostamenti fissi;
g) i  criteri per  la determinazione  dei comprensori omogenei di
   cui all'art.  10, comma  7, della L. n. 157/1992 e all'art. 8,
   comma  2,   della  presente   legge,  nonchè   i  criteri  di
   ammissibilità e di accoglimento delle richieste di esclusione
   dei fondi rustici dalla gestione programmata della caccia;
h) i  criteri per  l'identificazione delle  aree nelle  quali  la
   presenza del cinghiale è compatibile con lo svolgimento delle
   attività agricole.

3. Le  zone di  cui al  precedente comma  lett. a),  b), c) fanno
parte del territorio destinato a protezione della fauna selvatica
ai sensi dell'art. 10, commi 3 e 4 della L. n. 157/1992.

4. Il  territorio agro-silvo-pastorale provinciale è destinato a
protezione della fauna selvatica per una quota, individuata dalla
Provincia stessa, non inferiore al 20% e non superiore al 30%. In
dette percentuali  sono  compresi  i  territori  ove,  anche  per
effetto di  altre leggi  e disposizione,  sia vietata l'attività
venatoria.

5. Gli  indirizzi di  cui ai  precedenti commi, predisposti dalla
Giunta regionale,  sono approvati entro 60 giorni dall'entrata in
vigore della presente legge.

ARTICOLO 8
(Piani faunistico-venatori provinciali)

1.  Le   Province,  in  attuazione  degli  indirizzi  di  cui  al
precedente  articolo   7,   nel   rispetto   degli   atti   della
programmazione territoriale ed ambientale, nazionali, regionali e
locali, sentiti  i  Comuni  e  le  Comunità  Montane,  ai  sensi
dell'art. 5 della LR 9 giugno 1992, n. 26, predispongono i propri
piani faunistico-venatori.

2. I  piani provinciali  sono articolati per comprensori omogenei
nei  quali   è  realizzata  la  destinazione  differenziata  del
territorio.

3. A  tal fine  le Province, in attuazione degli indirizzi di cui
all'art. 7, procedono:

a) all'individuazione   della  localizzazione  e  dell'estensione
   delle zone di ripopolamento e cattura, di cui all'art. 16;
b) all'individuazione  della localizzazione e dell'estensione dei
   centri privati  di riproduzione  della  fauna  selvatica  allo
   stato naturale  di cui  all'art. 18, delle aziende faunistico-
   venatorie  di   cui  all'art.   20,  comprese   le   possibili
   trasformazioni di queste in aziende agrituristico-venatorie ai
   sensi  dell'art.  63,  nonchè  delle  aziende  agrituristico-
   venatorie di cui all'art. 21;
c) all'individuazione  della localizzazione e dell'estensione dei
   centri pubblici  di riproduzione  della fauna  selvatica  allo
   stato naturale, ai sensi dell'art. 17;
d) all'individuazione   della  localizzazione  e  dell'estensione
   degli istituti  di protezione  previsti dalla  L. n. 157/1992,
   con riguardo,  oltre  che  alle  oasi  di  protezione  di  cui
   all'art. 15,  anche alle  zone di  protezione lungo  le  rotte
   dell'avifauna, di cui all'art. 14;
e) all'individuazione   della  localizzazione  e  dell'estensione
   delle aree  protette  ai  sensi  della  normativa  vigente  in
   materia;
f) all'individuazione     delle      aree    e  dei  periodi  per
   l'addestramento, l'allenamento  e  le  gare  di  cani  di  cui
   all'art. 24.

4. I  piani faunistico-venatori  provinciali  contengono  inoltre
proposte di  delimitazione degli  ambiti territoriali  di  caccia
ricadenti  nella   circoscrizione  territoriale   di  competenza,
nonchè l'identificazione  delle zone in cui sono collocabili gli
appostamenti fissi.

5. Le  Province predispongono  annualmente piani di immissione di
fauna selvatica  ai fini  del ripopolamento  del territorio agro-
silvo-pastorale.

6. I piani faunistico-venatori contengono altresì:

a) i criteri per la determinazione del risarcimento in favore dei
   proprietari  o  conduttori  dei  fondi  rustici  per  i  danni
   arrecati dalla fauna selvatica alle produzioni agricole e alle
   opere approntate  su fondi  ricompresi nelle oasi e nelle zone
   di protezione nonchè nelle zone di ripopolamento e cattura;
b) i  criteri per la corresponsione degli incentivi in favore dei
   proprietari  o   conduttori  dei   fondi  rustici,  singoli  o
   associati, che si impegnino alla tutela ed al ripristino degli
   habitat naturali  e all'incremento  della fauna  selvatica, ai
   sensi del successivo art. 46.

7. Il  piano provinciale  può contenere  eventuali richieste  di
deroga ai  termini di  apertura e  chiusura della caccia ai sensi
dell'art. 18,  comma 2, della L. n. 157/1992 e dell'art. 30 della
presente legge.

8. Entro  60 giorni dalla pubblicazione degli indirizzi regionali
di cui  all'art. 7, le Province trasmettono alla Giunta regionale
i Piani di cui al presente articolo.

ARTICOLO 9
(Piano faunistico-venatorio regionale)

1. La  Regione, ai  sensi e  per gli  effetti di cui all'art. 10,
comma  10,   della  L.   n.  157/1992,  attua  la  pianificazione
faunistico-venatoria  mediante   il   coordinamento   dei   piani
faunistico-venatori delle Province, sulla base degli indirizzi di
cui all'art. 7.

2. A  tal fine, la Giunta regionale, qualora riscontri la mancata
corrispondenza dei  piani faunistico-venatori  delle Province  ai
criteri dettati  negli indirizzi  di cui  all'art. 7,  invita  la
Provincia interessata ad adeguarsi entro il termine di 30 giorni,
scaduto il quale provvede direttamente all'adeguamento.

3. Il  piano  faunistico-venatorio  regionale  è  approvato  dal
Consiglio regionale, su proposta della Giunta.

4. La Regione, nel piano di cui al presente articolo:

a) assicura  la destinazione  di una  quota del  territorio agro-
   silvo-pastorale  provinciale   non  inferiore  al  20%  e  non
   superiore al 30% a protezione della fauna selvatica;
b) garantisce  che  la  percentuale  del  territorio  agro-silvo-
   pastorale  provinciale   destinata  ad   aziende   faunistico-
   venatorie, ad  aziende  agrituristico-venatorie  ed  a  centri
   privati di  riproduzione  della  fauna  selvatica  allo  stato
   naturale non superi globalmente il 15%;
c) ripartisce, sentite le Province interessate, le organizzazioni
   professionali agricole  maggiormente rappresentative a livello
   regionale   e    le   associazioni    venatorie   maggiormente
   rappresentative a livello regionale, il territorio agro-silvo-
   pastorale  destinato   alla  caccia   programmata,  in  Ambiti
   territoriali di  caccia (ATC).  Il piano faunistico- venatorio
   regionale può  definire, per  ATC appartenenti  a comprensori
   omogenei contigui  di  Province  diverse,  forme  di  gestione
   unitaria;
d) garantisce l'omogeneità dei criteri per la determinazione del
   risarcimento nonchè  per la  corresponsione degli incentivi a
   favore dei  proprietari o conduttori dei fondi rustici singoli
   od associati.
e) individua le destinazioni delle aree sulle quali non sia stato
   possibile istituire  oasi, zone  di ripopolamento e cattura ai
   sensi dell'art. 15, comma 7, della presente legge.

5.   Qualora    si   presenti    la   necessità   di   procedere
all'individuazione di  ambiti interessanti  due o  più  Province
contigue anche  appartenenti a  regioni confinanti,  ai sensi del
comma 2,  art. 14,  della L.  n. 157/1992, il Consiglio regionale
provvede con  apposita deliberazione,  previa intesa con gli Enti
interessati.

6. In  sede di  prima attuazione  della L.  n. 157/1992, il piano
faunistico-venatorio regionale  è  approvato  entro  180  giorni
dalla pubblicazione  della presente legge, e, in ogni caso, entro
il termine stabilito dal Decreto ministeriale del 12 agosto 1992.

7. Qualora,  entro il termine fissato dall'art. 8, comma 8, della
presente  legge,   le  Province,   non  abbiano  provveduto  agli
adempimenti di competenza, la Giunta regionale assegna un termine
di 30  giorni, decorso  inutilmente il  quale,  provvede  in  via
sostitutiva, nell'ambito  del  piano  disciplinato  dal  presente
articolo.

8.   Il    piano   faunistico-venatorio   regionale   ha   durata
quinquennale. Prima  della scadenza  del terzo  anno, le Province
possono presentare  alla Regione  ipotesi di  modifica dei propri
piani faunistico-venatori,  utili a  migliorare i  contenuti  del
piano regionale.

9. Entro  60 giorni  dalla scadenza  del piano di cui al presente
articolo la Regione provvede alla predisposizione del nuovo piano
o ad  apportare eventuali  modifiche a  quello in  corso, con  le
stesse modalità prescritte per l'approvazione.

ARTICOLO 10
(Strumenti di programmazione)

1. Ai  fini del finanziamento regionale, le Province, entro il 30
aprile  di   ogni  anno,  presentano  alla  Giunta  Regionale  il
programma annuale di gestione provinciale, che comprende:

a) gli interventi per l'attuazione del piano faunistico venatorio
   regionale di cui all'art. 9;
b) gli      interventi  diretti  alla  valorizzazione,  tutela  e
   conservazione delle  specie selvatiche e dell'ambiente, di cui
   all'art. 48;
c) gli  interventi di  gestione  propri  del  piano  provinciale,
   compresi quelli per i miglioramenti ambientali di cui all'art.
   46.

2. La  Giunta regionale  approva i  programmi annuali  presentati
dalle Province e assegna contestualmente i relativi finanziamenti
secondo i  criteri di cui all'art. 50. La Giunta regionale rinvia
alle Province  i programmi  annuali quando  prevedano  scelte  in
contrasto  con  gli  indirizzi  definiti  dal  piano  faunistico-
venatorio regionale,  concedendo 30  gg. di  tempo  per  il  loro
adeguamento.

3. Le Province presentano, unitamente al programma annuale di cui
al  comma   1,  una   relazione  tecnica  sull'attività  svolta,
comprensiva dei  dati sullo  stato  del  territorio  nei  diversi
comprensori omogenei,  sulla frequenza dei cacciatori, sul numero
delle infrazioni accertate e su ogni altro utile elemento.

4. Le  Province accedono  ai finanziamenti  previsti dall'art. 50
solo previa  presentazione dei  programmi annuali di cui al comma
1.

5. Ai  fini di una più efficace cooperazione, nonchè al fine di
favorire la  gestione integrata  del  piano  faunistico-venatorio
regionale, le  Province e  la Regione possono promuovere apposite
conferenze di  programmazione, da  svolgersi nei termini e con le
modalità previste dall'art. 16 della LR n. 26/1992.

6. Per una valutazione complessiva sull'attuazione della presente
legge, la  Giunta regionale,  dandone comunicazione al Consiglio,
organizza  annualmente   una  conferenza  con  le  organizzazioni
professionali ed  agricole  e  le  associazioni  ambientaliste  e
venatorie.

TITOLO IV
DESTINAZIONI DEL TERRITORIO

ARTICOLO 11
(Ambiti territoriali di caccia)

1. Negli  ambiti territoriali di caccia (ATC), di cui all'art. 9,
l'esercizio  venatorio   si  svolge   in  forma  programmata,  in
attuazione del principio di cui all'art. 14, comma 1, della L. n.
157/1992.

2.  Gli   ambiti  territoriali   di   caccia   hanno   dimensioni
subprovinciali.

3. La gestione degli ambiti territoriali di caccia è affidata ad
appositi Comitati  i cui  compiti rivestono  una valenza pubblica
per  la   rilevanza  dei   fini  perseguiti   nell'ambito   della
programmazione  delle   attività  faunistico-venatorie  previste
dalla L.  157/1992  e  definite  dal  piano  faunistico-venatorio
regionale.

ARTICOLO 12
(Comitato di gestione degli ambiti territoriali di caccia)

1. Il comitato di gestione degli ambiti territoriali di caccia è
composto,  per   il  60   per  cento  in  misura  paritaria,  dai
rappresentanti   di   strutture   locali   delle   organizzazioni
professionali agricole  maggiormente  rappresentative  a  livello
nazionale e  delle associazioni venatorie nazionali riconosciute,
ove presenti in forma organizzata sul territorio. Il 20 per cento
dei componenti è costituito da rappresentanti di associazioni di
protezione  ambientale   presenti  nel  Consiglio  nazionale  per
l'ambiente e il 20 per cento di rappresentanti degli enti locali.

2. I  componenti  del  comitato  di  gestione  di  cui  al  comma
precedente sono nominati con deliberazione provinciale.

3. Le  modalità di  prima costituzione del comitato di gestione,
la durata in carica dei suoi componenti nonchè le norme relative
alla loro prima elezione e ai successivi rinnovi sono dettati con
apposito regolamento  regionale. I comitati di gestione degli ATC
di cui  all'art. 9,  comma 5, della presente legge, sono nominati
con deliberazione  del Consiglio regionale, previa intesa con gli
enti interessati.

4. Il  regolamento regionale di cui al comma precedente determina
un indice  di densità  venatoria minimo  regionale da applicarsi
per ciascun  ambito territoriale  di caccia che non può in alcun
caso essere in contrasto con quanto stabilito dall'art. 14, comma
3, della  L. n.  157/1992. Il  regolamento  determina  inoltre  i
criteri di ammissione dei cacciatori non residenti.

5. Il  regolamento regionale  detta, altresì,  le norme  per  la
regolamentazione degli  accessi, sulla  base del  disposto di cui
all'art. 14, comma 5, della L. n. 157/1992.

ARTICOLO 13
(Compiti dei comitati di gestione degli ATC)

1. Nel  rispetto del  regolamento  regionale  e  su  domanda  dei
cacciatori, i comitati di gestione degli ATC deliberano in ordine
all'accesso all'ambito di competenza.

2.  è   facoltà  dei   comitati  di   gestione  ammettere,  nei
rispettivi, territori  di competenza,  un  numero  di  cacciatori
superiore  a   quanto  fissato  dal  regolamento  regionale,  con
delibera motivata  che dia atto dell'avvenuta effettuazione degli
accertamenti richiesti  ai sensi  dell'art. 14, comma 8, della L.
n. 157/1992.

3. L'ammissione  dei cacciatori  ai sensi del comma precedente è
deliberato dal  comitato di  gestione  sulla  base  dei  seguenti
criteri di priorità:

a) residenza nella Provincia in cui ricade l'ATC;
b) provenienza  da comprensori  con indice  di densità venatoria
   superiore a quello medio regionale;
c) data di presentazione della domanda.

4. I  comitati di gestione degli ATC promuovono ed organizzano le
attività  di  ricognizione  delle  risorse  ambientali  e  della
consistenza  faunistica   relativamente  al  territorio  di  loro
competenza. A tal fine essi predispongono programmi di intervento
adeguati, nonchè di indagini ed azioni inerenti:

- le presenze faunistiche e i prelievi venatori;
- i censimenti faunistici;
- la tutela della fauna selvatica;
- l'incremento delle popolazioni animali selvatiche;
- la difesa delle colture;
- la      promozione    di  eventuali  limitazioni  e  azioni  di
  razionalizzazione del  prelievo venatorio  per forme  di caccia
  specifiche.

5. Ai  fini dell'attuazione  dei programmi  di svolgimento  delle
attività disciplinate  dal presente articolo, i comitati possono
proporre l'istituzione  e la regolamentazione di zone di rispetto
venatorio. Tali  zone sono  escluse dalla  quota di territorio di
cui al precedente art. 9, comma 4, lett. a).

6. I  comitati provvedono all'attribuzione di incentivi economici
ai conduttori  dei fondi  rustici ricompresi  nel  territorio  di
competenza, in  relazione al  perseguimento degli  scopi  di  cui
all'art. 14, comma 11, lett. a), b), c) della L. n. 157/1992.

7. I  comitati provvedono,  inoltre, all'erogazione di contributi
per il  risarcimento dei  danni arrecati alle produzioni agricole
dalla fauna  selvatica e dall'esercizio dell'attività venatoria,
nonchè all'erogazione  di contributi per interventi, previamente
concordati tra  i soggetti interessati, ai fini della prevenzione
dei danni medesimi.

8. I comitati, per il raggiungimento delle finalità programmate,
organizzano, inoltre,  forme  di  collaborazione  dei  cacciatori
iscritti  dandone  comunicazione  alla  Provincia.  I  cacciatori
aventi diritto  all'accesso all'ATC  sono tenuti al versamento di
un contributo annuo determinato dai comitati nella misura massima
di lire  100.000, da  effettuarsi su  conto corrente intestato al
comitato stesso.

9. In  relazione alle  attività di  propria competenza,  ciascun
comitato  di   gestione  predispone   progetti   finalizzati   al
raggiungimento degli  obiettivi del programma annuale di gestione
provinciale  e   la  relativa   rendicontazione,  secondo  quanto
previsto dallo  specifico regolamento.  La Provincia  provvede  a
finanziare i predetti progetti finalizzati ai sensi dell'art. 50,
comma 1, lett. d).

10. La  Provincia esamina  la rispondenza  fra attività  svolte,
direttive impartite  e fondi erogati e dispone gli opportuni atti
a tutela dell'interesse dell'Amministrazione.

ARTICOLO 14
(Zone di protezione)

1. La  Provincia, in  attuazione degli indirizzi regionali di cui
al  precedente  art.  7,  provvede  all'istituzione  di  zone  di
protezione lungo  le rotte  di migrazione dell'avifauna segnalate
dall'INFS.

2. La  Provincia, nelle  zone  di  protezione  di  cui  al  comma
precedente, interviene  per il ripristino e la salvaguardia degli
ecosistemi.

3. La Giunta regionale, qualora la Provincia non adempia a quanto
disposto dal primo comma, previa assegnazione di un termine di 30
giorni per l'adempimento, provvede direttamente.

4. La  Provincia trasmette  periodicamente, ed  almeno  ogni  sei
mesi,  alla   Giunta  regionale  una  relazione  sullo  stato  di
attuazione degli  obblighi nascenti  dal presente articolo, anche
ai fini  dell'adempimento  degli  obblighi  discendenti,  per  la
Regione, dall'art. 1, commi 6 e 7 della L. n. 157/1992.

5. I confini delle zone di protezione sono delimitati da tabelle,
conformi alle  prescrizioni di  cui all'art.  26  della  presente
legge, recanti  la scritta  "Zone  di  protezione  -  Divieto  di
caccia".

ARTICOLO 15
(Oasi di protezione)

1. Le  oasi di protezione destinate al rifugio, alla riproduzione
ed  alla   sosta  della  fauna  selvatica  sono  istituite  dalla
Provincia, in attuazione del piano faunistico-venatorio regionale
di cui all'art. 9.

2. Nelle  oasi di protezione si effettuano interventi idonei alla
conservazione della  fauna selvatica,  favorendo l'insediamento e
l'irradiamento naturale  delle specie  stanziali e la sorta delle
specie migratorie.

3. Le  Province gestiscono le oasi di protezione. Per la gestione
possono  avvalersi   del  concorso   di  associazioni  culturali,
ambientaliste,  venatorie   ed  agricole.  Le  priorità  per  la
realizzazione degli  interventi  è  affidata  ai  proprietari  o
conduttori i  cui terreni  ricadono nell'oasi. Nel caso in cui le
oasi ricadano  in zone  di terreno  demaniale la gestione avviene
d'intesa con la Comunità montana e/o i comuni interessati.

4. Nelle  oasi di  protezione l'attività  venatoria è  vietata,
così come  ogni forma  di disturbo  o di  nocumento  alla  fauna
selvatica.

5. Le  oasi sono segnalate con tabelle conformi alle prescrizioni
dell'art. 26 della presente legge, che recano la scritta "Oasi di
protezione -  divieto di  caccia". La segnaletica di cui sopra è
integrata dall'indicazione  delle attività  vietate  o  limitate
posta sulle principali vie o punti di accesso all'oasi.

6. La  Provincia determina  il perimetro  delle aree da vincolare
per gli  scopi di  cui ai  precedenti commi  1 e  2 con  apposita
deliberazione  che   deve  essere  notificata  ai  proprietari  o
conduttori dei fondi interessati e pubblicata mediante affissione
all'albo pretorio dei Comuni territorialmente interessati.

7. Qualora  nei successivi  60 giorni  sia presentata opposizione
motivata, in  carta semplice  ed esente da oneri fiscali da parte
dei proprietari  o conduttori dei fondi costituenti almeno il 40%
della superficie  complessiva che si intende vincolare, l'oasi di
protezione non  può essere  istituita. Nelle  relative  aree  la
Provincia  provvede   in  attuazione  delle  indicazioni  di  cui
all'art. 9, comma 4, lett. e).

8.  Eccezionalmente,  qualora  ricorrano  particolari  necessità
ambientali, la  Regione può procedere alla costituzione coattiva
di oasi di protezione, zone di ripopolamento e cattura, sentiti i
Comuni o le Comunità Montane interessati.

ARTICOLO 16
(Zone di ripopolamento e cattura)

1. Le  Province istituiscono, in attuazione del piano faunistico-
venatorio,  zone   di  ripopolamento  e  cattura  destinate  alla
riproduzione della  fauna selvatica  allo stato  naturale ed alla
cattura della  stessa per  l'immissione e il suo irradiamento sul
territorio, in  tempi e  condizioni utili all'ambientamento, fino
alla  ricostituzione   e  alla   stabilizzazione  della  densità
faunistica ottimale per il territorio.

2. Le  zone di  ripopolamento e  cattura sono  istituite  con  le
modalità di  cui ai  commi 6,  7, 8  del precedente  art. 15, su
terreni idonei  alla realizzazione  degli scopi  di cui  al primo
comma e non suscettibili di danni gravi alle produzioni agricole.

3. La  Provincia costituisce  per ogni  zona di  ripopolamento  e
cattura una  commissione di  verifica  e  controllo  composta  in
misura paritetica  da rappresentanti dei proprietari o conduttori
dei  fondi   ricompresi  nelle   zone  e  da  rappresentanti  dei
cacciatori designati  dal comitato  di gestione  dell'ATC in  cui
essa ricade.

4. La  Provincia, per  la gestione  delle zone di ripopolamento e
cattura,  utilizza   in  via   prioritaria  forme  associate  dei
conduttori dei fondi rustici inclusi. In assenza di tali forme la
gestione  viene   svolta  dalle   commissioni  di  cui  al  comma
precedente.

5.  I   confini  delle  zone  di  ripopolamento  e  cattura  sono
delimitati da tabelle, conformi alle prescrizioni di cui all'art.
26 della presente legge recanti la scritta "Zona di ripopolamento
e cattura - Divieto di caccia".

6. Nel  caso di  gestione diretta  della struttura la commissione
trasmette annualmente  alla  Provincia  il  bilancio  consuntivo,
corredato  da   una  relazione  tecnico-economica  relativa  alla
gestione ed al numero dei capi catturati.

7. La  Provincia esamina  la rispondenza  fra  attività  svolte,
direttive impartite  e fondi erogati e dispone gli eventuali atti
a tutela dell'interesse dell'Amministrazione.

ARTICOLO 17
(Centri pubblici  di riproduzione  di fauna  selvatica allo stato
naturale)

1. Le  Province, in  attuazione  del  piano  faunistico-venatorio
istituiscono  centri   pubblici  di   riproduzione  della   fauna
selvatica allo stato naturale, finalizzati alla ricostituzione di
popolazioni autoctone.

2. I  centri pubblici  sono destinati alla produzione naturale di
fauna selvatica da utilizzare per l'immissione in altri territori
ai fini del ripopolamento.

3. I  centri pubblici  sono istituiti  su terreni  di  cui  siano
proprietari o  conduttori lo  Stato o  gli Enti  territoriali. La
gestione è  affidata agli  Enti stessi,  che la effettuano nelle
forme di cui al capo VIII della L. 8 giugno 1990 n. 142.

4. I  centri pubblici  sono delimitati  da tabelle  conformi alle
prescrizioni di  cui all'art. 26 della presente legge, recanti la
scritta "Centro  pubblico di riproduzione di fauna selvatica allo
stato naturale - Divieto di caccia".

5. Le  Province comunicano  tempestivamente alla Giunta regionale
l'avvenuta istituzione  di centri  pubblici  di  riproduzione  di
fauna   selvatica    allo   stato    naturale   indicandone    le
caratteristiche e le capacità produttive.

ARTICOLO 18
(Centri privati  di riproduzione  di fauna  selvatica allo  stato
naturale)

1. I  titolari di aziende agricole, organizzate in forma singola,
consortile  o   cooperativa,  possono   chiedere  alla  Provincia
competente la  autorizzazione relativa  alla creazione  di centri
privati di riproduzione di fauna selvatica allo stato naturale.

2.  La   Provincia  rilascia   le  autorizzazioni  relative  alla
istituzione dei  centri privati entro i limiti e nel rispetto dei
criteri prefissati  dagli indirizzi  regionali di  cui all'art. 7
della presente legge.

3. La superficie complessiva dei centri privati non può superare
l'1% della  superficie agro-silvo-pastorale  della Provincia.  Il
provvedimento di  autorizzazione determina il quantitativo minimo
di capi  appartenente a  ciascuna specie  in indirizzo produttivo
che il centro è tenuto a produrre annualmente.

4. Nei  centri privati  l'esercizio dell'attività  venatoria  è
vietato. I  centri privati  sono delimitati  da tabelle, conformi
alle prescrizioni  di cui all'art. 26, recanti la scritta "Centro
privato di  riproduzione di fauna selvatica allo stato naturale -
Divieto di caccia".

5. Il  titolare della  autorizzazione di  centro privato non può
vantare alcuna  pretesa al  risarcimento dei  danni arrecati alle
colture dalle  specie selvatiche  prodotte all'interno del centro
stesso, nè  di quelli  eventualmente arrecati in terreni ad esso
limitrofi in suo possesso.

6. La  Provincia ha  diritto di prelazione sull'acquisto di fauna
selvatica prodotta  nei centri  privati. A tal fine la Provincia,
entro il  mese di  novembre di  ogni  anno,  comunica  ai  centri
privati il proprio fabbisogno.

7. Il  prelievo, tramite cattura, degli animali appartenenti alle
specie  in   indirizzo  produttivo   è  consentito  al  titolare
dell'impresa  agricola,   ai  dipendenti   nonchè  alle  persone
nominativamente indicate nel provvedimento di autorizzazione.

8. L'istituzione  dei centri  privati  è  soggetta  a  tassa  di
rilascio e a tassa annuale ai sensi del successivo art. 49.

ARTICOLO 19
(Revoca dei centri privati di riproduzione di fauna selvatica)

1. La  autorizzazione di  centro privato  di  riproduzione  della
fauna selvatica  è revocata  qualora  il  titolare  dell'impresa
agricola contravvenga  alle norme  di cui  all'articolo 18  della
presente  legge,  nonchè  alle  disposizioni  impartite  con  il
provvedimento di autorizzazione.

2. In  particolare la  revoca è  disposta  qualora  il  titolare
dell'impresa agricola:

a) non rispetti il diritto di prelazione della Provincia;
b) eserciti   nel  centro  privato  l'attività  venatoria  o  ne
   consenta a terzi l'esercizio.

3.  La   Provincia,  prima   di  procedere   alla  revoca   della
autorizzazione, può  assegnare all'interessato  un termine di 30
giorni per la presentazione di eventuali deduzioni.

ARTICOLO 20
(Aziende faunistico-venatorie)

1. Su  richiesta dei  soggetti interessati, la Provincia, sentito
l'INFS,  può   autorizzare,  regolamentandola,  entro  i  limiti
prefissati dal  proprio Piano  faunistico-venatorio, nel rispetto
degli indirizzi  di cui  al precedente  art. 7,  l'istituzione di
aziende faunistico-venatorie.

2.  L'istituzione   delle  aziende  di  cui  al  primo  comma  è
finalizzata   al    mantenimento,   all'organizzazione    ed   al
miglioramento degli  ambienti naturali,  ai fini  dell'incremento
della  fauna   selvatica  e   dell'irradiamento  nel   territorio
circostante.

3. Le aziende faunistico-venatorie sono istituite con riferimento
prevalente alla  grossa fauna  europea (capriolo,  cervo,  daino,
muflone), alla  fauna  acquatica  nelle  zone  umide  e  vallive,
nonchè alla  tipica fauna  regionale (coturnice,  lepre, pernice
rossa, starna e fagiano).

4. L'istituzione  di aziende faunistico-venatorie è soggetta per
il primo  anno a  tassa di  rilascio e  per gli anni successivi a
tassa annuale  di concessione  regionale ai  sensi del successivo
art. 49.

5. Le  aziende faunistico-venatorie  sono delimitate  da tabelle,
conformi alle  prescrizioni di  cui all'art. 26 recanti, oltre al
nome  dell'azienda,  la  scritta  "Azienda  faunistico-venatoria.
Caccia consentita ai soli autorizzati".

6. La superficie complessiva degli istituti di cui agli art. 18,
20 e  21 della  presente legge  può  raggiungere  il  15%  della
superficie agro-silvo-pastorale di ciascuna Provincia. Le aziende
faunistico-venatorie non possono essere confinanti, fra loro deve
intercorrere la  distanza di almeno metri 500. Tale distanza deve
essere  rispettata   anche  nei   confronti  di   altri  istituti
faunistici o faunistico-venatori già costituiti.

7. La  superficie minima  per il  rilascio dell'autorizzazione di
azienda faunistico-venatoria  è  di  400  ettari  accorpati.  Le
Province,  per   una  migliore   perimetrazione   delle   aziende
faunistico-venatorie, possono ridurre, fino ad un massimo del 5%,
la superficie minima di cui sopra.

8. Nelle  aziende faunistico-venatorie  la caccia  è  consentita
nelle giornate  indicate dal  calendario venatorio, secondo piani
di assestamento  e di  abbattimento preventivamente concordati ed
approvati dalla Provincia, fermo restando il divieto di sparo nei
giorni di martedì e venerdì.

9. Nelle aziende faunistico-venatorie non è consentito immettere
o liberare  fauna  selvatica  posteriormente  alla  data  del  31
agosto.

10.  Il   rilascio  dell'autorizzazione  di  azienda  faunistico-
venatoria è  subordinato  alla  presentazione  di  programmi  di
conservazione e  di  ripristino  ambientale  predisposti  con  le
modalità ed  ai sensi  dei  criteri  contenuti  negli  indirizzi
regionali di  cui all'art. 7, che la Provincia approva al fine di
garantire l'obiettivo  naturalistico e  faunistico ai  sensi  del
secondo comma del presente articolo.

11. La  vigilanza venatoria nelle aziende faunistico-venatorie è
affidata alle guardie a disposizione dell'azienda medesima, oltre
che agli agenti di cui all'art. 51 della presente legge.

ARTICOLO 21
(Aziende agrituristico-venatorie)

1. Su  richiesta dei  soggetti interessati  e sentito  l'INFS  la
Provincia può  autorizzare,  regolamentandola,  entro  i  limiti
prefissati dal  proprio piano  faunistico-venatorio, nel rispetto
degli  indirizzi   regionali  di   cui  al   precedente  art.  7,
l'istituzione di  aziende  agrituristico-venatorie,  ai  fini  di
impresa agricola.

2.  Le   aziende  agrituristico-venatorie   sono  finalizzate  al
recupero  ed   alla  valorizzazione   delle  aree   agricole,  in
particolare  di   quelle  montane   e  svantaggiate,   attraverso
l'organizzazione dell'attività venatoria.

3.  Le   aziende  agrituristico-venatorie   non  possono   essere
confinanti; fra  loro deve  intercorrere la  distanza  di  almeno
metri  500.  Tale  distanza  deve  essere  rispettata  anche  nei
confronti di altri istituti faunistico-venatori già costituiti.

4. La  superficie minima  per il rilascio della autorizzazione di
azienda agrituristico-venatoria  è di  200 ettari.  Le Province,
per una  migliore  perimetrazione  delle  aziende  agrituristico-
venatorie,  possono   ridurre  fino  ad  un  massimo  del  5%  la
superficie minima di cui sopra.

5. L'istituzione  di aziende agrituristico-venatorie è soggetta,
per il  primo anno a tassa di rilascio, e per gli anni successivi
a tassa  annuale di concessione regionale ai sensi del successivo
art. 49.

6. Le aziende agrituristico-venatorie sono delimitate da tabelle,
conformi alle  prescrizioni di  cui all'art. 26 recanti, oltre al
nome dell'azienda,  la scritta  "Azienda agrituristico-venatoria.
Caccia consentita ai soli autorizzati".

7. Nelle aziende agrituristico-venatorie è consentita, per tutta
la  stagione   venatoria,  l'immissione  e  la  caccia  di  fauna
selvatica di  allevamento, fermo restando il divieto di sparo nei
giorni di martedì e venerdì.

8. Ai  sensi dell'art.  16, comma  2, della  L.  n.  157/1992  le
aziende agrituristico-venatorie devono:

a) essere preferibilmente situate nei territori di scarso rilievo
   faunistico;
b) coincidere  preferibilmente con  il territorio  di una  o più
   aziende agricole ricadenti in aree di agricoltura svantaggiata
   ovvero  dichiarate   marginali  ai   sensi  di   provvedimenti
   comunitari.

9. La  vigilanza venatoria  nelle aziende agrituristico-venatorie
è affidata  alle guardie  a disposizione  dall'azienda medesima,
oltre che agli agenti di cui all'art. 51 della presente legge.

10. Il  rilascio della  autorizzazione di  azienda agrituristico-
venatoria è  subordinato alla  presentazione di  un programma di
ripristino ambientale  e di  un piano  economico  e  di  gestione
predisposti con  le modalità  e con  i criteri  contenuti  negli
indirizzi regionali di cui all'art. 7, che la Provincia approva.

11. Non  può  essere  autorizzata  la  costituzione  di  aziende
agrituristico-venatorie nelle zone umide e vallive.

12. L'attività  venatoria è connessa alle attività agricole di
coltivazione del  fondo di  selvicoltura  e  di  allevamento  del
bestiame,   la   cui   principalità   caratterizza   l'esercizio
dell'agriturismo.  Per   quanto  non   previsto  dalle   presenti
disposizioni e  dagli indirizzi  regionali di  cui all'art.  7 si
applica la LR 3 giugno 1987 n. 36 e successive modificazioni.

ARTICOLO 22
(Revoca   di    azienda   faunistico-venatoria   e   di   azienda
agrituristico-venatoria)

1. L'autorizzazione  di azienda faunistico-venatoria o di azienda
agrituristico-venatoria è  revocata dalla  Provincia quando  non
siano  rispettate   le  disposizioni   di  legge   o  quelle  del
provvedimento di  autorizzazione. In  luogo del  provvedimento di
revoca della  autorizzazione, la  Provincia, avuto  riguardo alle
circostanze del fatto, può sospendere per un periodo, fino a due
mesi, l'attività venatoria.

2. Trascorsi  30 giorni dal provvedimento di revoca, la Provincia
può, qualora  non sia  stato interposto ricorso giurisdizionale,
prelevare  dall'azienda   faunistico-venatoria   o   dall'azienda
agrituristico-venatoria,  a  scopo  di  ripopolamento,  la  fauna
selvatica catturabile.

3. Il prelievo di fauna selvatica può essere effettuato anche in
caso di rinuncia alla autorizzazione.

ARTICOLO 23
(Aree contigue a parchi naturali e regionali)

1. L'esercizio  venatorio nelle aree contigue a parchi naturali e
regionali, individuate  dalla Regione ai sensi dell'art. 3, comma
2, della  L. 6 dicembre 1991, n. 394, si svolge nella forma della
caccia  controllata   riservata  ai   cacciatori  aventi  diritto
all'accesso negli  ambiti territoriali  di caccia  su cui insiste
l'area contigua all'area naturale protetta.

2. Le  Province, d'intesa  con gli  organi di gestione del parco,
sentiti  gli   enti  locali  interessati,  stabiliscono  piani  e
programmi di prelievo.

3. Nelle  aree contigue,  individuate ai  sensi del  comma 1  del
presente articolo,  la gestione dei piani e programmi di prelievo
è affidata  al comitato  di gestione dell'ATC in cui ricadono le
aree interessate, d'intesa con l'organismo di gestione del Parco.

ARTICOLO 24
(Aree per l'addestramento, l'allenamento e le gare dei cani)

1. La  Provincia, sentiti i Comuni interessati, può affidare, su
richiesta, la gestione di aree per l'addestramento, l'allenamento
e le gare dei cani, individuate nel piano faunistico-venatorio ai
sensi   del   precedente   art.   9,   mediante   autorizzazione,
prioritariamente alle  associazioni venatorie  e cinofile, ovvero
imprenditori  agricoli   singoli  o   associati.   Le   aree   di
addestramento autorizzate  a imprenditori  agricoli  titolari  di
autorizzazione di azienda agrituristico-venatoria devono ricadere
all'interno dell'azienda stessa.

2. La  Provincia approva  il regolamento  di gestione delle aree,
tenuto conto  degli indirizzi regionali di cui al precedente art.
7.

3. Le  aree di  cui al  presente  articolo  devono  insistere  su
terreni idonei,  per specifiche condizioni ambientali, agli scopi
della cinofilia venatoria.

4. L'emanazione  del provvedimento di cui al comma 1 del presente
articolo è condizionata al consenso dei proprietari o conduttori
dei fondi  interessati. Il  provvedimento fissa tempi e modalità
di esercizio  nonchè  le  misure  di  salvaguardia  della  fauna
selvatica.

5. L'accesso  alle aree  addestramento cani è consentito ai soli
soggetti autorizzati.

6. La  superficie complessiva  di territorio agro-silvo-pastorale
di ciascuna  Provincia destinato  all'istituto di cui al presente
articolo non  può risultare  superiore al 2% di cui lo 0,5% può
essere destinato  ad aree  in cui è consentito l'abbattimento ai
sensi  del   successivo   comma.   Le   autorizzazioni   concesse
all'interno delle  aziende agrituristico-venatorie non concorrono
al raggiungimento delle percentuali di cui al presente comma.

7. L'addestramento,  l'allenamento e  le  gare  di  cani  possono
svolgersi anche su fauna selvatica naturale. Qualora sia previsto
l'abbattimento,  a   questo  fine   può  essere   esclusivamente
utilizzata fauna  selvatica  di  allevamento,  appartenente  alle
seguenti specie: quaglia, fagiano, starna, pernice rossa, germano
reale.

8. I  soggetti cui spetta la gestione delle aree sono tenuti alla
cartellazione perimetrale  delle  stesse.  Le  relative  tabelle,
recanti  la  scritta  "Area  addestramento  cani"  devono  essere
conformi ai  requisiti prescritti  dall'art.  26  della  presente
legge.

9. L'irregolare  gestione o  le violazioni  del provvedimento  di
autorizzazione  comportano   la   decadenza   dell'autorizzazione
stessa.

ARTICOLO 25
(Fondi chiusi e aree sottratte alla caccia programmata)

1. I  fondi chiusi  sono delimitati da muro o da rete metallica o
altra effettiva  chiusura di altezza non inferiore a m. 1,20 o da
corsi o specchi d'acqua perenni il cui letto abbia profondità di
almeno metri 1,50 e la larghezza di almeno mt. 3.

2. La  nuova istituzione  di fondi  chiusi e  di quelli esistenti
alla data  di entrata in vigore della presente legge, deve essere
notificata al  Comune. Qualora  la superficie dei fondi chiusi di
nuova istituzione  sia superiore  a 3  ettari  la  notifica  deve
essere fatta anche alla Provincia nel cui territorio ricadono.

3. I proprietari o i conduttori dei fondi cui ai commi precedenti
provvedono ad apporre tabelle esenti da tasse, recanti la scritta
"Fondo chiuso"  nei modi  previsti dall'art.  26  della  presente
legge.

4. In  detti fondi, su richiesta dei proprietari o dei conduttori
interessati, le  Province possono  effettuare  catture  di  fauna
selvatica ovvero  autorizzare i  richiedenti  a  provvedere  alle
catture della  stessa definendo  le condizioni  e le modalità di
utilizzazione dei soggetti catturati.

5. Nell'eventualità  della riapertura del fondo, il proprietario
o conduttore  dovrà darne comunicazione alla provincia affinchè
sia possibile  catturare la fauna selvatica ivi esistente ai fini
del ripopolamento.

6. La superficie dei fondi di ampiezza superiore a 3 ettari entra
a  far  parte  della  quota  di  territorio  agro-silvo-pastorale
destinato a  protezione della  fauna selvatica  di cui all'art. 9
comma 4 lettera a).

7. Il  conduttore o  il proprietario  che a  norma dell'art.  15,
comma 3,  della L.  n. 157/1992,  intende vietare  la caccia  nel
proprio  fondo   rustico  deve  presentare  al  Presidente  della
Provincia richiesta  motivata entro 30 giorni dalla pubblicazione
del piano  faunistico venatorio regionale di cui all'art. 9 della
presente legge.

8. Il Presidente della Provincia, entro 60 giorni dal ricevimento
della richiesta,  comunica  l'accoglimento  o  il  rifiuto  della
stessa sulla  base dei criteri definiti negli indirizzi regionali
di cui al precedente art. 7 comma 2 lettera g).

9. La  superficie dei  fondi sottratti alla gestione della caccia
di cui  al precedente  comma entra  a far  parte della  quota del
territorio  agro-silvo-pastorale  destinato  a  protezione  della
fauna selvatica  ai sensi  dell'art. 9  comma 4  lettera  a).  La
Provincia  può  aggregare  tali  fondi  ad  uno  degli  Istituti
faunistici di protezione previsti dal Piano faunistico-venatorio.

10. Il  divieto per  i fondi  di cui  al precedente comma è reso
noto mediante  l'apposizione,  o  da  parte  dell'organo  gestore
dell'Istituto o da parte del proprietario o conduttore del fondo,
di tabelle,  esenti da  tasse, recanti  la  scritta  "Divieto  di
caccia ai  sensi dell'art.  25 della  LR 12  gennaio 1994,  n. 3"
conformi a quanto indicato dall'art. 26 della presente legge.

ARTICOLO 26
(Tabelle di segnalazione)

1. Le  tabelle di segnalazione prescritte ai sensi della presente
legge, devono  avere le  dimensioni di  cm. 20  per  cm.  30.  Le
tabelle recano  scritta nera su fondo bianco, e sono collocate su
tutto il perimetro dei territori interessati, su pali tinteggiati
di bianco.

2. Le  tabelle sono  poste ad  un'altezza da  2 a  4 metri,  e  a
distanza di  metri 100  circa l'una dall'altra, e in ogni caso in
modo tale  che dalla posizione di ciascuna di esse siano visibili
le due tabelle contigue.

3. Le tabelle devono in ogni caso essere visibili frontalmente da
una distanza di almeno 30 metri.

4. Le  tabelle perimetrali  di segnalazione dei divieti di caccia
devono essere  mantenute in  buono stato  di conservazione  e  di
leggibilità.

TITOLO V
ESERCIZIO DEL PRELIEVO VENATORIO

ARTICOLO 27
(Specie oggetto di tutela)

1. Fanno  parte della  fauna selvatica oggetto della tutela della
presente legge  le specie  dei mammiferi  ed  uccelli  dei  quali
esistono popolazioni  viventi stabilmente  o  temporaneamente  in
stato  di   naturale  libertà  nel  territorio  nazionale.  Sono
particolarmente protette,  anche sotto  il profilo sanzionatorio,
le seguenti specie:

a) Mammiferi:  Lupo, Sciacallo  dorato, Orso,  Martora,  Puzzola,
   Lontra, Gatto  selvatico, Lince,  Foca  monaca,  Cervo  sardo,
   Camoscio d'Abruzzo, tutte le specie di Cetacei;
b) Uccelli:  Marangone minore,  Marangone dal  ciuffo,  tutte  le
   specie di  Pellicani, Tarabuso,  tutte le  specie di  Cicogne,
   Spatola,   Mignattaio,   Fenicottero,   Cigno   reale,   Cigno
   selvatico, Volpoca,  Fistione turco, Gobbo rugginoso, tutte le
   specie  di  rapaci  diurni,  Pollo  sultano,  Otarda,  Gallina
   prataiola,  Piviere   tortolino,  Gru,   Avocetta,   Cavaliere
   d'Italia, Occhione,  Pernice di mare, Gabbiano corso, Gabbiano
   corallino, Gabbiano  roseo, Sterna zampenere, Sterna maggiore,
   tutte le specie di rapaci notturni, Ghiandaia marina, tutte le
   specie di Picchi, Gracchio corallino;
c) tutte  le altre specie che direttive comunitarie o convenzioni
   internazionali o apposito decreto del Presidente del Consiglio
   dei Ministri indicano come minacciate di estinzione.

2. Le  norme della presente legge non si applicano alle Talpe, ai
Ratti, ai Topi propriamente detti, alle Arvicole.

ARTICOLO 28
(Esercizio della caccia)

1. La fauna selvatica in quanto ne sia consentita la caccia, come
previsto dall'art. 12, comma 1, della L. n. 157/1992, appartiene,
salvo i  casi previsti dalla presente legge, a chi la uccide o la
cattura ovvero  a chi  l'ha  scovata  finchè  non  ne  abbandoni
l'inseguimento.

2.  Costituisce   esercizio   di   caccia   ogni   atto   diretto
all'uccisione  o   alla  cattura   di  fauna  selvatica  mediante
l'impiego dei  mezzi di cui al successivo art. 31. è considerato
altresì esercizio  di caccia  il vagare  o il  soffermarsi con i
mezzi destinati  a tale  scopo, in  attitudine di  ricerca  o  di
attesa della fauna selvatica.

3. Ogni  altro modo  di abbattimento  è vietato,  salvo che  non
avvenga per  caso fortuito  o per  forza  maggiore.  Fatto  salvo
l'esercizio venatorio  con l'arco  o con  il  falco,  l'esercizio
venatorio stesso  può essere  praticato in  via esclusiva in una
delle seguenti forme:

a) vagante in zona Alpi;
b) da appostamento fisso;
c) nell'insieme  delle altre  forme di attività consentite dalla
   presente legge  e praticate nel rimanente territorio destinato
   all'attività venatoria programmata.

4. L'opzione  sulla forma  di caccia prescelta in via esclusiva a
norma del  presente articolo ha la durata di un anno e si intende
rinnovata se  entro il  1 novembre il cacciatore non fa pervenire
alla Provincia richiesta di modifica che avrà comunque valore ad
iniziare  dalla   successiva  stagione   venatoria.  La   mancata
presentazione da  parte del  cacciatore della opzione sulla forma
di caccia  comporterà come  scelta quella  prevista al  comma 3,
lett. c) del presente articolo.

5. L'attività  venatoria può  essere esercitata  da  chi  abbia
compiuto il  diciottesimo anno  di età, sia munito della licenza
di porto  di fucile  per uso  caccia e  di assicurazione  per  la
responsabilità civile  verso i  terzi nel  rispetto  dei  minimi
previsti dalla legge.

6. Nei dodici mesi successivi al primo rilascio della licenza, il
cacciatore  può   praticare  l'esercizio   venatorio   solo   se
accompagnato da  un altro  cacciatore  in  possesso  di  regolare
licenza rilasciata da almeno tre anni.

7. Per  esercitare l'attività  venatoria è  altresì necessario
essere muniti del tesserino regionale.

8. Il  tesserino di  cui al comma precedente è predisposto dalla
Giunta Regionale  e rilasciato  tramite il  Comune nel  quale  il
cacciatore è  residente previa  riconsegna di quello dell'annata
precedente,  salvi   i  casi  del  primo  anno  di  caccia  e  di
smarrimento del documento denunciato all'autorità competente.

9. Il  tesserino è personale e riporta l'indicazione della forma
di caccia  prescelta fra  quelle di  cui al  comma 3 del presente
articolo e  dell'ATC a  cui il  cacciatore è  iscritto.  Con  il
tesserino il  cacciatore riceve  copia del  calendario  venatorio
provinciale.

10.  I   Comuni  compilano   l'elenco  dei  cacciatori  ai  quali
rilasciano  il  tesserino  e  inviano  alla  Giunta  regionale  i
tesserini da  questa richiesti per la redazione delle statistiche
e dei controlli.

11. A  partire  dalla  stagione  venatoria  1995-96  i  calendari
venatori delle  province devono indicare le zone dove l'attività
venatoria è  consentita in  forma programmata,  quelle riservate
alla gestione  venatoria  privata  e  le  zone  dove  l'esercizio
venatorio non è consentito.

ARTICOLO 29
(Licenza di porto di fucile per uso caccia)

1. La  licenza di  porto di fucile per uso di caccia ha la durata
di  6  anni  ed  è  rilasciata  dalla  competente  autorità  in
conformità alle  leggi di  Pubblica Sicurezza  tramite  apposita
concessione dopo il conseguimento dell'abilitazione all'esercizio
venatorio a  seguito di  esame pubblico da sostenere di fronte ad
una commissione nominata dalla Provincia.

2. La  Commissione di  cui al  comma precedente ha sede presso la
Provincia e  rimane in  carica per  4 anni  e  comunque  fino  al
rinnovo del Consiglio provinciale che l'ha nominata.

3. La commissione è composta da un dirigente provinciale, che la
presiede, e da altri cinque esperti nelle materie di esame di cui
al successivo settimo comma di cui almeno uno laureato in scienze
biologiche o  in scienze naturali esperto in vertebrati omeotermi
e uno laureato in scienze agrarie o forestali.

4. Le  funzioni di segretario della commissione sono svolte da un
dipendente della Provincia di livello non inferiore al quinto.

5.  La   Provincia  nomina,  per  ciascuno  degli  esperti  della
commissione,  un  membro  supplente  con  uguali  requisiti,  che
sostituisce  il   membro  effettivo   in  caso   di  assenza   di
quest'ultimo.

6. Le  spese per il funzionamento della commissione sono a carico
della Provincia.

7.  Lo  svolgimento  dell'esame  di  abilitazione  dell'esercizio
venatorio deve riguardare le seguenti materie:

a) legislazione venatoria;
b) zoologia     applicata  alla  caccia  con  prove  pratiche  di
   riconoscimento delle specie cacciabili;
c) armi e munizioni da caccia e relativa legislazione;
d) tutela  della natura  e principi di salvaguardia delle colture
   agricole;
e) norme di pronto soccorso.

8. L'abilitazione  è concessa  se il  giudizio è  favorevole in
tutte e cinque le materie di cui al comma precedente.

9. Per  sostenere l'esame  il candidato  deve essere  munito  del
certificato medico di idoneità.

10. L'abilitazione  all'esercizio venatorio  è necessaria  oltre
che per  il primo  rilascio della  licenza, anche  per il rinnovo
della stessa in caso di revoca.

11. Le  norme di  cui al presente articolo si applicano anche per
l'esercizio della caccia mediante l'uso dell'arco e del falco.

12. Il  Consiglio regionale  stabilisce con specifico regolamento
le modalità per lo svolgimento dell'esame.

ARTICOLO 30
(Calendario venatorio)

1. La  Giunta regionale,  sentito l'INFS,  propone  al  Consiglio
regionale l'approvazione del Calendario venatorio.

2. L'esercizio  della caccia  è consentito fino a tre giorni per
ogni settimana  che il  titolare della licenza può scegliere fra
Lunedì, Mercoledì, Giovedì, Sabato, Domenica.

3. La stagione venatoria ha inizio la terza domenica di settembre
e termina il 31 gennaio.

4. Sono  oggetto di  caccia le  specie di  cui all'art.  18 della
legge 11-02-1992 n. 157.

5. Il  Consiglio regionale approva e pubblica, entro il 15 Giugno
di  ogni   anno,  il   calendario  venatorio   regionale  recante
disposizioni relative ai tempi, ai giorni, alle specie, al numero
dei capi  da abbattere,  ai luoghi e modi di caccia e alla durata
della giornata venatoria.

6. Il  Consiglio regionale in sede di approvazione del calendario
venatorio, sentiti  l'INFS e i soggetti di cui al precedente art.
2, comma 3, può anticipare, nel rispetto dei tempi fissati dalla
L. n.  157/1992, la  caccia ad  un numero  limitato di specie, su
specifica richiesta delle Province corredata di adeguati piani di
assestamento e/o di prelievo.

7. Per  motivate e  rilevanti ragioni  connesse alla  consistenza
faunistica, o per sopravvenute particolari condizioni ambientali,
stagionali, climatiche  o per  malattie o per altre calamità, il
calendario  venatorio  può  recare  disposizioni  riduttive  per
l'esercizio della caccia.

8. Fermo  restando il silenzio venatorio nei giorni di martedì e
venerdì, e  solo  per  la  caccia  da  appostamento  alla  fauna
selvatica migratoria,  il calendario  venatorio, può  prevedere,
nel  periodo  compreso  fra  il  1  ottobre  e  il  30  novembre,
l'utilizzazione,  anche   continua,  delle   giornate  di  caccia
complessivamente  a  disposizione  del  titolare  di  licenza  di
caccia.

9.  Le   Province  determinano  le  zone  per  l'addestramento  e
l'allenamento dei cani nel periodo intercorrente tra il 15 agosto
e il  giovedì precedente  la terza  domenica di  settembre,  con
esclusione dei  giorni di  caccia in  eventuale periodo di caccia
aperta, pubblicando i relativi elenchi.

10. L'orario  giornaliero per l'addestramento e l'allenamento dei
cani è indicato nel calendario venatorio.

11. Il  Consiglio Regionale  stabilisce, con apposito regolamento
da emanarsi  entro 60  giorni  dall'approvazione  della  presente
legge, le  modalità per la caccia al cinghiale e per il prelievo
selettivo agli altri ungulati.

12.  Il   Consiglio  Regionale   per  l'attuazione  di  piani  di
assestamento delle  popolazioni di ungulati, può autorizzare, su
parere dell'INFS,  le Province  ad attuare  piani di  prelievo in
tempi  diversi  da  quelli  fissati  dall'art.  18  della  L.  n.
157/1992.

ARTICOLO 31
(Mezzi di caccia consentiti)

1. La  caccia è  consentita con  l'uso del  fucile con  canna ad
anima liscia  fino a  due colpi,  a ripetizione e semiautomatico,
con caricatore  contenente non  più di  due cartucce, di calibro
non superiore al 12, nonchè con fucile con canna ad anima rigata
a caricamento  singolo manuale  o a ripetizione semiautomatica di
calibro non  inferiore a  millimetri 5,6  con bossolo  a vuoto di
altezza non inferiore a millimetri 40.

2. è  consentito, altresì,  l'uso del  fucile a due o tre canne
(combinato) di  cui una  o due  ad anima  liscia di  calibro  non
superiore al  12 ed  una o  due ad  anima rigata  di calibro  non
inferiore a millimetri 5,6.

3. è consentito inoltre usare l'arco ed il falco.

4.  I   bossoli  delle  cartucce  devono  essere  recuperati  dal
cacciatore e non lasciati sul luogo di caccia.

5. Sono  vietati le  armi e i mezzi per l'esercizio venatorio non
esplicitamente ammessi dal presente articolo.

6. Il  titolare di  licenza di  porto di  fucile anche per uso di
caccia è  autorizzato, durante l'esercizio venatorio, a portare,
oltre alle  armi consentite,  gli utensili  da punta  e da taglio
atti alle esigenze venatorie.

ARTICOLO 32
(Divieti)

1. è vietato:

 a)  cacciare a   rastrello    in  più  di  tre  persone  ovvero
    utilizzare, a  scopo venatorio, scafandri o tute impermeabili
    da sommozzatore negli specchi o corsi d'acqua;
 b)  cacciare sparando  da veicoli  a motore  o  da  natanti  non
    ancorati saldamente e stabilmente o da aeromobili;
 c)  cacciare   a distanza  inferiore a  100  metri  da  macchine
    operatrici agricole in funzione;
 d)  praticare qualsiasi  forma  di    uccellagione,  prendere  e
    detenere uova,  nidi e  piccoli nati  di mammiferi ed uccelli
    appartenenti  alla   fauna  selvatica,  salvo  che  nei  casi
    previsti all'art.  36 della  presente legge  o nelle  zone di
    ripopolamento e  cattura, nei centri di riproduzione di fauna
    selvatica,  nelle   oasi  e  nelle  zone  di  protezione  per
    sottrarli a  sicura distruzione  o morte  purchè, se  ne dia
    pronto  avviso   nelle  24  ore  successive  alla  competente
    Provincia;
 e)  usare richiami  vivi, al  di fuori  dei casi  previsti dalla
    legislazione vigente;
 f)  usare richiami  vivi non  provenienti da  allevamento  nella
    caccia agli acquatici;
 g)  usare a  fini di richiamo uccelli vivi accecati o sottoposti
    ad altre  mutilazioni ovvero  legati per  le ali  e  richiami
    acustici  a   funzionamento  meccanico,   elettromagnetico  o
    elettromeccanico, con o senza amplificazione del suono;
 h)  commerciare    fauna  selvatica  morta  non  proveniente  da
    allevamenti  per   sagre   o   manifestazioni   a   carattere
    gastronomico;
 i) usare munizione spezzata nella caccia agli ungulati;
 l)  usare esche  o bocconi  avvelenati, vischio o altre sostanze
    adesive, trappole, reti, tagliole, lacci, archetti o congegni
    similari;
 m) fare impiego di civette vive;
 n)  usare armi  da sparo  munite di silenziatore o impostate con
    scatto provocato dalla preda;
 o) fare impiego di balestre;
 p)  vendere a  privati o  detenere parte  di  questi  reti  atte
    all'esercizio dell'uccellagione.  Il presente  divieto non si
    applica ai  soggetti abilitati  dall'INFS  e  autorizzati  ai
    sensi dell'art. 34 e 36 della presente legge;
 q)  produrre, vendere  e detenere  trappole e taglione atte alla
    cattura della fauna selvatica; l'uso di trappole selettive è
    consentito unicamente per gli interventi ammessi in tutti gli
    istituti faunistici,  faunistico venatori  e  allevamenti  da
    parte del personale di vigilanza di cui al comma 1, dell'art.
    51 e dei proprietari e conduttori degli allevamenti;
 r)  l'esercizio in  qualunque forma  del tiro a volo su uccelli,
    salvo quanto previsto dall'art. 24;
 s)  rimuovere, danneggiare  o comunque  rendere inidonee al loro
    fine  le   tabelle  legittimamente  apposte  ai  sensi  della
    presente legge  o delle  disposizioni regionali  a  specifici
    ambiti,  ferma  restando  l'applicazione  dell'art.  635  del
    codice penale;
 t)  detenere, acquistare e vendere esemplari di fauna selvatica,
    al di  fuori delle  modalità previste dalla presente legge e
    delle disposizioni nazionali vigenti;
 u) l'uso dei segugi per la caccia agli ungulati, fatta eccezione
    di particolari  programmi approvati  dalle Province  e per la
    caccia al cinghiale;
 v)  cacciare    da    appostamento  sotto  qualsiasi  forma,  il
    beccaccino;
 z) fare la posta alla beccaccia;
aa) cacciare  per una  distanza di metri 1000 dai valichi montani
    interessati dalle rotte migratorie individuati dalla Regione;
bb) l'esercizio  venatorio nei  giardini, nei parchi destinati ad
    uso pubblico  e privato, nei parchi storici ed archeologici e
    nelle aree  interessate da  impianti sportivi,  nelle oasi di
    protezione, nelle zone di ripopolamento e cattura, nelle zone
    di protezione  lungo le rotte di migrazione dell'avifauna nei
    centri di riproduzione di fauna selvatica e nei fondi chiusi.
    Nelle proprietà  demaniali la  caccia è  consentita solo in
    conformità a  quanto previsto  dall'art.  2  della  presente
    legge;
cc) cacciare  nei parchi nazionali, nei parchi regionali naturali
    e nelle riserve naturali regionali;
dd) cacciare  nelle località  ove siano  opere di  difesa  dello
    Stato o  in  quelle  dove  il  divieto  sia  richiesto  dalle
    autorità militari  o  dove  esistano  beni  monumentali.  Le
    località di  cui al presente comma debbono essere delimitate
    da  tabelle   esenti  da  tasse  portanti  la  scritta  "Zona
    militare"  o   "monumento  nazionale  -  divieto  di  caccia"
    conformi ai  requisiti prescritti dall'art. 26 della presente
    legge;
ee) detenere  fauna autoctona  al di  fuori dei  casi autorizzati
    dalla presente legge;
ff) l'immissione  di fauna  selvatica sul  territorio  regionale,
    salvo autorizzazione della Provincia;
gg) il   commercio  di  esemplari  vivi  di  specie  di  avifauna
    selvatica nazionale non proveniente da allevamenti;
hh) l'esercizio  della caccia  nei fondi  e  nelle  aree  di  cui
    all'art. 25 della presente legge;
ii) esercitare  l'attività venatoria  negli specchi d'acqua dove
    si eserciti  l'industria  della  pesca  o  dell'acquacoltura,
    nonchè  nei   canali  delle   valli  da   pesca,  quando  il
    possessore, previa  autorizzazione  del  Comune,  vi  apponga
    tabelle perimetrali esenti da tasse recanti la scritta "Valle
    da pesca  - Divieto  di caccia"  conformi a  quanto  indicato
    dall'art. 26 della presente legge;
ll) l'uso di armi ad aria compressa o gas compressi;
mm) al  di fuori dei periodi e degli orari fissati dal calendario
    venatorio l'allenamento  e l'addestramento dei cani da caccia
    è consentito  esclusivamente nelle  aree di  cui all'art. 24
    della presente  legge. E  altresì consentito  nelle  aziende
    faunisticovenatorie e  nelle aziende agrituristico-venatorie,
    previa autorizzazione  del responsabile  della  gestione,  in
    altri  istituti   faunistici  o  faunistico-venatori,  previa
    autorizzazione della Provincia sentito ìINFS

ARTICOLO 33
(Divieti speciali di caccia)

1. L'esercizio  della caccia  è vietato nelle zone distanti meno
di 100  metri  da  immobili,  fabbricati  o  stabili  adibiti  ad
abitazioni o  a posti  di lavoro  e nelle  zone distanti  meno di
metri 50 da vie di comunicazione, ferrovie o strade carrozzabili,
eccettuate quelle poderali o interpoderali.

2. è parimenti vietato sparare, in direzione di detti immobili e
vie di  comunicazione, da distanza minore di metri 150 con fucile
da caccia  ad anima  liscia  con  munizione  spezzata  o  da  una
distanza corrispondente  a meno  di una  volta e mezzo la gittata
massima in  caso di  uso di  armi a canna rigata o a canna liscia
caricate a  palla, nonchè  in direzione  di funivie,  filovie ed
altri sistemi  di trasporto  a sospensione, di stabbi o stazzi ed
altri recinti  destinati  al  ricovero  e  all'alimentazione  del
bestiame nel periodo di utilizzazione.

3. Nell'attraversamento  delle zone di divieto indicate nel comma
1 è consentito il trasporto di armi da fuoco scariche.

4. è vietato il trasporto, all'interno di centri abitati e delle
altre zone  dove è vietata l'attività venatoria, ovvero a bordo
di veicoli  di qualunque  genere e  comunque  nei  giorni  e  nei
periodi  non   consentiti   per   l'esercizio   venatorio   dalle
disposizioni vigenti,  di armi da sparo per uso venatorio che non
siano scariche e in custodia; tale divieto si applica anche negli
istituti faunistici  e nelle  strutture  faunistico-venatorie  ai
soggetti non autorizzati.

5. Le Province, sentiti i Comuni interessati o su richiesta degli
stessi, possono  vietare nei  periodi non  superiori ad  un anno,
l'esercizio venatorio  in zone  determinate,  quando  ricorra  la
necessità di  proteggere la  fauna selvatica  per  insufficiente
consistenza faunistica,  per la  salvaguardia  dell'ambiente  e/o
delle produzioni  agricole, per la tutela della incolumità delle
persone,  per  sopravvenute  particolari  condizioni  stagionali,
climatiche, di  malattie  ed  altre  calamità.  I  provvedimenti
relativi sono  pubblicati a  cura  delle  Province.  Le  Province
provvedono altresì  alla apposizione  delle tabelle  perimetrali
disposte ai sensi dell'art. 26.

6. è  fatto divieto  cacciare quando  il terreno  sia in tutto o
nella maggior  parte ricoperto  di neve,  e comunque  a  distanza
inferiore a m. 300 da aree innevate.

7. è  inoltre vietata la caccia negli stagni, nei corsi d'acqua,
nelle paludi e negli specchi d'acqua artificiali coperti in tutto
o nella  maggior parte da ghiaccio e su terreni sommersi da piene
di fiume.

8. I  comuni hanno  la facoltà  di vietare la caccia per periodi
limitati di  tempo, in  aree dove, per ragioni turistiche o altre
motivazioni, si  abbiano concentrazioni  di persone  che  rendano
pericoloso l'esercizio di caccia per la pubblica incolumità.

9. I  divieti di  cui al  precedente comma  sono comunicati  alla
Provincia competente  e sono  segnalati con  cartelli recanti  la
scritta "Divieto  di  caccia  fino  al  ..."  conformi  a  quanto
indicato dall'art. 26 della presente legge.

ARTICOLO 34
(Cattura e gestione dei richiami vivi e appostamenti)

1. La  detenzione di  uccelli di  cattura a  fine di  richiamo è
consentita solo  per le  seguenti specie: allodola, cesena, tordo
sassello,  tordo   bottaccio,  storno,  merlo,  passero,  passera
mattugia, pavoncella e colombaccio.

2. Ogni  cacciatore che  eserciti l'attività  venatoria ai sensi
dell'art. 28 comma 3 lett. b) della presente legge, può detenere
un numero  massimo di  10 soggetti  di cattura per ciascuna delle
suddette specie, fino ad un massimo complessivo di 40 unità. Per
i cacciatori che esercitano l'attività venatoria da appostamento
temporaneo con  richiami vivi  il patrimonio  di  cui  sopra  non
potrà superare il numero massimo complessivo di 10 unità.

3. Le  Province provvedono  entro il 15 settembre 1994 ad apporre
appositi anelli  numerati inamovibili,  forniti dalla  Regione, a
tutti i  soggetti appartenenti  alle specie di cui al comma 1 del
presente  articolo   già  di   proprietà  dei   cacciatori.  La
provenienza di tali soggetti dovrà essere dimostrata da apposita
documentazione o dietro presentazione di atto notorio.

4. Le  Province rilasciano, ad ogni proprietario di richiami vivi
di cattura, un documento riportante il numero di anello assegnato
a ciascun  soggetto.  Il  documento  di  cui  sopra  deve  essere
aggiornato in relazione ai soggetti detenuti.

5. L'autorizzazione,  la costruzione  e  l'utilizzazione  a  fini
venatori  degli   appostamenti  è   disciplinata   da   apposito
regolamento approvato dal Consiglio Regionale da emanare entro 60
giorni dall'entrata in vigore della presente legge.

6. Il  Consiglio regionale  disciplina con regolamento da emanare
entro 60  giorni dall'entrata  in vigore della presente legge, la
cattura di uccelli per la cessione a fini di richiamo.
Tale cattura è svolta in impianti della cui autorizzazione siano
titolari esclusivamente  le Province,  autorizzati  dalla  Giunta
regionale  su  parere  dell'INFS,  sulla  base  di  programmi  di
prelievo ed effettuata da personale qualificato e valutato idoneo
dall'INFS.

7. Il regolamento deve, tra l'altro, prevedere:

a) i mezzi, gli impianti, i tempi e i modi di cattura;
b) i modi di cessione;
c) i controlli e gli organi ad essi preposti.

ARTICOLO 35
(Giornata venatoria)

1. L'esercizio  venatorio è  consentito da  un'ora  prima  della
levata del  sole fino  al tramonto;  la caccia  di selezione agli
Ungulati è  consentita fino  ad  un'ora  dopo  il  tramonto.  La
Regione  nell'emanazione   del  calendario   venatorio  determina
l'orario effettivo d'inizio e termine della giornata venatoria.

2. Le  operazioni destinate  a preparare  e ritirare  i  richiami
possono effettuarsi  rispettivamente un'ora prima ed un' ora dopo
l'orario effettivo di caccia.

ARTICOLO 36
(Cattura di fauna selvatica a scopo scientifico)

1. Il  Presidente della  Giunta Regionale  può autorizzare,  con
proprio decreto,  su parere  dell'INFS, gli  istituti scientifici
delle Università  o del  Consiglio Nazionale  delle Ricerche e i
Musei  di   storia  naturale,   ad  effettuare   la   cattura   e
l'utilizzazione di  fauna selvatica  e a  prelevare nidi,  uova e
piccoli nati, a scopo di studio.

2. Il  Presidente della Giunta regionale, con proprio decreto, su
parere  dell'INFS,   rilascia  l'autorizzazione  per  la  cattura
temporanea al  fine dell'inanellamento  degli uccelli  a scopo di
studio, ai  soggetti  che  abbiano  superato  l'esame  finale  di
specifici corsi di istruzione organizzati dallo stesso Istituto.

3. I  decreti di autorizzazione prevedono tempi, modi, luoghi e i
mezzi consentiti.

4. Chiunque  venga in  possesso di fauna selvatica contrassegnata
deve trasmettere  i contrassegni,  indicando il  luogo e l'ora di
rinvenimento all'INFS  o all'Ufficio  Caccia della  Provincia  di
residenza che provvede ad informare il predetto istituto.

ARTICOLO 37
(Controllo della fauna selvatica)

1. Il  Presidente della  Giunta regionale può vietare o ridurre,
per periodi prestabiliti, la caccia a determinate specie di fauna
selvatica di  cui  all'articolo  18  della  L.  n.  157/1992  per
importanti  e   motivate  ragioni   connesse   alla   consistenza
faunistica o  per sopravvenute particolari condizioni ambientali,
stagionali o climatiche o per malattie o altre calamità.

2.  Le   Province,  per   la  migliore  gestione  del  patrimonio
zootecnico, per  la tutela del suolo, per motivi sanitari, per la
selezione  biologica,   per  la   tutela  di  particolari  specie
selvatiche, per  la tutela  del patrimonio storico-artistico, per
la  tutela   delle  produzioni   zoo-agro-forestali  ed  ittiche,
provvedono al  controllo delle  specie di  fauna selvatica  anche
nelle  zone  vietate  alla  caccia.  Tale  controllo,  esercitato
selettivamente, viene  praticato di  norma mediante l'utilizzo di
metodi ecologici  su parere  dell'Istituto nazionale per la fauna
selvatica.

3.  Qualora   l'Istituto  verifichi  l'inefficacia  dei  predetti
metodi, le  Province possono  autorizzare piani  di abbattimento.
Tali piani  devono essere  attuati dalle guardie dipendenti dalle
Province stesse.  Per la  realizzazione  dei  piani  le  Province
potranno avvalersi  dei proprietari  o conduttori  dei fondi  nei
quali si attuano i piani di abbattimento, delle guardie forestali
e del personale di vigilanza dei Comuni, nonchè delle guardie di
cui al  successivo art.  51 purchè i soggetti in questione siano
in possesso di licenza di caccia.

4.  Per   interventi  di   tutela  della  produzione  agricola  e
zootecnica la  Provincia può  affiancare  al  proprio  personale
anche  soggetti   che  abbiano   frequentato  appositi  corsi  di
preparazione organizzati  dalla Provincia  stessa sulla  base  di
programmi concordati  con l'INFS  Tali corsi dovranno fornire una
idonea  preparazione   circa  l'ecologia   e  la  gestione  delle
popolazioni  animali   selvatiche,  la   biologia  delle   specie
selvatiche oggetto  di controllo  nonchè  sulle  tecniche  e  le
modalità con cui effettuare il controllo.

5.  I   comitati  di  gestione  degli  ATC  dovranno  predisporre
programmi annuali  di  controllo  dei  predatori  appartenenti  a
specie di  cui all'art.  18 della  L. n.  157/1992 da attuarsi in
periodo  di  caccia  aperta  mediante  l'ausilio  dei  cacciatori
iscritti.

6. La  Provincia, anche  su richiesta  dei Comuni, o dei comitati
degli  ATC,   corredata  di   parere  favorevole  dell'INFS  può
autorizzare, in qualsiasi tempo, la cattura di fauna selvatica in
tutti quei  territori vietati  alla caccia  per i quali non siano
previste dalla  presente legge  specifiche disposizioni  relative
alla  cattura,   definendo  le   condizioni  e  le  modalità  di
utilizzazione dei soggetti catturati.

ARTICOLO 38
(Soccorso di fauna selvatica in difficoltà)

1. Chiunque  rinvenga fauna  selvatica in difficoltà è tenuto a
darne immediata  comunicazione alla Provincia o al Comune nel cui
territorio  è   avvenuto  il  rinvenimento  ed  eventualmente  a
consegnarla  ai   medesimi.  Entro   le  24   ore  successive  al
ritrovamento. Spetta  alla Provincia  competente  per  territorio
provvedere al  ricovero della  suddetta  fauna  selvatica  presso
centri specializzati  di  recupero  o  servizi  veterinario  e  a
provvedere alla  successiva liberazione,  una volta  accertata la
completa guarigione.  La Regione  o le Province possono stipulare
apposite convenzioni  con centri  specializzati per  il  recupero
della fauna  selvatica ferita  o in difficoltà, anche al fine di
favorirne il  funzionamento per  gli scopi  di  cui  al  presente
articolo.

2. Chiunque  rinvenga uova,  covate e  piccoli nati  e agisca per
sottrarli  a  sicura  morte  o  distruzione  è  tenuto  a  darne
immediata comunicazione  alla Provincia  od al Comune entro le 24
ore successive  al ritrovamento  che provvederanno  a disporre in
merito.

3. Per  motivi di  protezione della fauna selvatica minacciata da
operazioni colturali,  gli Enti  pubblici richiedono l'intervento
del personale  di vigilanza venatoria per attuare i provvedimenti
ritenuti opportuni.

ARTICOLO 39
(Allevamenti di fauna selvatica per fini di ripopolamento)

1. La  Provincia autorizza  gli allevamenti di fauna selvatica in
stato di  cattività, a  scopo di ripopolamento, la cui attività
è disciplinata  con apposito  regolamento regionale tenuto conto
dei criteri formulati dall'INFS.

2. Qualora  l'interessato all'esercizio  di allevamento di cui al
comma precedente  sia titolare  di un'impresa agricola, questi è
tenuto a  dare semplice comunicazione alla Provincia e a gestirlo
nel  rispetto   del  regolamento   regionale  di   cui  al  comma
precedente.

3.  La  Regione  e  le  Province  possono  istituire  allevamenti
pubblici  finalizzati   alla  sperimentazione   di  tecniche   di
allevamento ed alla selezione dei riproduttori.

ARTICOLO 40
(Allevamenti di  fauna selvatica a fini ornamentali ed amatoriali
e per l'utilizzazione come richiami vivi)

1. L'istituzione  di allevamenti a fini amatoriali ed ornamentali
di fauna  autoctona e  per l'utilizzazione  come richiami vivi è
autorizzata  dalla   Provincia  nel   rispetto  del   regolamento
regionale.

ARTICOLO 41
(Allevamenti di fauna selvatica a fini alimentari)

1. Ai  fini dello  sviluppo di attività zootecniche alternative,
anche  per  il  recupero  di  potenzialità  produttive  in  aree
marginali,  è  consentito  l'allevamento  di  specie  selvatiche
destinate all'alimentazione.

2. Il titolare dell'allevamento a scopo alimentare è tenuto alla
predisposizione di  recinzioni o  di altre  strutture  idonee  ad
evitare la fuoriuscita degli animali.

3. La  costituzione  degli  allevamenti  ai  fini  alimentari  è
autorizzata da parte del Comune competente per territorio, che ne
dà  comunicazione  alla  Provincia.  Qualora  l'allevamento  sia
esercitato dal titolare di una impresa agricola, questo è tenuto
a darne semplice comunicazione al Comune e alla Provincia.

4. Il titolare dell'allevamento è tenuto a riportare su appositi
registro a  pagine numerate e vistate dal Comune il movimento dei
capi.

5.  Gli  animali  allevati  a  scopo  alimentare  possono  essere
commercializzati anche in periodo di caccia chiusa.

6. Ogni  animale deve  essere munito  di contrassegno predisposto
dal titolare dell'allevamento e approvato dal Comune che ne darà
comunicazione alla  Provincia; inoltre i soggetti sono sottoposti
a  controllo   dell'autorità  sanitaria   secondo   le   vigenti
disposizioni in materia alimentare.

7. Negli  allevamenti di  fauna selvatica  ai fini  alimentari la
caccia è  vietata. L'esercizio  di tale  attività  comporta  la
revoca dell'autorizzazione.

8. Gli  allevamenti a  scopo alimentare sono segnalati da tabelle
recanti la  scritta  "Allevamento  di  fauna  selvatica  ai  fini
alimentare"  conformi   a  quanto  indicato  dall'art.  26  della
presente legge.

9. I  Comuni possono autorizzare persone nominativamente indicate
dal titolare  dell'allevamento  per  l'abbattimento  di  soggetti
ungulati,  diversamente  non  recuperabili.  L'abbattimento  deve
essere eseguito  alla presenza  del personale  di  vigilanza  del
Comune stesso o di quello delle Province.

ARTICOLO 42
(Divieti di caccia per la tutela della produzione agricola)

1. La  caccia vagante e da appostamento temporaneo è vietata nei
terreni in attualità di coltivazione.

2. Sono da ritenersi in attualità di coltivazione: i terreni con
coltivazioni erbacee  da  seme,  i  frutteti  specializzati,  gli
impianti vivaistici,  i vigneti  e gli uliveti specializzati fino
alla data  del raccolto,  i terreni  coltivati da  soia  e  riso,
nonchè a  mais per  la produzione  di seme  fino alla  data  del
raccolto e i terreni rimboschiti da un periodo di tempo inferiore
a tre anni.

3. La  Regione, sentite  le organizzazioni professionali agricole
maggiormente rappresentative  a livello nazionale tramite le loro
strutture  regionali,   provvede  a  disciplinare,  con  apposita
deliberazione, da  emanare entro 60 giorni dall'entrata in vigore
della presente  legge, l'esercizio venatorio nelle superfici dove
si  svolga   attività  zootecnica,  o  in  presenza  di  colture
specializzate    od    intensive    individuandone    anche    le
caratteristiche.

4. I divieti di cui ai commi precedenti si intendono operativi in
presenza di  tabelle esenti  da tasse recanti la scritta "Divieto
di caccia  - colture  in atto  fino al  ..."  conformi  a  quanto
indicato dall'art. 26 della presente legge.

ARTICOLO 43
(Commercio di fauna selvatica)

1.  è   vietato  a   chiunque  vendere,  detenere  per  vendere,
trasportare per vendere, acquistare uccelli vivi o morti, nonchè
loro  parti   o  prodotti   derivati,  appartenenti   alla  fauna
selvatica, che  non appartengano  alle seguenti  specie:  Germano
reale, Pernice  rossa, Starna, Fagiano, Colombaccio, e i soggetti
provenienti dagli  allevamenti di  cui agli  art. 39, 40, 41 e da
centri pubblici  e privati  di riproduzione della fauna selvatica
allo stato naturale.

2. La  fauna selvatica morta non assoggettata a processi di lunga
conservazione, utilizzata  per fini alimentari, appartenente alle
specie:  Germano   reale,   Pernice   rossa,   Starna,   Fagiano,
Colombaccio, Lepre,  Coniglio selvatico,  Cervo, Daino, Capriolo,
Cinghiale nel rispetto delle vigenti norme sanitarie, può essere
commercializzata, solo  durante il periodo di caccia previsto per
ciascuna delle  suddette specie e per i cinque giorni successivi.
Tale termine  è prorogabile  fino ad  un  massimo  di  ulteriori
cinque giorni  dal comune  competente per  territorio su  istanza
degli interessati.

3. Il  commercio  di  fauna  selvatica  morta  proveniente  dagli
allevamenti a  fini alimentari di cui ai commi precedenti art. 41
o dall'estero,  non è  sottoposto alle  limitazioni temporali di
cui ai commi precedenti.

4. Sono  vietate  la  detenzione  ed  il  commercio  della  fauna
selvatica catturata o uccisa illegalmente.

ARTICOLO 44
(Introduzione di specie di fauna selvatica dall'estero)

1.   L'introduzione   dall'estero   di   fauna   selvatica   viva
appartenente alle  specie già presenti sul territorio regionale,
può effettuarsi solo a scopo di ripopolamento.

2. I permessi d'importazione possono essere rilasciati unicamente
a ditte  che dispongono di adeguate strutture ed attrezzature per
ogni singola  specie di  selvatici al  fine di avere le opportune
garanzie per verifiche, eventuali quarantene e relativi controlli
sanitari.

3. Le  autorizzazioni per  le attività  di cui  al comma  1 sono
rilasciate dal  Ministero per  il coordinamento  delle  politiche
agricole, alimentari e forestali su parere dell'INFS nel rispetto
delle convenzioni internazionali.

4.  La   fauna  selvatica   abbattuta  da  cacciatori  fuori  del
territorio nazionale  può essere  dagli  stessi  introdotta,  ai
sensi  delle   normative  vigenti,  qualora  se  ne  dimostri  la
legittima provenienza.

ARTICOLO 45
(Cani e gatti vaganti)

1. I cani e i gatti trovati a vagare nelle campagne, tenuto conto
delle disposizioni  della legge  14 agosto  1991, n.  281 possono
essere catturati  dagli agenti  di vigilanza,  di cui all'art. 51
della presente legge.

2. I  cani da  guardia delle abitazioni e del bestiame non devono
essere lasciati  incustoditi nelle  campagne a  più di 200 metri
dall'abitazione o dal bestiame medesimo.

TITOLO VI
DISPOSIZIONI FINANZIARIE

ARTICOLO 46
(Miglioramenti ambientali)

1. Ai  proprietari o conduttori di fondi, per la realizzazione di
progetti per la valorizzazione del territorio, l'incremento della
fauna selvatica,  il ripristino degli equilibri naturali, secondo
le indicazioni previste dagli indirizzi di cui al precedente art.
7, potranno  essere assegnati  contributi in conto capitale. Tali
progetti  potranno   prevedere  la  creazione  di  strutture  per
l'allevamento della  fauna selvatica nonchè dei riproduttori nel
periodo  autunnale;   la  realizzazione   e  la  manutenzione  di
strutture di  ambientamento della  fauna selvatica,  coltivazioni
programmate per  l'alimentazione naturale  dei mammiferi  e degli
uccelli;   l'utilizzazione    programmata   secondo    piani   di
assestamento delle  aree boschive,  l'adozione di  forme di lotta
integrata o  di lotta  guidata, il ricorso a tecniche colturali o
tecnologiche innovative  non pregiudizievoli  per l'ambiente,  la
valorizzazione  agrituristica  di  percorsi  per  l'accesso  alla
natura e  alla conoscenza  scientifica e  culturale  della  fauna
ospite, per la manutenzione e la pulizia dei boschi anche al fine
di prevenire  incendi, in  riferimento anche  ai contenuti  della
direttiva  CEE   79/409  e   della   risoluzione   dell'assemblea
parlamentare del consiglio d'Europa n. 882 del 1 Luglio 1987.

2. La  Provincia prevede  tali  interventi  indicandone  tempi  e
modalità, nel  programma annuale  di gestione  degli istituti  e
strutture indicate  nel piano  faunistico venatorio  provinciale.
Per quanto  riguarda gli interventi da effettuarsi nel territorio
ricompreso nell'ATC,  i tempi  e le  modalità vengono concordati
con i comitati di gestione degli ATC.

3. Alle  Province compete  altresì l'istruttoria  e l'erogazione
dei finanziamenti.

ARTICOLO 47
(Fondo di tutela delle produzioni agricole)

1. è istituito un fondo regionale per far fronte al risarcimento
e alla prevenzione dei danni arrecati all'agricoltura dalla fauna
selvatica e  dall'attività venatoria.  L'entità  del  fondo  è
stabilita nel successivo art. 50.

2. Il  fondo è  ripartito fra  le Province  in proporzione  alla
rispettiva  superficie   agro-silvo-pastorale  e  secondo  quanto
previsto dal comma 7 del presente articolo.

3. Ogni  Provincia provvede  a ripartire le somme assegnate nella
misura dell'80%  per la  costituzione di  un fondo  destinato  al
parziale risarcimento  e alla prevenzione dei danni arrecati alle
produzioni  agricole   dalla  fauna  selvatica  e  dall'esercizio
dell'attività venatoria  all'interno degli  ATC. Il restante 20%
è a  disposizione della  Provincia per  far fronte  ai danni non
altrimenti risarcibili arrecati alle opere approntate sui terreni
coltivati e  a pascolo  dalla fauna  selvatica, in particolare da
quella protetta  ai sensi  dell'art. 26,  comma 1,  della  L.  n.
157/1992.

4. Il fondo, stabilito nella misura dell'80%, di cui al comma 3 e
destinato agli  ATC è ripartito dalla Provincia sulla base della
superficie   agrosilvo-pastorale    del   relativo   comprensorio
omogeneo; tale fondo non è utilizzabile oltre il 70% per i danni
causati da  cinghiali alle produzioni agricole. Al raggiungimento
del risarcimento  completo provvede  autonomamente il comitato di
gestione con i propri fondi.

5. Alla  gestione del restante fondo del 20% a disposizione della
Provincia,  destinato   ai  danni   non  altrimenti  risarcibili,
provvede  la   Provincia  stessa   sentito  un  comitato  tecnico
costituito da  ciascuna provincia  a norma dell'art. 26, comma 2,
della L. n. 157/1992.

6. Il  proprietario o conduttore del fondo è tenuto a denunciare
tempestivamente i  danni, non  altrimenti  risarcibili,  arrecati
alle opere  approntate sui  terreni coltivati  e a  pascolo dalla
fauna selvatica,  alla Provincia  competente per  territorio  che
procede, dandone  comunicazione agli interessati entro 30 giorni,
alle relative  verifiche anche  mediante sopralluogo  e ispezioni
nei 180 giorni successivi alla liquidazione.

7. Entro  il 31  gennaio di  ogni anno  le Province  inviano alla
Giunta  regionale   una  relazione   sui   danni   denunciati   e
indennizzati e sugli interventi effettuati per la prevenzione. Di
tali relazioni  la Giunta  potrà tenere conto nelle ripartizioni
successive.

8.  Sono   ammessi  a   risarcimento  i   danni,  non  altrimenti
risarcibili, arrecati  alla  produzione  agricola  e  alle  opere
approntate  sui   terreni  coltivati  e  a  pascolo  dalla  fauna
selvatica, in  particolare da  quella protetta  e  dall'attività
venatoria.

9. Non  sono ammessi  a risarcimento  i danni  causati da  specie
animali in  aree costituiti in divieto di caccia, nelle superfici
boscate, eccettuate quelle rimboschite fino a tre anni, nei fondi
chiusi, o  in quelle  aree comunque recintate in modo da impedire
il libero  passaggio di  animali o  persone,  nonchè  quelli  su
superfici interessate  da istituti  o aziende  che abbiano tra le
finalità la  tutela,  la  produzione  faunistica  o  l'attività
venatoria. Non  sono altresì  ammessi  a  risarcimento  i  danni
verificatisi nei  terreni  sottratti  alla  gestione  programmata
della caccia  ai sensi  del precedente  articolo 25 che non siano
finalizzati alla tutela faunistica.

10. La  Giunta regionale  e le  Province, per  il  raggiungimento
delle finalità  di cui  al presente  articolo, possono stipulare
apposite convenzioni  con compagnie  assicurative. Le convenzioni
possono altresì  comprendere  coperture  finanziarie  per  danni
provocati dalla  fauna selvatica  alla proprietà privata nonchè
alle persone.

ARTICOLO 48
(Utilizzazione dei  territori agricoli  ai  fini  della  gestione
programmata della caccia)

1. Allo  scopo di  gestire il  contributo dovuto ai proprietari o
conduttori di  fondi ai  sensi dell'art.  15, comma  1,  della L.
157/1992 la  Giunta regionale  ripartisce fra  le Province, sulla
base della  superficie agro-silvo-pastorale,  le somme  di cui al
successivo art.  50, comma  1, lett. e). La gestione del fondo è
affidata alle Province che la esercitano attraverso i comitati di
gestione degli  ATC. Hanno  diritto all'erogazione del contributo
di cui  sopra, per  ciascun anno  finanziario,  i  proprietari  o
conduttori dei  fondi che applicano metodi di produzione agricola
compatibili con  le esigenze di protezione dell'ambiente e con la
cura dello  spazio naturale  ai  sensi  delle  norme  comunitarie
vigenti, ovvero  che presentano specifici progetti. L'importo del
contributo sarà definito tenuto conto dell'estensione dei fondi,
delle condizioni agronomiche e delle misure dirette alla tutela e
valorizzazione dell'ambiente.

ARTICOLO 49
(Tasse per l'esercizio venatorio)

1. A  decorrere dall'1  gennaio 1994  le tasse  sulle concessioni
regionali sono stabilite nella seguente misura:

a) Autorizzazione di appostamento fisso di caccia

                                   Tassa di rilascio:  L. 108.000
                                          Tassa annuale:  -------

Nota: Gli  appostamenti fissi  di  caccia  debbono
essere  autorizzati   ogni  anno  prima  dell'uso,
previo pagamento della sopra indicata tassa.
Sono  appostamenti  fissi  di  caccia  quelli  che
presentano  le   caratteristiche  previste   dalle
vigenti leggi in materia.

b) Autorizzazione per la costituzione di:

   1)  azienda   faunistico-venatoria,  per   ogni
       ettaro o frazione di esso
   
                                   Tassa di rilascio:  L.   4.000
                                       Tassa annuale:  L.   4.000
   
   2)  centro     privato   di   riproduzione   di
       selvaggina allo stato naturale
   
                                   Tassa di rilascio:  L. 539.000
                                       Tassa annuale:  L. 539.000
   
   3) azienda  agrituristico-venatoria,  per  ogni
       ettaro o frazione di esso
   
                                   Tassa di rilascio:  L.   8.000
                                       Tassa annuale:  L.   8.000
   
Nota: Per le aziende faunistico-venatorie e per le
aziende agrituristico-venatorie  per ogni 100 lire
di tassa  è dovuta una soprattassa di L. 100, che
dovrà essere versata contestualmente
alla tassa.

Le tasse  debbono essere  corrisposte entro  il 31
gennaio dell'anno cui si riferiscono.

Le tasse di autorizzazione previste per le aziende
faunistico-venatorie    e     per    le    aziende
agrituristico-venatorie sono  ridotte alla  misura
di un  ottavo per i territori montani o per quelli
classificati tali  ai sensi  della legge 25 luglio
1952,  n.   991,  e  successive  modificazioni  ed
integrazioni.

c) Abilitazione all'esercizio venatorio:

   1) con  fucile ad  un colpo,  con falchi  e con
       arco
   
                                   Tassa di rilascio:  L.  73.000
                                       Tassa annuale:  L.  73.000
   
   2) con fucile a due colpi
   
                                    Tassa di rilascio: L. 102.000
                                        Tassa annuale: L. 102.000
   
   3) con fucile a più di due colpi
   
                                    Tassa di rilascio: L. 129.000
                                        Tassa annuale: L. 129.000
   
Nota:  Il   versamento  della   tassa  annuale  di
concessione regionale  deve essere  effettuato  in
occasione del  pagamento della tassa di rilascio o
di rinnovo  della concessione  governativa per  la
licenza di porto d'armi per uso di caccia ed ha la
validità di  un anno dalla data di rilascio della
concessione governativa.

Il versamento  della tassa  annuale di concessione
regionale non è dovuto qualora non si eserciti la
caccia durante l'anno.

ARTICOLO 50
(Mezzi Finanziari)

1. Per  il raggiungimento  delle finalità della presente legge e
ai sensi  dell'art. 13  della  LR  9  giugno  1992  n.  26  e  in
particolare per  incentivare interventi  di tutela  e  ripristino
ambientale, la  Giunta regionale  ripartisce annualmente le somme
riscosse  a   titolo  di   tassa  di  concessione  regionale  per
l'esercizio venatorio come segue:

a) nella  misura del  10% a favore delle Province, quale fondo di
   tutela delle produzioni agricole, ai sensi dell'art. 47;
b) nella  misura del 3% a favore dei Comuni per l'esercizio delle
   funzioni amministrative attribuite;
c) nella  misura del  6% a  favore delle Province per l'esercizio
   delle funzioni attribuite;
d) nella  misura del  46% a favore delle Province per la gestione
   faunistica del  territorio, per  attività di  vigilanza,  per
   interventi di  miglioramento di  habitat,  per  l'acquisto  di
   fauna selvatica  a scopo di ripopolamento, per la copertura di
   spese per consulenza ed assistenza tecnica;
e) nella  misura del 20% per la realizzazione degli interventi di
   cui all'art. 48.

Nella predisposizione dei programmi annuali le Province destinano
almeno il 10% per gli interventi di cui al precedente art. 46.

2. Il  restante 15%  è a  disposizione della  Giunta Regionale e
destinato  ad   iniziative  di   interesse  regionale  in  favore
dell'ambiente  e  della  fauna,  ad  attività  di  educazione  e
propaganda  nonchè   ad  eventuali   contributi  ad  Enti  e  ad
Associazioni  operanti  nel  settore  e  per  l'espletamento  dei
compiti propri della Giunta stessa.

3. La  ripartizione di  cui alla  lettera  b)  è  effettuata  in
relazione al numero dei cacciatori residenti.

4. La  ripartizione di  cui alla  lettera c) è effettuata per il
70% in rapporto alla superficie agro-silvo-pastorale e per il 30%
in relazione  al numero  dei cacciatori  iscritti negli ATC della
Provincia.

5. La  ripartizione di  cui alla  lett. d)  quantificata di norma
sulla base  della  superficie  agro-silvo-pastorale  di  ciascuna
Provincia, è  ripartita sulla  base dei  progetti di  intervento
previsti nei  programmi di  gestione annuale  di cui  all'art. 10
della presente  legge. Tali  progetti suddivisi  per  comprensori
omogenei  dovranno   riguardare  la   gestione   degli   istituti
faunistici e faunistico-venatori pubblici e degli ATC

6. Sugli  interventi  di  cui  al  presente  articolo  la  Giunta
relaziona annualmente al Consiglio regionale.

TITOLO VII
VIGILANZA E SANZIONI

ARTICOLO 51
(Vigilanza venatoria)

1. Alla  vigilanza sull'applicazione della presente legge nonchè
della legge 11 febbraio 1992, n. 157 provvedono:

a) gli agenti appartenenti ai servizi di polizia provinciale e le
   guardie venatorie dipendenti dalla Regione;
b) le  guardie,  i  sottoufficiali  e  gli  ufficiali  del  Corpo
   Forestale dello Stato;
c) le  guardie addette  alla vigilanza  dei  parchi  regionali  e
   nazionali;
d) gli agenti e gli ufficiali di polizia giudiziaria;
e) le  guardie giurate  e le  guardie forestali  e campestri  dei
   Comuni e delle Comunità Montane;
f) le     guardie    volontarie  appartenenti  alle  associazioni
   venatorie,  agricole  e  di  protezione  ambientale  nazionali
   presenti nel  comitato tecnico  faunistico-venatorio nazionale
   nonchè   appartenenti   alle   associazioni   di   protezione
   ambientale riconosciute dal Ministero dell'Ambiente;
g) le guardie private riconosciute ai sensi del testo unico delle
   leggi di pubblica sicurezza;
h) le guardie ecologiche e zoofile previste da leggi regionali.

2. I  soggetti di cui al comma 1 non possono esercitare la caccia
durante l'espletamento  delle loro  funzioni  e  nell'ambito  del
territorio  in   cui  svolgono  prevalentemente  il  servizio  di
vigilanza venatoria,  fatto salvo  le guardie private di cui alla
lettera g) in possesso di specifica autorizzazione dell'azienda.

3. Alle  guardie venatorie  volontarie di  cui  alla  lettera  f)
l'esercizio venatorio  è vietato soltanto durante l'espletamento
delle loro  funzioni. Fatta  eccezione per  gli interventi di cui
all'articolo 37,  durante lo  svolgimento del loro servizio, alle
stesse è vietato l'impiego dei mezzi di cui all'articolo 31.

4. Le  Province coordinano  l'attività delle  guardie volontarie
delle associazioni agricole, venatorie ed ambientali.

ARTICOLO 52
(Guardie venatorie volontarie)

1. La  qualifica di  guardia volontaria  è concessa, a norma del
testo unico  delle leggi  di pubblica  sicurezza, ai cittadini in
possesso di  attestato  di  idoneità  rilasciato  ai  sensi  del
presente articolo.

2. L'abilitazione  è rilasciata  dalla Provincia  nel cui ambito
territoriale  i  volontari  intendono  svolgere  le  funzioni  di
vigilanza, previo superamento di un esame di idoneità.

3. L'esame  di idoneità  concerne le materie di cui all'art. 29,
comma 7  della presente  legge, nonchè  le  nozioni  di  diritto
amministrativo e penale necessarie per l'esercizio delle funzioni
di vigilanza venatoria.

4. L'esame  è svolto  davanti ad  apposita commissione  nominata
dalla provincia e composta da sei esperti nelle materie di cui al
precedente comma, dei quali uno designato dalla Giunta regionale,
con funzioni  di presidente,  due designati  dalla Provincia, uno
designato dalle associazioni venatorie, uno dalle associazioni di
protezione  ambientale   e  uno   designato  dalle   associazioni
agricole. Per  la designazione  le associazioni  forniscono  alla
Provincia una terna di esperti nelle materie d'esame.

5. Per  la  preparazione  all'esame  di  idoneità,  le  Province
possono istituire  appositi  corsi.  Possono  istituire  altresì
corsi di  aggiornamento, aventi  ad oggetto  le materie di cui al
precedente comma 3.

6. I  corsi di cui al comma precedente possono essere organizzati
altresì dalle  associazioni di  cui all'art.  51, comma 1, lett.
f), previo  nulla osta  della Provincia. La Provincia rilascia il
nulla  osta,   valutata  la  validità  formativa  del  corso  in
relazione al programma del medesimo, alla durata e ai docenti.

7. I  soggetti che, alla data di entrata in vigore della presente
legge, siano  in possesso  della qualifica  di guardia  venatoria
volontaria, continuano a svolgere le funzioni di vigilanza, senza
necessità di  conseguire l'abilitazione  prevista  dal  presente
articolo. Entro  un anno  dall'entrata in  vigore della  presente
legge  detti   soggetti   devono   partecipare,   con   frequenza
obbligatoria per  almeno 2/3  dei giorni previsti, ad un corso di
aggiornamento approvato dalla Provincia.

8. Gli  agenti volontari abilitati ai sensi del presente articolo
svolgono le funzioni di vigilanza nell'ambito della Provincia che
ne ha disposto l'abilitazione.

ARTICOLO 53
(Convenzioni)

1. Al  fine di  assicurare sul  territorio un adeguato livello di
vigilanza le  Province possono  stipulare con  le associazioni di
cui all'art.  51, comma  1, lett.  f)  apposite  convenzioni  che
devono prevedere:

a) l'indicazione    nominativa  dei  volontari  da  adibire  alle
   funzioni di vigilanza;
b) l'impegno per l'associazione alla copertura assicurativa degli
   stessi, che  deve concernere  tutti i  rischi  che  potrebbero
   derivare ai  medesimi e  ai  terzi  a  causa  e  in  occasione
   dell'attività svolta;
c) le  modalità di  verifica  da  parte  della  Provincia  della
   copertura assicurativa e dei relativi rinnovi;
d) le  modalità di rimborso da parte della Provincia delle spese
   sostenute per lo svolgimento dell'attività;
e) la   durata  della  convenzione,  con  la  possibilità  delle
   Province  di  recedere  dall'accordo  in  ogni  momento  e  la
   decadenza automatica  in  caso  di  mancanza  della  copertura
   assicurativa e dei relativi rinnovi.

2. Le Province, nella stipula delle convenzioni di cui al comma 1
dovranno garantire  a tutte le associazioni richiedenti una quota
di  partecipazione   proporzionale  al   numero   delle   guardie
disponibili per ogni associazione.

ARTICOLO 54
(Poteri di vigilanza venatoria)

1.  I  soggetti  proposti  alla  vigilanza  venatoria,  ai  sensi
dell'art. 51,  possono chiedere  a qualsiasi  persona trovata  in
possesso di  armi o  arnesi atti  alla caccia,  in esercizio o in
attitudine di  caccia, la  esibizione della  licenza di  porto di
fucile per  uso di  caccia, del tesserino di cui all'art. 28, del
contrassegno della  polizza di  assicurazione nonchè della fauna
selvatica abbattuta o catturata.

2. Nei  casi previsti dall'art. 30 della legge 157/92, gli agenti
che esercitano  funzioni  di  polizia  giudiziaria  procedono  al
sequestro delle  armi, della  fauna  selvatica  e  dei  mezzi  di
caccia, con  esclusione del cane e dei richiami vivi autorizzati.
In caso  di condanna  per le  ipotesi di cui al medesimo articolo
30, comma  1, lettere  a), b),  d) ed  e), le  armi ed i suddetti
mezzi sono in ogni caso confiscati.

3. Quando  è sequestrata  fauna selvatica,  viva  o  morta,  gli
ufficiali o  agenti la  consegnano alla  Provincia competente  la
quale, nel  caso di fauna viva, provvede a liberarla in località
adatta ovvero,  qualora non  risulti liberabile, a consegnarla ad
un organismo  in grado  di provvedere  alla sua  riabilitazione e
cura ed alla successiva reintroduzione nel suo ambiente naturale;
in caso  di fauna  viva sequestrata  in campagna,  e che  risulti
liberabile, la  liberazione è  effettuata sul posto dagli agenti
accertatori. Nel  caso di fauna morta, la Provincia provvede alla
sua vendita  tenendo  la  somma  ricavata  a  disposizione  della
persona  cui   è  contestata   l'infrazione   ove   si   accerti
successivamente che  l'illecito  non  sussiste;  nell'ipotesi  di
illecito riconosciuto,  l'importo relativo deve essere versato su
un conto corrente intestato alla Provincia per essere destinato a
finalità faunistiche-venatorie.

4. Della  consegna o  della liberazione  di cui  al comma  3, gli
ufficiali o  agenti danno atto in apposito verbale nel quale sono
descritte le  specie e le condizioni degli esemplari sequestrati,
e quant'altro possa avere rilievo ai fini penali.

ARTICOLO 55
(Poteri di vigilanza venatoria: accertamento e contestazioni)

1. Gli organi di vigilanza che non esercitano funzioni di polizia
giudiziaria, i  quali accertino,  anche a  seguito  di  denuncia,
violazioni delle  disposizioni sull'attività venatoria, redigono
verbali, conformi  alla legislazione  vigente, nei  quali  devono
essere specificate  tutte le circostanze del fatto e le eventuali
osservazioni del contravventore, e li trasmettono all'ente da cui
dipendono  ed   alla  Provincia   competente   ai   sensi   delle
disposizioni vigenti.

2.  I   soggetti  di  cui  al  comma  precedente  provvedono,  se
possibile,  alla   immediata   contestazione   delle   infrazioni
amministrative con  le modalità e gli effetti previsti dall'art.
14 della L. 24 novembre 1981, n. 689.

ARTICOLO 56
(Competenza delle Province)

1. Competente  alla erogazione  delle sanzioni  amministrative di
cui al  successivo  art.  58  è  la  Provincia  nel  cui  ambito
territoriale è stata commessa l'infrazione amministrativa.

2. I  verbali di  accertamento  e  contestazione  sono  trasmessi
immediatamente  alla   Provincia  la   quale   provvede,   quando
necessario, alla  notificazione dei  medesimi.  Qualora  non  sia
stato effettuato  il pagamento in misura ridotta entro il termine
di 60  giorni dalla  data di  contestazione o notificazione della
violazione, gli  interessati possono far pervenire alla Provincia
scritti difensivi  e  documenti  e  possono  chiedere  di  essere
sentiti. La  Provincia, sentiti  gli interessati,  ove questi  ne
abbiano fatta  richiesta, ed  esaminati i documenti inviati e gli
argomenti esposti  negli scritti  difensivi, se  ritiene  fondato
l'accertamento,  determina,  con  ordinanza  motivata,  la  somma
dovuta per  la violazione e ne ingiunge il pagamento, insieme con
le spese, all'autore della violazione ed alle persone che vi sono
obbligate solidalmente;  altrimenti emette  ordinanza motivata di
archiviazione degli  atti, comunicandola integralmente all'organo
che ha redatto il rapporto.

3. La  Provincia è  altresì competente  all'adozione degli atti
relativi alla procedura di sequestro amministrativo.

4.   La   Provincia   provvede   alla   immediata   comunicazione
dell'accertamento delle infrazioni di cui alle lett. a), nonchè,
ove risultino  nuovamente commesse,  delle infrazioni di cui alle
lett. b),  d), f),  g) del  primo comma del successivo art. 58 al
questore del  luogo di  residenza del trasgressore, ai fini della
sospensione e  ritiro della licenza di porto di arma ai sensi del
successivo art. 59.

ARTICOLO 57
(Sanzioni penali)

1. Le  infrazioni alla presente legge previste dall'art. 30 della
L. n.  157/1992 sono  punite con  le sanzioni penali disposte nel
medesimo articolo.

2. Gli  ufficiali ed  agenti che  esercitano funzioni  di polizia
giudiziaria procedono  all'accertamento degli  illeciti di cui al
comma 1  nonchè al  sequestro penale nei casi e con le modalità
stabilite dalla normativa vigente.

3. I  soggetti di  cui al comma 1 dell'art. 51, qualora accertino
una delle violazioni amministrative di cui al successivo art. 58,
connessa  ad   un  illecito  penale  trasmettono  il  verbale  di
accertamento   e    contestazione    all'autorità    giudiziaria
competente, ai  sensi dell'art.  24 della L. 24 novembre 1981, n.
689. Copia  del verbale è trasmessa alla Provincia ai fini delle
segnalazioni di cui al successivo art. 61.

4. Fuori  dei casi  di connessione  di cui al comma precedente, i
verbali relativi  alle infrazioni  amministrative, sono trasmessi
alle Province,  ancorchè, siano  state accertate contestualmente
ad illeciti penali.

ARTICOLO 58
(Violazioni amministrative Sanzioni pecuniarie)

1. Salvo quanto previsto dall'art. 57, comma 1, per le violazioni
delle disposizioni  della presente legge si applicano le seguenti
sanzioni amministrative:

a) sanzione  amministrativa da  lire 400.000 a lire 2.400.000 per
   chi  esercita  la  caccia  in  una  forma  diversa  da  quella
   prescelta ai sensi dell'art. 28;
b) sanzione  amministrativa da  lire 200.000 a lire 1.200.000 per
   chi esercita  la caccia  senza avere  stipulato la  polizza di
   assicurazione; se  la violazione  è nuovamente  commessa,  la
   sanzione è da lire 400.000 a lire 2.400.000;
c) sanzione  amministrativa da  lire 300.000 a lire 1.800.000 per
   chi  esercita  la  caccia  senza  licenza  ovvero  senza  aver
   effettuato  il   versamento   delle   tasse   di   concessione
   governativa  o  regionale;  se  la  violazione  è  nuovamente
   commessa, la sanzione è da lire 500.000 a lire 3.000.000;
d) sanzione  amministrativa da  lire 300.000 a lire 1.800.000 per
   chi esercita  senza autorizzazione la caccia all'interno delle
   aziende faunistico-venatorie, nei centri pubblici o privati di
   riproduzione e  negli  ambiti  e  comprensori  destinati  alla
   caccia programmata;  se la  violazione è nuovamente commessa,
   la sanzione  è da  lire 500.000  a lire 3.000.000; in caso di
   ulteriore violazione  la sanzione  è da  lire 700.000  a lire
   4.200.000. Le  sanzioni previste  dalla presente  lettera sono
   ridotte  di   un  terzo  se  il  fatto  è  commesso  mediante
   sconfinamento in  un comprensorio  o in un ambito territoriale
   di caccia vicino a quello autorizzato;
e) sanzione  amministrativa da  lire 200.000 a lire 1.200.000 per
   chi esercita  la caccia  in zone  di divieto  non diversamente
   sanzionate;  se  la  violazione  è  nuovamente  commessa,  la
   sanzione è da lire 500.000 a lire 3.000.000;
f) sanzione  amministrativa da  lire 200.000 a lire 1.200.000 per
   chi  esercita  la  caccia  in  fondo  chiuso,  ovvero  per  la
   protezione delle  coltivazioni agricole;  se la  violazione è
   nuovamente commessa,  la sanzione  è da  lire 500.000  a lire
   3.000.000;
g) sanzione  amministrativa da  lire 200.000 a lire 1.200.000 per
   chi esercita  la caccia per quantitativi, modalità, periodi e
   specie, in  difformità da quanto stabilito dalle disposizioni
   regionali, ovvero  in violazione  degli  orari  consentiti,  o
   abbatte, cattura  e detiene fringillidi, appartenenti a specie
   per le quali non è consentita la caccia ai sensi dell'art. 18
   della L.  157/92 in numero non superiore a 5; se la violazione
   è nuovamente  commessa la  sanzione è da lire 400.000 a lire
   2.400.000;
h) sanzione  amministrativa da  lire 300.000 a lire 1.800.000 per
   chi si avvale di richiami non autorizzati; se la violazione è
   nuovamente commessa,  la sanzione  è da  lire 500.000  a lire
   3.000.000;
i) sanzione amministrativa da lire 150.000 a lire 900.000 per chi
   non esegue le prescritte annotazioni sul tesserino regionale;
l) sanzione  amministrativa da  lire 150.000  a lire  900.000 per
   ciascun  capo,   per  chi   importa  fauna   selvatica   senza
   l'autorizzazione  alla   violazione  consegue   la  revoca  di
   eventuali autorizzazioni rilasciate per altre introduzioni;
m) sanzione amministrativa da lire 50.000 a lire 300.000 per chi,
   pur  essendone   munito,  non   esibisce,  se   legittimamente
   richiesto, la  licenza,  la  polizza  di  assicurazione  o  il
   tesserino regionale;  la sanzione  è applicata  nel minimo se
   l'interessato esibisce il documento entro cinque giorni;
n) sanzione  amministrativa da  lire 300.000  a lire 1.800.000 ai
   proprietari di  fondi che non ottemperano alle disposizioni in
   materia di  tabellazione di  cui al  precedente art.  26 e  la
   sanzione  amministrativa  di  lire  30.000  per  ogni  tabella
   apposta abusivamente;
o) sanzione  amministrativa da  lire 2.000.000  a lire 12.000.000
   per ogni  capo abbattuto  delle specie: cervo, daino e muflone
   al di  fuori dei  tempi e dei modi previsti nel regolamento di
   cui  al  comma  11  dell'art.  30.  Qualora  l'infrazione  sia
   nuovamente commessa la sanzione è raddoppiata;
p) sanzione  amministrativa da lire 50.000 a lire 300.000 per chi
   immette selvaggina in periodi e con modalità tali da arrecare
   danni alle  colture agricole;  nel  caso  in  cui  i  soggetti
   immessi  appartengano   alla  specie   cinghiale  la  sanzione
   amministrativa è da lire 500.000 a lire 3.000.000 per ciascun
   capo immesso.  Qualora l'infrazione sia nuovamente commessa la
   sanzione è raddoppiata;
q) sanzione amministrativa da lire 100.000 a lire 600.000 per chi
   viola le  disposizioni della  presente legge  o del calendario
   venatorio non espressamente richiamate dal presente articolo.

ARTICOLO 59
(Sanzioni principali non pecuniarie)

1. Per  le violazioni  di cui  all'art. 58,  lett. a),  oltre  la
sanzione pecuniaria,  è altresì  disposta la sospensione per un
anno della  licenza di  porto di  fucile per uso di caccia. Se la
violazione è  nuovamente commessa la sospensione è disposta per
tre anni.

2. La sospensione della licenza di porto di fucile per uso caccia
per un  anno  è  altresì  disposta,  qualora  siano  nuovamente
commesse, le  violazioni di  cui all'art.  58, comma 1, lett. b),
d), f) e g).

3. Le  sanzioni di  cui al  comma 1  e comma  2 sono disposte dal
questore del  luogo di  residenza del trasgressore. A tal fine la
Provincia comunica  al questore  l'avvenuto pagamento  in  misura
ridotta  ovvero   trasmette  copia   dell'ordinanza   ingiunzione
divenuta  inoppugnabile  o  del  provvedimento  del  giudice  che
definisce il procedimento di opposizione.

ARTICOLO 60
(Confisca)

1. Salvo  che le  infrazioni costituiscano  illecito  penale,  è
sempre disposta  la confisca amministrativa della fauna selvatica
appartenente a  specie protette  o comunque non cacciabili ovvero
non detenibili  o commerciabili,  nonchè dei  mezzi di  caccia e
delle cose,  la fabbricazione,  l'uso, il  porto, la detenzione o
l'alienazione delle  quali costituisce violazione amministrativa,
anche se non venga emessa l'ordinanza-ingiunzione di pagamento.

2. La  confisca di  cui  al  precedente  comma  è  disposta  con
l'ordinanza-ingiunzione  di  pagamento  ovvero,  qualora  si  sia
proceduto  al  pagamento  in  misura  ridotta,  tramite  apposita
ordinanza.

3. Qualora  sia  emessa  ordinanza-ingiunzione  di  pagamento  la
Provincia dispone,  con il  medesimo provvedimento,  la  confisca
della fauna  selvatica morta  sequestrata ai  sensi dell'art. 55.
Può inoltre  disporre  la  confisca  dei  mezzi  di  caccia  che
servirono o furono destinati a commettere le violazioni.

ARTICOLO 61
(Annotazione delle infrazioni)

1. Ai  fini dell'aumento dell'ammontare delle sanzioni pecuniarie
nonchè dell'applicazione  delle altre  sanzioni di  cui all'art.
58, le infrazioni amministrative si intendono nuovamente commesse
qualora siano compiute entro 5 anni dalla precedente infrazione.

2. Le  infrazioni amministrative  si intendono  compiute, per  le
finalità di  cui al  precedente comma, quando sono accertate con
ordinanza-ingiunzione  divenuta   inoppugnabile  o  con  sentenza
passata in  giudicato nonchè  quando si  sia  proceduto  per  le
medesime al pagamento in misura ridotta.

3. Nei  casi di  cui  al  precedente  comma  le  infrazioni  sono
annotate nell'allegato  alla licenza  di caccia  distribuito  dal
Comune di  residenza  a  ciascun  cacciatore  in  possesso  della
licenza medesima.

4.  Alla   annotazione  provvede   il  Comune  di  residenza  del
trasgressore a seguito di segnalazione da parte della Provincia.

5. Qualora  il trasgressore  non  si  presenti,  senza  legittimo
motivo, al  Comune nel  termine comunicato, per l'annotazione, il
Comune trasmette  gli atti  all'autorità giudiziaria  competente
per la violazione dell'art. 650 c.p.

ARTICOLO 62
(Obbligo di ripristino)

1. In  caso di  danneggiamento provocato  a specie  selvatiche da
scarichi   inquinanti   industriali   o   urbani,   dall'uso   di
insetticidi, pesticidi, diserbanti o di altre sostanze nocive, in
violazione alle  vigenti disposizioni  di legge,  i  responsabili
sono tenuti  oltre al  pagamento delle  sanzioni  previste  dalla
vigente normativa, ad effettuare immissioni di fauna selvatica al
fine di  ricostituire il  patrimonio faunistico. La quantità, la
qualità di fauna selvatica e le modalità di immissione, vengono
determinate dalla Provincia.

2. Gli  agenti accertatori  delle violazioni  di legge  di cui al
comma precedente  trasmettono copia  dei  verbali  relativi  alla
Provincia per i provvedimenti di competenza.

TITOLO VIII
DISPOSIZIONI FINALI E TRANSITORIE

ARTICOLO 63
(Disposizioni transitorie)

1. Le  concessioni  relative  alle  aziende  faunistico-venatorie
disciplinate dall'art.  10 della legge regionale 15 marzo 1980 n.
17 e  successive modifiche  ed integrazioni  sono confermate fino
alla loro  naturale scadenza.  Le aziende  faunistico-venatorie a
preminente vocazione venatoria, di cui alla delibera del 20 marzo
1985, n.  213, del  Consiglio  regionale,  sono  equiparate  alle
aziende agrituristico-venatorie di cui al precedente art. 21.

2. Su  richiesta del concessionario la Provincia può autorizzare
la trasformazione  delle aziende  faunistico-venatorie in aziende
agrituristico-venatorie,  nel  rispetto  delle  disposizioni  del
Piano faunistico-venatorio regionale di cui all'art. 9.

3. Le  distanze di  cui al  comma 6,  dell'art. 20  e al comma 3,
dell'articolo 21  non  si  applicano  nel  caso  che  le  aziende
faunistico-venatorie, già costituite all'entrata in vigore della
presente  legge,   si  dividano  in  più  autorizzazioni,  fermo
restando la stessa tipologia. Qualora si proceda al frazionamento
di una  azienda faunistico-venatoria  con variazione  del tipo di
azienda in  agrituristico-venatoria l'onere  del  rispetto  della
distanza  di   almeno  500   metri  è   a  carico   dell'azienda
agrituristico-venatoria.  Le  Province,  valutate  le  specifiche
esigenze, possono  derogare dal rispetto di tale distanza; in tal
caso le  strutture derivate  dovranno comunque  prevedere lungo i
confini coincidenti  una fascia, segnalata, di metri 100 a carico
di ciascuna struttura dove l'attività venatoria è vietata.

4. Fino  all'entrata in  vigore del regolamento che disciplina la
cattura degli  uccelli per  la cessione a fine di richiamo di cui
al comma  6 dell'art.  34 ogni  forma di  cattura a tale scopo è
vietata.

5. Fino  all'entrata in vigore del regolamento che disciplina gli
appostamenti fissi  di cui  all'art. 34,  comma 5,  continuano ad
applicarsi le  disposizioni dell'art.  43 della LR 15 marzo 1980,
n. 17.

6. Le tabelle di segnalazione legittimamente apposte a delimitare
gli  Istituti  faunistici  e  faunistico-venatori  alla  data  di
entrata in  vigore della  presente legge  devono essere  adeguate
alla presente  legge entro  5 anni  dalla approvazione  del piano
faunistico-venatorio regionale.

7.  Per   le  attività  la  cui  disciplina  è  demandata  alla
approvazione di  appositi regolamenti  fino alla  loro emanazione
continuano ad applicarsi le disposizioni vigenti.

8. Entro  60 giorni  dall'entrata in  vigore della presente legge
coloro che  detengano richiami  vivi appartenenti  a  specie  non
consentite  ovvero,  se  appartenenti  a  specie  consentite,  ne
detengano un  numero superiore  a quello stabilito, sono tenuti a
farne denuncia alla Provincia territorialmente competente.

9. I  termini di scadenza degli Istituti faunistici e faunistico-
venatori, indicati  nella proposta  del piano  provinciale,  sono
prorogati fino alla scadenza del piano regionale, salvo contraria
manifestazione di  volontà, espressa  nel termine  di 60 giorni,
dagli interessati  nel rispetto  delle regole  che disciplinano i
singoli Istituti.

Le nuove  autorizzazioni sono riconducibili alla data di scadenza
del medesimo piano regionale.

ARTICOLO 64
(Norma Finale)

1. Per  tutto quanto non previsto dalla presente legge valgono le
disposizioni di cui alla Legge 11 febbraio 1992, n. 157.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetta di osservarla e farla
osservare come legge della Regione Toscana.

Firenze, 12 gennaio 1994

CHITI

La presente  legge è  stata approvata dal Consiglio Regionale il
22 Dicembre  1993 ed è stata vistata dal Commissario del Governo
l'8 gennaio 1994.



FAUNA
CACCIA

