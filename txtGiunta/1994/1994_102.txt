Norme in  materia di  requisiti igienico-sanitari delle strutture
ricettive.

Il Consiglio Regionale ha approvato il 15-11-1994
Il Commissario del Governo ha apposto il visto il 13-12-1994
Il Presidente  della Giunta  Regionale promulga la seguente legge
Regionale:

ARTICOLO 1
(Superfici minime delle camere con due posti letto)

1. Negli  alberghi e  nelle  residenze  turistico-alberghiere  la
superficie minima  delle camere  da letto è fissata in mq. 8 per
le camere  con un  posto letto  e in mq. 14 per le camere con due
posti letto.

2. Per  le sole camere con due posti letto degli alberghi e delle
residenze turistico-alberghiere  già autorizzate  alla  data  di
entrata  in   vigore  della   presente  legge  è  consentito  il
mantenimento delle superfici esistenti purchè non inferiore a:

a) mq.  10 per  gli alberghi  classificati con  1 e 2 stelle e le
   residenze turistico-alberghiere classificate con 2 stelle;
b) mq.  11 per  gli alberghi e le residenze turistico-alberghiere
   classificati con 3 stelle;
c) mq.  12 per  gli alberghi e le residenze turistico-alberghiere
   classificati con 4 stelle.

ARTICOLO 2
(Posti letto supplementari)

1. Negli  alberghi e  nelle  residenze  turistico-alberghiere  è
consentita,   nelle   sole   camere   adibite   abitualmente   al
pernottamento di  due persone  ed esclusivamente  a richiesta del
cliente, la  sistemazione temporanea  di non  più di  due  letti
supplementari. In  tali casi  la  superficie  delle  camere  deve
essere aumentata  di mq. 6 per ogni posto letto aggiuntivo. Detti
posti letto  possono essere  realizzati anche mediante arredi che
ne consentano la scomparsa.

2. Negli  alberghi e  nelle residenze  turistico-alberghiere già
autorizzati alla  data di  entrata in vigore della presente legge
la superficie minima di cui al comma precedente è fissata in mq.
4 per ciascun posto letto aggiuntivo.

3. Le  disposizioni di cui al comma precedente si applicano anche
alle camere con più di due posti letto ubicate negli esercizi di
affittacamere di  cui agli  articoli 10,  11 e  12  della  LR  10
gennaio 1987,  n. 1  e già  autorizzati alla  data di entrata in
vigore della presente legge.

ARTICOLO 3
(Calcolo delle superfici)

1. La  superficie delle  camere da  letto viene calcolata tenendo
conto degli  spazi occupati  da armadi a muro nonchè degli spazi
aperti sulle  stesse purchè  non delimitati  da serramenti anche
mobili, al  netto di  ogni altro ambiente accessorio. La frazione
di  superficie   superiore  a   mq.  0,50  è  in  tutti  i  casi
arrotondabile all'unità.

ARTICOLO 4
(Altezza e volume)

1. L'altezza minima interna utile dei locali posti negli alberghi
e nelle  residenze turistico-alberghiere è quella prevista dalle
norme e  dai regolamenti igienico-edilizi comunali, con un minimo
di m. 2,70 per le camere da letto e i locali di soggiorno e di m.
2,40 per i locali bagno, le cucine e gli altri vani accessori.

2. Nelle  località classificate  montane ai sensi della Legge n.
142/1990,  tenuto  conto  delle  condizioni  climatiche  e  della
tipologia edilizia  locale, può  essere consentita dalle norme e
dai regolamenti igienico-edilizi comunali una riduzione a m. 2,55
dell'altezza minima  interna delle  camere da letto e dei vani di
soggiorno, ulteriormente  riducibile a  m. 2,40  per le strutture
già esistenti.

3.  Nel   caso  di   ambienti  con  altezze  non  uniformi,  sono
consentibili valori  inferiori ai minimi, purchè non al di sotto
di m. 2,00, a condizione che l'altezza media ponderale del locale
non risulti inferiore ai limiti stabiliti ai precedenti comma 1 e
comma 2.

4. Il  volume minimo  delle camere  da  letto  e  dei  locali  di
soggiorno è  determinato dal  prodotto tra  le  superfici  e  le
altezze minime di cui alla presente legge.

ARTICOLO 5
(Norma finale)

1. Le  disposizioni di  cui all'art. 1, comma 2 e all'articolo 2,
comma 2  e comma  3, sono  applicabili nei limiti delle camere da
letto riconosciute  alla data di entrata in vigore della presente
legge  e   fino  a   quando  le  strutture  ricettive  non  siano
interessate  da   opere  di  ampliamento  o  di  ristrutturazione
edilizia di cui al punto D3 dell'allegato alla LR 21 maggio 1980,
n. 59.

2. A  decorrere dalla  data di  entrata in  vigore della presente
legge non  si applicano  le disposizioni  in contrasto  di cui al
Regio Decreto  24 maggio  1925,  n.  1102,  come  modificato  con
Decreto del  Presidente della Repubblica 28 giugno 1955, n. 630 e
con Decreto  del Presidente della Repubblica 30 dicembre 1976, n.
1437.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

La presente  legge è  dichiarata urgente  ai sensi  dell'art. 28
dello Statuto  e dell'art.  127 della  Costituzione ed  entra  in
vigore il giorno stesso della sua pubblicazione.

Firenze, 21 dicembre 1994.

CHITI

La presente  legge è  stata approvata dal Consiglio Regionale il
15-11-1994 ed è stata vistata dal Commissario del Governo il 13-
12-1994.



TURISMO


