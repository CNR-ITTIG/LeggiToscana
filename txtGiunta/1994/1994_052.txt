Parco delle  Alpi Apuane - Norme aggiuntive alla disciplina delle
risorse lapidee  - Modifiche  e integrazioni alla Legge regionale
21 gennaio 1985, n. 5 e successive modifiche.

Il Consiglio Regionale ha approvato il 14-6-1994
Il Commissario del Governo ha apposto il visto il 15-7-1994
Il Presidente  della Giunta  Regionale promulga la seguente legge
regionale:

ARTICOLO 1
(Riperimetrazione)

1. Il  Consorzio del  parco  delle  Alpi  Apuane  provvede  entro
centoventi giorni  dall'entrata in  vigore della  presente  legge
alla  verifica   della   perimetrazione   delle   aree   inserite
nell'allegato A   alla  legge regionale  21 gennaio  1985, n. 5 e
succ. mod.,  al fine  di ricondurre all'area 2 di detto allegato,
compatibilmente  con   la  tutela   delle  emergenze   e  risorse
naturalistiche presenti:

- le coltivazioni di cave di marmi, brecce, cipollini, pietra del
  Cardoso e  pietre ornamentali  dimostratamente  in  atto  senza
  autorizzazione alla data del 30 aprile 1994 in territori la cui
  destinazione urbanistica  sia compatibile  con  l'attività  di
  cava;
- le  cave dei  materiali di cui sopra legittimamente autorizzate
  che  abbiano   esteso  abusivamente  alla  data  del  30.4.1994
  l'attività di  cava in  aree  non  contemplate  dal  piano  di
  coltivazione.

2. Con lo stesso atto sono ricondotte all'area 2:

- le  altre cave  dei    materiali  di    cui  al    primo  comma
  legittimamente autorizzate;
- i  territori perimetrati all'interno  dell'area 1 dell'allegato
  A, caratterizzati  dai materiali  indicati nel  primo comma, la
  cui destinazione urbanistica sia compatibile con l'attività di
  cava e  semprechè tale  attività non  contrasti con la tutela
  delle emergenze e risorse naturalistiche presenti.

3. La  riperimetrazione prescinde,  nel caso previsto al comma 1,
seconda alinea,  dalla zonizzazione  degli strumenti  urbanistici
comunali e  non attribuisce  la natura di aree del parco a quelle
non individuabili  come tali ai sensi dell'art. 2, secondo comma,
della LR 21, 1985, n. 5 e successive modificazioni.

4. Entro il termine di cui al primo comma, il Consorzio trasmette
alla Giunta  regionale  e  ai  comuni  interessati  l'ipotesi  di
riperimetrazione per il deposito nella segreteria comunale per un
periodo di  15 giorni,  durante i  quali chiunque  ha facoltà di
prenderne visione.  Dell'effettuato deposito  è data  notizia al
pubblico. Fino  a quindici giorni dopo la scadenza del periodo di
deposito possono  essere presentate  dai Comuni  e da  ogni altro
soggetto interessato  osservazioni  e  proposte;  queste  vengono
inviate entro  i tre  giorni successivi  dai comuni  alla  Giunta
regionale.

5. La  Giunta regionale  elabora  la  proposta  definitiva  e  la
presenta al Consiglio regionale entro venti giorni dalla scadenza
del termine  per la trasmissione da parte dei comuni. La proposta
della Giunta s'intende approvata senza ulteriori atti qualora non
venga richiesta  l'iscrizione del  provvedimento  all'ordine  del
giorno del  consiglio, entro quindici giorni dal suo ricevimento.
Nel  caso  di  iscrizione  all'ordine  del  giorno  il  consiglio
delibera entro trenta giorni dalla data d'iscrizione medesima. Si
applica il  terzo comma  dell'art. 11  della legge  regionale  31
dicembre  1984,   n.  74,   e  succ.  mod.  La  deliberazione  di
riperimetrazione è  pubblicata nel  Bollettino  Ufficiale  della
Regione Toscana e acquista efficacia dalla data di pubblicazione.

ARTICOLO 2
(Regolarizzazione delle attività estrattive in atto)

1. L'inserimento delle cave  nell'area 2 ai sensi del primo comma
dell'articolo    1,    consente    al    comune    il    rilascio
dell'autorizzazione prevista  dalla  legge  regionale  30  aprile
1980, n.36  e succ.  mod., anche  in deroga a difformi previsioni
degli strumenti urbanistici comunali.

2. La  coltivazione di  dette cave può proseguire nelle more del
rilascio  dell'autorizzazione   comunale  purchè   in   possesso
dell'autorizzazione o  nulla osta,  ove previsti,  concernenti il
vincolo paesaggistico e quello idrogeologico, anche se conseguiti
successivamente all'entrata in vigore della presente legge.

3. La  coltivazione non  può comunque  proseguire, in assenza di
autorizazione comunale, oltre sessanta giorni dalla pubblicazione
sul   Bollettino    Ufficiale   della   Regione   Toscana   della
deliberazione  di   riperimetrazione  di   cui  al  quinto  comma
dell'articolo 1.

ARTICOLO 3
(Divieti)

1.  Nelle  aree  del  parco  delle  Alpi  Apuane,  come  definite
dall'articolo 2,  secondo comma, della legge regionale 21 gennaio
1985, n.  5, e  succ. mod.,  la coltivazione  di cave è vietata,
fatta eccezione  per quelle inserite nelle aree 2 dell'allegato A
alla  medesima  legge  anche  a  seguito  della  riperimetrazione
disciplinata dall'articolo  1, nonchè per quelle di cui al primo
e  secondo   comma  del   medesimo  articolo  1  nelle  more  del
procedimento  di  riperimetrazione,  fermo  quanto  previsto  dal
secondo comma del presente articolo.

2. Nei  territori ricompresi nell'allegato A alla legge regionale
21 gennaio 1985, n. 5, e succ. mod., indipendentemente dalla loro
individuazione come  aree del parco, è proibita l'escavazione di
materiali inerti  e di  dolomia, salvo quanto consentito ai sensi
dell'articolo 4.

ARTICOLO 4
(Estrazione di dolomia nel bacino del fiume Frigido-Renara - Cave
di inerti legittimamente in atto.)

1. La  coltivazione di cave di dolomia nel bacino idrografico del
fiume Frigido-Renara,  se conforme  a quanto previsto dall'art. 9
della   LR    7.3.1994,  n.   22,  prosegue   in  via  temporanea
esclusivamente  al  fine  di  garantire  l'attuale  fornitura  di
dolomia industriale  ai settori  vetrario e delle acciaierie fino
alla  rilocalizzazione  in  altri  siti  di  detta  attività  in
conformità al piano delle attività estrattive di cui all'art. 3
della LR 30-4-1980, n. 36 e succ. mod.

2.  La   coltivazione  delle   cave  di   inerti   legittimamente
autorizzate alla  data del  30 aprile  1994 nei  territori di cui
all'art.  3,   secondo  comma,  prosegue  in  via  temporanea  in
conformità all'atto  di autorizzazione  e fino  alla scadenza in
esso prevista, e comunque non oltre 3 anni dall'entrata in vigore
della  presente   legge,  comprese   le  opere   di  sistemazione
ambientale.

ARTICOLO 5
(Interpretazione autentica  dell'articolo 6 della legge regionale
21 gennaio  1985, n.  5 e  succ. mod.  - Norma  particolare per i
bacini marmiferi industriall dei Comuni di Carrara e di Massa)

1. L'articolo 6, comma 1, 2 e 3, della legge regionale 21 gennaio
1985, n.  5 e  succ. mod., deve essere interpretato nel senso che
la speciale  disciplina ivi  prevista per le attività estrattive
si  applica  a  tutti  i  territori  individuati  come  "Aree  2"
indipendentemente dalla  loro individuazione quali aree del Parco
ai sensi dell'articolo 2, secondo comma, della stessa legge.

2. In  deroga all'articolo  6 della  legge regionale  21  gennaio
1985, n.  5 e  succ. mod.,  come interpretato  ai sensi del primo
comma, la  competenza al  rilascio delle  autorizzazioni  per  il
vincolo idrogeologico e per il vincolo paesistico, ove occorrano,
per le  cave appartenenti  ai bacini  marmiferi  industriali  dei
Comuni di  Carrara e  di Massa è attribuita rispettivamente alla
provincia ai sensi della legge regionale 7 marzo 1994, n. 22 e al
Comune ai  sensi della  legge regionale  2 novembre 1979, n. 52 e
succ. mod. Detti bacini sono perimetrati dal Consorzio del Parco,
d'intesa  con   i  Comuni   interessati,  entro   trenta   giorni
dall'entrata in vigore della presente legge.

ARTICOLO 6
(Assetto del Monte Corchia)

1. Fermo quanto disposto dagli articoli 1 e 2, per la definizione
dell'assetto ambientale  e produttivo  del complesso  carsico del
Monte Corchia  la Regione  promuove, ai  sensi  dell'articolo  27
della legge  8 giugno  1990, n.  142 e  succ. mod., un accordo di
programma con  il consorzio  del  Parco  delle  Alpi  Apuane,  la
Provincia di  Lucca, il  Comune di  Stazzema e  gli altri  comuni
territorialmente interessati.

2.  L'accordo   prevede  l'attivazione   di  strumenti   tecnico-
scientifici atti  ad  evitare  rischi  di  intercettazione  delle
cavità naturali  e a  stabilire le  quantità  di  materiali  da
estrarre e le tecniche di estrazione compatibili con l'ambiente e
con l'emergenza carsica presente.

3. L'accordo  prevede altresì  tempi  e  modi  per  la  graduale
riconversione  della   mano  d'opera   e  per  la  risistemazione
paesaggistica e ambientale delle aree interessate dalle attività
eventualmente da dismettere e dalle relative discariche.

ARTICOLO 7
(Modifiche all'articolo  8 della legge regionale 21 gennaio 1985,
n. 5 e succ. mod.)

1. All'articolo  8 della  legge regionale 21 gennaio 1985, n. 5 e
succ. mod. è aggiunto il seguente comma 2/ter:

   "2/ter. Non sono comunque sottoposti al parere del comitato le
   singole pratiche  relative  alle  autorizzazioni  e  ai  nulla
   osta."
   
ARTICOLO 8
(Modifiche all'articolo  9 della legge regionale 21 gennaio 1985,
n. 5 e succ. mod.)

1. All'articolo  9 della  legge regionale 21 gennaio 1985, n. 5 e
succ. mod. è aggiunto il seguente comma 5:

   "5. La  Giunta  regionale  nomina  altresì  fra  esperti  del
   settore, quattro  membri supplenti  per la partecipazione alle
   riunioni del  gruppo in  caso di  assenza dei titolari secondo
   l'ordine dalla stessa stabilito."
   
ARTICOLO 9
(Modifiche all'articolo 10 della legge regionale 21 gennaio 1985,
n. 5 e succ. mod.)

1. Nell'articolo 10 della legge regionale 21 gennaio 1985, n. 5 e
succ. mod., i comma 2 e 3 sono sostituiti dai seguenti comma 2, 3
e 4:

   "2.  La   commissione  di  cui  al  primo  comma  è  nominata
   dall'assemblea consortile  ed è  composta da  sei esperti  in
   materia paesaggistica ed ambientale.
   
   3.  L'assemblea  consortile  nomina  altresì  quattro  membri
   supplenti fra  esperti in  materia paesaggistica  e ambientale
   che partecipano  alle sedute  in caso  di assenza dei titolari
   secondo l'ordine dalla stessa stabilito.
   
   4. La  commissione esprime  i suoi  pareri con  la presenza di
   almeno  quattro   membri  fra   titolari  e   supplenti  ed  a
   maggioranza assoluta dei presenti".
   
ARTICOLO 10
(Norma finanziaria)

1. Il  contributo al  consorzio del  Parco delle  Alpi Apuane per
l'anno 1994  è corrisposto nella misura di lire 1 miliardo; tale
finanziamento, finalizzato  a fronteggiare  la  spesa  ordinaria,
integra i  contributi  degli  enti  consorziati  ai  sensi  dello
statuto.

2. Agli  oneri derivanti  si provvede  con i  fondi  allocati  al
capitolo 16480 del bilancio 1994

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

La presente  legge è  dichiarata urgente  ai  sensi  dell'art.28
dello Statuto  e dell'art.  127 della  Costituzione ed  entra  in
vigore il giorno stesso della sua pubblicazione.

Firenze, 21 Luglio 1994

CHITI

La presente  legge è  stata approvata dal Consiglio Regionale il
14 Giugno 1994 ed è stata vistata dal Commissario del Governo il
15 Luglio 1994.



PARCHI
ATTIVITà ESTRATTIVE

