Disciplina dell'attività di estetista.

Il Consiglio Regionale ha approvato il 20-9-1994
Il Commissario del Governo ha apposto il visto l'8-10-1994
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  presente legge  disciplina  l'attività  di  estetista  in
conformità ai principi stabiliti dalla legge 4-1-1990, n. 1.

2. L'attività  di estetista  comprende tutte le prestazioni ed i
trattamenti eseguiti  sulla superficie  del corpo  umano, il  cui
scopo  esclusivo   o  prevalente   sia  quello  di  mantenerne  e
proteggerne  l'aspetto   estetico  e  di  migliorarlo  attraverso
l'eliminazione e l'attenuazione di inestetismi presenti.

3. L'attività  di estetista può essere svolta mediante tecniche
manuali,    con     l'utilizzazione     delle     apparecchiature
elettromeccaniche ad  uso estetico,  escluso il  laser  estetico,
indicate nell'elenco  allegato alla  legge 4  gennaio 1990, n. 1,
secondo le  determinazioni previste dall'articolo 10 della stessa
legge, nonchè con l'applicazione dei prodotti cosmetici definiti
dalla legge 11 ottobre 1986, n. 713.

ARTICOLO 2
(Esercizio dell'attività)

1. L'esercizio  dell'attività di  estetista  è  subordinato  al
rilascio  dell'autorizzazione   comunale,   come   previsto   dal
successivo articolo  7 e  deve essere  svolta nell'osservanza dei
regolamenti  comunali   adottati  secondo   le  disposizioni  del
successivo articolo 5.

2. L'esercizio  dell'attività di  estetista  è  subordinato  al
possesso dei requisiti di qualifica di cui al successivo articolo
4.

ARTICOLO 3
(Programmazione)

1.  Al   fine  di  conseguire  un'equilibrata  distribuzione  sul
territorio regionale  degli esercizi  di estetista,  in relazione
alle effettive esigenze dell'utenza, la dislocazione degli stessi
è  programmata   dai  Comuni,   nel   rispetto   della   vigente
legislazione statale,  secondo le  norme approvate  dal Consiglio
regionale  mediante   piano  di   indirizzo  adottato   ai  sensi
dell'articolo 7 della LR 9-6-1992, n. 26.

2. Nell'espletamento  dei compiti  di  cui  al  comma  1,  dovrà
comunque essere tenuto conto:

a) del  numero  degli  esercizi  già  esistenti  sul  territorio
   comunale;
b) delle  distanze minime  tra un esercizio e l'altro, rapportate
   alla densità  della popolazione  residente e fluttuante nelle
   singole zone e al numero degli esercizi.

ARTICOLO 4
(Formazione professionale)

1. Gli  itinerari formativi  per  l'esercizio  dell'attività  di
estetista sono  predisposti secondo  le modalità  previste dalle
norme  regionali   in  materia   di   formazione   professionale,
nell'ambito dei principi contenuti nella legge 4-1-1990, n. 1.

2. Per  acquisire la  qualificazione di  estetista è necessario,
dopo l'espletamento  dell'obbligo scolastico, seguire il seguente
iter formativo:

- il  superamento di un esame a norma dell'articolo  11  della LR
  21-2-1985 n.  16 e successive modificazioni a conclusione di un
  corso biennale  della durata di 900 ore annuali, necessario per
  la qualificazione professionale di base;
- il  superamento di  un apposito  esame teorico-pratico  davanti
  alla Commissione prevista dall'articolo 6, comma 4, della Legge
  4-1-1990  n.   1,  a   conclusione  di   un  corso  annuale  di
  specializzazione di 900 ore o inserimento lavorativo di un anno
  in qualità  di dipendente  presso un'azienda  di  estetista  o
  laboratorio  medico  specializzato,  per  i  soggetti  già  in
  possesso della qualifica professionale di base.

3. La qualificazione di estetista può essere altresì conseguita
con i seguenti procedimenti:

a) superamento  dell'esame teorico-pratico al termine di apposito
   corso integrativo  di formazione  teorica della  durata di 300
   ore, al  quale possono  accedere coloro  che abbiano  svolto o
   l'apprendistato, della  durata prevista  dalla  contrattazione
   collettiva di  categoria, come  disciplinato dalla legge 19-1-
   1955 n.  25 e successive modificazioni, o attività lavorativa
   a seguito  di contratto  di formazione  lavoro, ai sensi della
   Legge 19-12-84  n.  863,  seguiti  da  un  anno  di  attività
   lavorativa in  qualità di  dipendente, a  tempo pieno, presso
   una impresa  di estetista  oppure  presso  uno  studio  medico
   specializzato;
b) superamento  dell'esame teorico-pratico  al termine  del corso
   integrativo di formazione teorica della durata di 300 ore, per
   coloro che abbiano svolto un'attività lavorativa qualificata,
   non inferiore  a tre  anni, a  tempo  pieno,  in  qualità  di
   dipendente, collaboratore  familiare o socio presso un'impresa
   di estetista. Tale periodo di attività lavorativa deve essere
   svolto nel  corso del  quinquennio antecedente l'iscrizione al
   corso integrativo.

4. L'attività  lavorativa svolta ai fini dell'acquisizione della
qualifica  professionale   ai  sensi   del  presente  articolo  e
dell'articolo 8  della Legge  4-1-1990 n.  1, è  accertata dalle
Commissioni   Provinciali    dell'Artigianato    territorialmente
competenti, attraverso  la verifica della seguente documentazione
probatoria:

- libretto di lavoro o documentazione equipollente;
- dichiarazione  sostitutiva dell'atto  di notorietà, ai sensi e
  per gli  effetti  della  Legge  4-1-1968  n.  15  e  successive
  modificazioni, dalla  quale si  evinca il  rapporto di lavoro a
  tempo pieno.

5. Le  Amministrazioni provinciali,  in quanto Enti delegati alla
formazione professionale,  nominano le commissioni d'esame di cui
all'articolo 6,  comma 4, della Legge 4-1-1990 n. 1 e rilasciano,
a seguito  del positivo  superamento dell'esame  teorico-pratico,
l'attestato di qualificazione professionale di estetista.

6. Il  rappresentante della  Regione  in  seno  alla  Commissione
d'esame di cui all'articolo 6, comma 4, della legge 4-1-1990 n. 1
è designato dalla Provincia competente.

ARTICOLO 5
(Regolamenti comunali)

I Comuni  provvedono, nel  termine di  un  anno  dall'entrata  in
vigore  della   presente  legge,  sentite  le  Organizzazioni  di
categoria più rappresentative a livello nazionale, previo parere
della Commissione  Comunale  di  cui  al  successivo  articolo  6
nonchè  della   Commissione   Provinciale   per   l'Artigianato,
all'adozione del  regolamento per la disciplina dell'attività di
estetista.

2. Il regolamento comunale deve prevedere, in particolare:

a) alla  distribuzione degli  esercizi a livello territoriale, le
   caratteristiche e  le destinazioni  d'uso dei locali destinati
   all'esercizio dell'attività di estetista;
b) i  criteri per  definire la  distanza tra esercizi in rapporto
   alla densità  della popolazione  residente e fluttuante ed al
   numero degli esercizi medesimi;
c) i requisiti igienico sanitari e di sicurezza dei locali;
d) le  norme sanitarie  e di  sicurezza per gli addetti e per gli
   utenti;
e) le modalità per il rilascio dell'autorizzazione all'esercizio
   dell'attività di estetista;
f) l'obbligo    e    modalità  di    esposizione  delle  tariffe
   professionali;
g) l'obbligo  di esposizione  dell'orario, determinato dal Comune
   su   proposta    delle   Associazioni    di   categoria   più
   rappresentative a livello nazionale;
h) i  criteri  di    controllo  sull'accertamento  dei  requisiti
   previsti per l'esercizio dell'attività di estetista;
i) le  modalità  di  funzionamento  della  Commissione  comunale
   consultiva di cui al successivo art. 6.

3. Le  disposizioni del regolamento comunale si applicano a tutte
le imprese che esercitano l'attività di estetista, agli Istituti
di bellezza, comunque denominati ed a qualunque altro soggetto od
impresa che  esercita in luogo pubblico o privato, anche a titolo
gratuito l'attività di estetista.

ARTICOLO 6
(Commissione Comunale)

1. Per  l'espletamento dei compiti previsti della presente legge,
la Commissione  comunale prevista  dall'articolo 3 della legge 23
dicembre 1970  n. 1142  è integrata  da due rappresentanti delle
Organizzazioni  di   categoria  più  rappresentative  a  livello
nazionale.

2. La  Commissione è chiamata ad esprimere il proprio parere sul
regolamento di cui al precedente articolo 5.

3. La  Commissione esprime  altresì  parere,  entro  il  termine
stabilito nel  Regolamento Comunale  e comunque  compatibile  con
l'adempimento di  cui al  comma 2  dell'articolo 7,  ai fini  del
rilascio  dell'autorizzazione   all'esercizio  dell'attività  di
estetista.

ARTICOLO 7
(Autorizzazione all'esercizio dell'attività)

1. La richiesta di autorizzazione all'esercizio dell'attività di
estetista è  presentata al  Comune  competente  per  territorio,
corredata  dalla   documentazione  relativa   ai   requisiti   di
professionalità previsti  dalla legge  4-1-1990  n.  1  ed  alle
attestazioni di  idoneità dei  locali,  alle  norme  vigenti  in
materia di sicurezza, di igiene e sanità pubblica.

2.   Il   Sindaco   rilascia   l'autorizzazione,   esperiti   gli
accertamenti  previsti  dall'articolo  9,  comma  1,  sentita  la
commissione di  cui all'articolo  6, con provvedimento comunicato
al richiedente  entro e  non oltre  sessanta giorni dalla data di
presentazione della domanda.

3. Entro  lo stesso  termine di  sessanta giorni è comunicato il
diniego, motivato, dell'autorizzazione.

ARTICOLO 8
(Sospensione, decadenza e revoca dell'autorizzazione)

1.  Il   Sindaco,  accertata  l'inosservanza  delle  prescrizioni
contenute nel  regolamento di  cui all'articolo  5 della presente
legge, sospende l'autorizzazione.

2. La decadenza dell'autorizzazione è pronunciata dal Sindaco:

a) qualora l'interessato non ottemperi alle prescrizioni intimate
   con diffida nel termine di 180 giorni;
b) quando l'attività sia svolta in violazione delle disposizioni
   contemplate dalla presente legge e dalla legge 4-1-1990 n. 1;
c) nell'ipotesi  in cui  l'attività  non  venga  svolta  per  un
   periodo superiore a tre mesi, prorogabile su domanda per altri
   tre mesi,  fatta eccezione  per casi di grave indisponibilità
   fisica dei  titolari, di  demolizione, sinistro  o  lavori  di
   ristrutturazione dei  locali nei quali è svolta l'attività e
   di sfratto.

3. Il  Sindaco dispone,  altresì, la revoca dell'autorizzazione,
qualora vengano  meno i  requisiti che  ne  hanno  consentito  il
rilascio.

ARTICOLO 9
(Compiti delle Unità Sanitarie Locali)

1. Le Unità Sanitarie Locali, al fine di tutelare la salute e la
sicurezza degli utenti, compiono accertamenti sull'utilizzo delle
apparecchiature  destinate  allo  svolgimento  dell'attività  di
estetista,  nel   rispetto  delle   norme   sanitarie   e   delle
disposizioni emanate dal Ministro dell'Industria, del Commercio e
dell'Artigianato, di  concerto con  il Ministro della Sanità, ai
sensi dell'articolo 10, comma 1, della legge 4-1-1990 n. 1.

2. I  verbali ed il relativo rapporto sono inviati al Sindaco del
Comune, ove ha sede l'esercizio, per l'adozione dei provvedimenti
di cui al precedente articolo 8 della presente legge.

ARTICOLO 10
(Vigilanza e sanzioni amministrative)

1. Chi  esercita l'attività  di estetista  senza il possesso dei
requisiti professionali  è punito con la sanzione amministrativa
pecuniaria consistente  nel pagamento  di una  somma da  Lire due
milioni a  lire dieci  milioni con  le procedure di cui  alla  LR
12-11-1993 n. 85 e alla Legge 24-11-1981 n. 689.

2. All'accertamento  e contestazione  delle infrazioni provvedono
gli ufficiali  ed agenti di polizia giudiziaria nonchè gli altri
organi addetti  di cui  all'articolo 13 della Legge 24-11-1981 n.
689.

3. L'Autorità  competente ad irrogare le sanzioni amministrative
di cui  al presente  articolo e al secondo comma dell'articolo 12
della Legge  4-1-1990 n.  1 e  il Sindaco  del Comune  in cui  è
avvenuta l'infrazione,  al  quale  dovrà  essere  presentato  il
rapporto ai sensi dell'articolo 17 della Legge 24-11-1981 n. 689.

4.  L'accertamento   dell'esercizio  abusivo   dell'attività  di
estetista effettuato dagli organi competenti è comunicato, oltre
al  Comune   interessato,  alla   Commissione   Provinciale   per
l'Artigianato competente per territorio e agli Uffici Provinciali
della  Guardia  di  Finanza,  dell'IVA,  delle  Imposte  dirette,
dell'Ispettorato  del   lavoro,  dell'Istituto   Nazionale  della
Previdenza Sociale  e dell'Istituto Nazionale per l'assicurazione
contro gli infortuni sul lavoro.

5. Qualora sia stata inflitta la sanzione amministrativa prevista
al secondo  comma dell'articolo  12 della Legge 4-1-1990 n. 1, il
Sindaco, nell'ambito  delle proprie  competenze  ai  sensi  della
legislazione vigente,  ordina la  chiusura dell'attività  svolta
senza autorizzazione.

ARTICOLO 11
(Norma transitoria)

1.  I   corsi  regionali   di  aggiornamento  e  riqualificazione
professionale di  cui all'articolo  8 della  legge 4-1-1990  n. 1
sono svolti  nel rispetto  delle norme stabilite  dalla  LR 21-2-
1985 n. 16.

ARTICOLO 12
(Norma finale)

1. Dall'entrata  in vigore  della presente  legge è  abrogata la
LR  19  gennaio  1989  n.   4  -  Disciplina  dell'attività   di
estetista.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 17 Ottobre 1994

CHITI

La presente  legge è  stata approvata dal Consiglio Regionale il
20 Settembre 1994 ed è stata vistata dal Commissario del Governo
l'8 Ottobre 1994.



ARTIGIANATO
CONTROLLI

