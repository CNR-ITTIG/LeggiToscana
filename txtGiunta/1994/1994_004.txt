Nuova disciplina del Difensore Civico.

Il Consiglio Regionale ha approvato il 7-12-1993
Il Commissario del Governo ha apposto il visto l'8-1-1994
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1. La  presente legge  detta la  nuova disciplina  del  Difensore
civico della  Toscana, già  istituito con la LR 21 gennaio 1971,
n. 8,  modificata con  la LR  17 agosto  1977,  n.  49  ai  sensi
dell'art. 61 dello Statuto regionale.

2. Rimangono  salve le  norme previste dalla LR 1 giugno 1983, n.
36 per  l'intervento del  Difensore  civico  a  salvaguardia  dei
diritti dell'utente dei servizi delle Unità sanitarie locali.

ARTICOLO 2
(Funzioni del Difensore civico)

l.  Il  Difensore  civico  assicura,  nei  limiti  e  secondo  le
modalità della presente legge, la tutela non giurisdizionale dei
diritti soggettivi,  degli interessi  legittimi e degli interessi
collettivi o  diffusi dei cittadini e degli enti, dei residenti e
degli utenti dei servizi, singoli o associati.

2.  Il   Difensore  civico   interviene  in   caso  di   ritardo,
irregolarità ed omissione nell'attività e nei comportamenti dei
pubblici uffici,  al fine  di garantire  l'effettivo rispetto dei
principi   di    legalità,   trasparenza,   buon   andamento   e
imparzialità dell'azione amministrativa.

3. Il  Difensore civico  non  è  soggetto  ad  alcuna  forma  di
dipendenza gerarchica  o funzionale ed esercita le sue competenze
in piena autonomia.

ARTICOLO 3
(Ambito dell'intervento)

1. Nei  casi previsti dall'art. 2, il Difensore civico interviene
presso:

a) l'Amministrazione      regionale,  ivi  compreso  il  Comitato
   Regionale di  Controllo, gli enti e aziende, anche consortili,
   da essa dipendenti;
b) enti o aziende con partecipazione di capitale regionale;
c) unità  sanitarie locali  e aziende  ospedaliere regionali  ai
   sensi della LR 1 giugno 1983, n. 36;
d) enti  locali destinatari  di deleghe  o  subdeleghe  regionali
   presso i  quali non siano stati istituiti o non siano operanti
   i Difensori  civici, per  attività e  comportamenti  connessi
   all'esercizio delle funzioni delegate o subdelegate.

2. L'intervento  del Difensore  civico può  riguardare anche  le
attività e  comportamenti degli  enti locali  nell'esercizio  di
funzioni proprie.  A tal  fine sentito  il parere  del  Difensore
civico, il  Consiglio regionale  stipula apposite convenzioni con
gli enti locali.

3. Il  Difensore civico  regionale coordina  la propria attività
con i  Difensori civici  istituiti dai comuni e dalle province ai
sensi dell'articolo  8 della legge 8 giugno 1990, n. 142, al fine
di assicurare  la piena  tutela dei diritti e degli interessi dei
cittadini nell'ambito delle materie di cui all'articolo 117 della
Costituzione.  Per   rendere  effettivo   tale  coordinamento  il
Difensore   civico   regionale   convoca,   periodicamente,   una
conferenza dei  Difensori civici  operanti sul  territorio  della
Regione, durante la quale vengono coordinate le aree di attività
di ciascuno  di essi  ed individuate modalità organizzative tese
ad evitare sovrapposizioni di intervento.

4.   Il    Difensore   civico   può,   per   esigenze   connesse
all'espletamento del  proprio mandato, intervenire, limitatamente
alla richiesta  di notizie  ed alla  presentazione di  solleciti,
presso altri  organi ed  enti pubblici  operanti  sul  territorio
regionale.

5. Il  Difensore civico  può altresì intervenire a richiesta di
soggetti legati  da rapporto di impiego con le Amministrazioni di
cui al  primo comma, lett. a) e b) del presente articolo, al fine
della tutela di posizioni connesse con il predetto rapporto.

ARTICOLO 4
(Attivazione dell'intervento)

1. Il Difensore civico interviene:

a) a  richiesta di singoli interessati, di enti e di associazioni
   e formazioni sociali;
b) d'ufficio, secondo quanto previsto dall'art. 7.

2. La  richiesta di cui al comma 1 lett. a) può essere formulata
per iscritto  o oralmente.  Nel  secondo  caso  la  richiesta  è
verbalizzata dall'ufficio.

ARTICOLO 5
(Rapporti con i ricorsi giurisdizionali o amministrativi)

1. La  proposizione di  ricorsi giurisdizionali  o amministrativi
non esclude  nè limita  la  facoltà  di  prorogare  istanza  al
Difensore civico.

ARTICOLO 6
(Intervento su richiesta)

1. Nel  caso di  richiesta dei  soggetti di cui all'art. 4, lett.
a), il Difensore civico:

a) qualora  risulti che  il procedimento non è concluso e che il
   termine dello  stesso, determinato  ai sensi  dell'articolo 2,
   secondo e  terzo comma, della legge 7 agosto 1990, n. 241, non
   è ancora  decorso, può  chiedere notizie  sullo stato  degli
   atti;
b) qualora risulti che il termine del procedimento è decorso, si
   rivolge al  responsabile del  procedimento  stesso  affinchè,
   senza ulteriore ritardo, lo concluda;
c) qualora  si tratti  di atto  dovuto, omesso  illegittimamente,
   propone al  Presidente della  Giunta regionale la nomina di un
   Commissario ad acta per l'adozione dell'atto, nel caso non sia
   possibile definire un termine per il relativo adempimento.

2. Il Difensore civico, per l'adempimento dei suoi compiti, oltre
   alla richiesta di notizie, può:

a) consultare  e ottenere  copia,  senza  i  limiti  del  segreto
   d'ufficio, di  tutti gli atti e documenti relativi all'oggetto
   del proprio  intervento, nonchè  acquisire informazioni anche
   avvalendosi dei sistemi informativi regionali;
b) convocare   il  responsabile  dell'ufficio  competente  e  del
   procedimento per  ottenere chiarimenti  circa lo  stato  della
   pratica e le cause delle eventuali disfunzioni;
c) accedere  agli uffici  per adempiere  gli accertamenti  che si
   rendano necessari.

3. L'amministrazione  è tenuta a precisare gli elementi di fatto
e di  diritto in  base ai  quali non  ha ritenuto  di accogliere,
anche in parte, le osservazioni del Difensore civico.

4. Il  Difensore civico è tenuto al segreto sulle notizie di cui
sia venuto  in possesso  per ragioni  di ufficio  e che  siano da
ritenersi segrete o riservate ai sensi delle leggi vigenti.

5. Il  Difensore civico  dà immediata  notizia delle conclusioni
raggiunte, unitamente ai propri motivati rilievi ed osservazioni,
a coloro  che ne  hanno promosso l'intervento nonchè agli organi
delle amministrazioni  interessate, anche ai fini della eventuale
attivazione  di   procedimenti  disciplinari  nei  confronti  del
funzionario inadempiente.

ARTICOLO 7
(Intervento d'ufficio)

1. Oltre  che a richiesta dei soggetti indicati dall'art. 4 lett.
a),  il  Difensore  civico  può  intervenire  d'ufficio  qualora
nell'esercizio  delle   sue  funzioni,   rilevi  disfunzioni   ed
inefficienze   nell'attività    e   nei    comportamenti   delle
amministrazioni e  degli enti  di cui  all'art.  3,  primo  comma
sempre al fine di assicurare l'effettivo rispetto dei principi di
legalità, trasparenza,  buon andamento  ed  imparzialità.  Tale
intervento può  essere esteso anche a casi di natura e contenuto
analoghi a quelli già esaminati dal Difensore civico.

2. Degli  interventi d'ufficio  il Difensore civico dà sollecita
informazione al  responsabile preposto  al servizio, nonchè agli
organi rappresentativi della Amministrazione interessata.

3. Il  Difensore civico può esercitare tutti i poteri istruttori
previsti dall'art. 6.

4. Il  Difensore  civico  dà  specifica  notizia  dei  risultati
conseguiti attraverso  il suo  intervento con la relazione di cui
all'art. 9.

ARTICOLO 8
(Segnalazioni, rapporti all'Autorità Giudiziaria)

1. Il Difensore civico, qualora nell'esercizio dei propri compiti
istituzionali rilevi  o abbia  notizia  che,  nell'operato  degli
uffici della  pubblica amministrazione,  diversi da quelli di cui
all'art.  3  si  verifichino  disfunzioni  o  anomalie,  comunque
incidenti  sulla   qualità   e   regolarità   delle   attività
amministrative della  Regione e degli altri enti ricompresi nella
competenza del difensore stesso, ne riferisce all'Amministrazione
interessata.

2. Il  Difensore civico  che, nell'esercizio  delle sue funzioni,
venga a  conoscenza di  fatti costituenti  reato, ne  fa rapporto
all'Autorità giudiziaria.

3. Il  Difensore civico  segnala al  Procuratore  Generale  della
Corte dei  Conti eventuali  irregolarità contabili  di  cui  sia
venuto a conoscenza nello svolgimento della sua attività.

ARTICOLO 9
(Relazione al  Consiglio regionale  e rapporti  con il  Consiglio
regionale)

1. Il  Difensore civico invia al Consiglio regionale, entro il 31
marzo di ogni anno, una relazione sull'attività svolta nell'anno
precedente segnalando  i casi in cui si sono verificati ritardi o
irregolarità ed  evidenziando i rimedi organizzativi e normativi
che si ritengono necessari per migliorare la propria attività.

2. Per  i casi di particolare importanza o comunque meritevoli di
urgente considerazione,  il Difensore civico può in ogni momento
inviare apposite relazioni al Consiglio regionale.

3. Copia  delle relazioni  di cui  ai commi precedenti è inviata
per conoscenza alla Giunta regionale.

4. La  relazione del  Difensore civico,  qualora  riguardi  anche
interventi compiuti presso uffici di enti locali, viene trasmessa
dal Consiglio regionale ai rappresentanti degli enti stessi.

5. La relazione annuale è sottoposta a discussione del Consiglio
regionale secondo le norme del Regolamento interno.

6. La  relazione annuale  è pubblicata  sul Bollettino Ufficiale
della  Regione.   Il  Consiglio   regionale  provvede   a   darne
pubblicità anche su altri organi di stampa.

7. Il  Difensore civico  ha diritto  di  essere  ascoltato  dalla
Commissione consiliare  competente per  gli affari  istituzionali
per riferire  su aspetti  generali della propria funzione e dalle
altre Commissioni  consiliari in  ordine ad  aspetti  particolari
della propria attività.

8. Le  Commissioni  consiliari  possono  convocare  il  Difensore
civico per avere chiarimenti sull'attività svolta.

9. Alle  riunioni delle  Commissioni consiliari viene invitato un
rappresentante della Giunta regionale.

10. Il  Difensore civico può essere ascoltato in seduta pubblica
dal Consiglio regionale.

ARTICOLO 10
(Informazione sull'attività del Difensore civico)

1. Il  Difensore civico  può fornire  informazioni sulla propria
attività  e   sui   risultati   degli   accertamenti   eseguiti,
avvalendosi di  mezzi e  strumenti  posti  a  disposizione  dalla
Presidenza del Consiglio regionale.

ARTICOLO 11
(Requisiti, cause ostative)

1. Il  Difensore Civico  è scelto  tra i cittadini che, oltre al
possesso dei  requisiti per  l'elezione a Consigliere Regionale a
norma della  Legge 23  aprile 1981,  n. 154,  sono in possesso di
diploma di  laurea ed  abbiano maturato,  per almeno un decennio,
comprovate esperienze  professionali nelle  materie giuridiche  e
amministrative.

2.  Ove   la  nomina   riguardi   soggetti   in   condizioni   di
ineleggibilità o  di incompatibilità a norma della citata Legge
n. 154  del  1981,  la  relativa  causa  deve  cessare,  pena  la
decadenza della  carica, entro  il termine  di venti giorni dalla
data di  notificazione dell'avvenuta  nomina o,  nell'ipotesi  di
causa sopravvenuta, dalla data del suo verificarsi.

3.  L'Ufficio   del  Difensore   Civico  è   incompatibile   con
l'esercizio  continuativo  di  attività  di  lavoro  autonomo  o
subordinato, di commercio o di professione.

4. Si  applicano al  Difensore Civico le disposizioni di cui alla
legge 10  gennaio 1992  n. 16  concernente "Norme  in materia  di
elezioni e nomine regioni ed enti locali".

ARTICOLO 12
(Nomina)

1. Il  Consiglio regionale nomina il Difensore Civico con il voto
dei 2/3  dei Consiglieri  assegnati. Se  tale maggioranza  non è
raggiunta nelle  prime due  votazioni, la  nomina è effettuata a
maggioranza assoluta.

2. L'iniziativa  spetta ai  soggetti previsti dagli artt. 23 e 75
dello Statuto  ed il  relativo procedimento è disciplinato dalla
LR 8 marzo 1979, n. 11 e successive modificazioni.

3. Si  estendono al  Difensore Civico  le norme di cui alla LR 21
giugno 1983,  n. 49, concernente "Disposizioni per la pubblicità
della situazione  patrimoniale dei titolari di cariche elettive e
di cariche direttive in alcuni enti".

ARTICOLO 13
(Durata in carica e revoca)

1. Il  Difensore civico  dura in  carica tre  anni e  può essere
riconfermato una sola volta.

2. Può  essere revocato  con  voto  del  Consiglio  regionale  a
maggioranza dei  due terzi  dei Consiglieri  regionali per  gravi
motivi connessi all'esercizio delle sue funzioni.

3. Almeno  un mese prima della scadenza del mandato del Difensore
civico,  il   Presidente  del   Consiglio  regionale  convoca  il
Consiglio per  provvedere alla designazione del Difensore civico.
La convocazione  del  Consiglio  regionale  è  effettuata  senza
ritardo in ogni altro caso di vacanza dell'ufficio.

4. Salvi  i casi  di decadenza  le funzioni  del Difensore civico
sono prorogate sino all'entrata in carica del successore.

ARTICOLO 14
(Indennità)

1.  Al   Difensore  Civico   spetta  un'indennità   di  funzione
determinata annualmente  dall'Ufficio di Presidenza del Consiglio
regionale con riferimento all'indennità spettante ai Consiglieri
regionali. Non  concorre alla  determinazione dell'indennità del
Difensore   Civico   l'importo   corrispondente   alle   ritenute
previdenziali obbligatorie di cui alla LR 13 Giugno 1983, n. 48 e
successive modificazioni.

2.  Al   Difensore  Civico   spetta,  altresì,  l'indennità  di
trasferta stabilita per i Consiglieri regionali.

ARTICOLO 15
(Sede, personale, strutture finanziamenti)

1. L'ufficio  del Difensore civico è istituzionalmente collegato
al Consiglio regionale. Ha sede presso il Consiglio stesso e può
svolgere le proprie funzioni anche in sedi decentrate.

2. Alla  dotazione organica,  all'assegnazione del  personale, ai
locali e  ai mezzi  necessari per  il funzionamento  dell'ufficio
provvede l'Ufficio di Presidenza del Consiglio regionale, sentito
il Difensore civico.

3.  Per   l'espletamento  delle   proprie  funzioni   nelle  sedi
decentrate, il Difensore civico si avvale di funzionari regionali
con qualifica  non inferiore all'ottavo livello e con funzioni di
referente. A  questo scopo  la  Giunta  regionale,  d'intesa  con
l'ufficio di  Presidenza del  Consiglio e  sentito  il  Difensore
civico,  dispone   un  calendario   di  presenze   periodiche  di
funzionari presso  gli uffici  periferici della Regione o, previe
adeguate intese,  degli Enti locali. La funzione di referente del
Difensore civico  nelle sedi  decentrate può  essere  attribuita
mediante la  convenzione di cui all'art. 3 secondo comma, anche a
funzionari  appartenenti  agli  enti  locali  con  qualifica  non
inferiore all'ottavo livello.

4. Il personale che opera in sede decentrata di cui al precedente
comma, raccoglie le richieste di intervento da parte dei soggetti
di cui  all'art. 3,  primo comma,  provvede al  loro  inoltro  al
Difensore Civico,  fornisce agli  utenti  tutte  le  informazioni
utili per avvalersi delle prestazioni del Difensore Civico.

5. Il personale di cui ai commi precedenti dipende funzionalmente
dal Difensore Civico e ad esso risponde per l'attività svolta.

6. Il  Difensore Civico  può  altresì  valersi  dell'assistenza
degli uffici  regionali e,  nei limiti  del capitolo  di bilancio
relativo alle  spese per  il suo funzionamento, di professionisti
tratti, ove esistano, dagli albi dei consulenti tecnici esistenti
negli uffici  giudiziari dei  distretti della  Corte  di  Appello
della Toscana  ovvero di  altri professionisti  qualora  ciò  si
renda opportuno in relazione al tipo di indagine da svolgere.

7.  Le   spese  necessarie   al  funzionamento  dell'ufficio  del
Difensore Civico  sono imputate  al capitolo  del bilancio  della
Regione già  istituito con  LR 21  gennaio 1974, n. 8. Esse sono
impegnate e  liquidate dall'Ufficio  di Presidenza  del Consiglio
regionale, in  conformità alle  proposte del  Difensore  Civico,
secondo le  norme e le procedure previste per l'amministrazione e
la contabilità del Consiglio regionale.

ARTICOLO 16
(Abrogazione)

1. Sono abrogate le LLRR 21 gennaio 1974, n. 8, e 17 agosto 1977,
n.  49   aventi   per   oggetto   rispettivamente:   "Istituzione
dell'Ufficio del  Difensore Civico" e "Modifiche alla LR n. 8 del
21-1-1974 - Istituzione dell'Ufficio del Difensore Civico".

La presente  legge è  pubblicata sul  Bollettino Ufficiale della
Regione. è fatto obbligo a chiunque spetta di osservarla e farla
osservare come legge della Regione Toscana.

Firenze, 12 gennaio 1994

CHITI

La presente  legge è  stata approvata dal Consiglio Regionale il
7-12-1993  ed è stata vistata dal Commissario del Governo l'8-1-
1994.



DIRITTI

