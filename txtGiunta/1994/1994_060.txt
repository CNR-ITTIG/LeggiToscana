Assistenza agli utenti di motori agricoli.

Il Consiglio Regionale ha approvato il 5-7-1994
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La Regione Toscana promuove l'attività di assistenza a favore
dei  conduttori  di  aziende  agricole  e  degli  altri  soggetti
interessati,  esercitata  dalle  Organizzazioni  regionali  degli
agricoltori e  degli esercenti  di macchine  agricole  per  conto
terzi, ai  fini dell'ammissione  all'uso  dei  carburanti  e  dei
combustibili agevolati per l'agricoltura.

2. Ai  fini del  comma precedente  la  Giunta  Regionale  concede
contributi alle  Organizzazioni  suddette  che  operino,  per  le
attività di  cui alla  presente  Legge,  sull'intero  territorio
regionale,  previa  stipulazione  delle  convenzioni  di  cui  al
successivo art. 2.

ARTICOLO 2
(Convenzioni)

1. Le  convenzioni stabiliscono  le forme  di assistenza  che  le
Organizzazioni firmatarie  si impegnano  ad esercitare  a  favore
degli Utenti di Motori Agricoli che ne facciano richiesta.

Tali forme comprendono di norma:

a) la  raccolta e  la compilazione  delle  dichiarazioni  di  cui
   all'art. 17 del DM del 6-8-63, n. 225;
b) la presentazione agli Enti Delegati delle dichiarazioni di cui
   alla precedente  lett. a)  nonché dei libretti di controllo e
   dei libretti supplementari di cui all'art. 21 del decreto già
   citato;
c) il  ritiro dei controbuoni di prelevamento da distribuire agli
   Utenti;
d) la presentazione delle denunce di cui all'art. 24 del medesimo
   decreto;
e) altre  attività tendenti  a facilitare  lo svolgimento  degli
   adempimenti prescritti  a carico degli Utenti per l'ammissione
   ai benefici della presente Legge.

2. Le convenzioni definiscono altresì l'ammontare dei contributi
regionali che  sono commisurati  alle prestazioni  di  assistenza
effettivamente   svolte    dalle    Organizzazioni    firmatarie,
nell'ambito dello stanziamento complessivo a tal fine corrisposto
con Legge di bilancio.

3. Le  convenzioni possono  altresì  prevedere  l'impegno  delle
Organizzazioni firmatarie  ad effettuare attività di rilevazione
dei  dati   concernenti  l'utilizzazione  dei  carburanti  e  dei
combustibili agevolati nonché specifiche forme di collaborazione
con gli Enti delegati che ne facciano richiesta.

ARTICOLO 3
(Contributi)

Agli oneri  derivanti dall'attuazione della presente Legge, si fa
fronte con  la seguente  variazione da  apportarsi,  per  analogo
importo, agli  stati di previsione della competenza e della cassa
della parte spesa del bilancio 1994:

spesa in diminuzione:

Cap. 13126
   Fondo pagamento  concorso  attualizzato  di
   interessi,   mutui,   contratti   e   forme
   assimilate. Attuazione  programma regionale
   interventi in agricoltura, LR n. 47/81 e n.
   63/81 F.S. (spese correnti)                     L. 250.000.000

spesa di nuova istituzione:

Cap. 13110
   Fondo regionale  per favorire  l'assistenza
   agli Utenti  di motori  agricoli  da  parte
   delle     Organizzazioni      Professionali
   Regionali    degli    Agricoltorie    degli
   esercenti macchine agricole per lavorazioni
   meccanico-agrarie  in   conto   terzi   (LR
   60/94). Finanziamento statale                   L. 250.000.000

Agli  oneri  per  gli  esercizi  successivi  si  provvederà  con
relativa Legge di bilancio.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 29 luglio 1994.

CHITI

La presente legge è stata approvata dal Consiglio regionale il 5
luglio 1994  e viene  promulgata per  decorrenza dei  termini  ai
sensi del primo comma dell'art. 127 della Costituzione.



AGRICOLTURA
FONTI ENERGETICHE
FINANZIAMENTI

