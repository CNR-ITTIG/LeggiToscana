Norme in  materia di  circolazione fuori  strada  dei  veicoli  a
motore.

Il Consiglio Regionale ha approvato il 17-5-1994
Il Commissario del Governo ha apposto il visto il 20-6-1994
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. Nell'ambito  degli  indirizzi  di  cui  all'articolo  4  dello
Statuto e  delle competenze  trasferite alla Regione ai sensi del
titolo V  del DPR 24 luglio 1977, n. 616, la presente legge detta
la disciplina della circolazione dei veicoli a motore al di fuori
delle strade indicate dagli articoli 2 e 3 del Nuovo Codice della
Strada, approvato  con DLgs 30 aprile 1992, n. 285, nonché delle
strade private.

ARTICOLO 2
(Ambito di applicazione - Divieti)

1.  È  fatto  divieto  a  chiunque,  salve  le  deroghe  di  cui
all'articolo 3,  di circolare  con mezzi  motorizzati al di fuori
delle strade  di cui  all'articolo 1, di costruire impianti fissi
per sport  da  esercitarsi  con  mezzi  motorizzati  idonei  alla
circolazione fuori  strada e  di  allestire  a  qualsiasi  titolo
tracciati o  percorsi per gare da disputare con i mezzi predetti,
nelle seguenti aree:

a) zone  soggette a vincolo paesaggistico ai sensi della legge 29
   giugno 1939,  n. 1497,  ivi  comprese  le  categorie  di  beni
   indicati nell'articolo 1 della legge 8 agosto 1985, n. 431;
b) nei parchi e riserve naturali nazionali e regionali;
c) nelle ulteriori aree comprese nel sistema regionale delle aree
   protette, come  individuate dal piano urbanistico-territoriale
   con  specifica   considerazione  dei   valori   paesistici   e
   ambientali approvato con deliberazione del Consiglio regionale
   n. 296 del 19-7-1988 e successive modificazioni;
d) negli alvei di corsi d'acqua pubblici di cui al RD 11 dicembre
   1933, n.  1775, ad  eccezione degli  attraversamenti  a  guado
   colleganti strade esistenti;
e) nelle  zone facenti  parti del  patrimonio  agricolo-forestale
   della Regione ai sensi della LR 64/76.
f) nelle  zone adibite  o destinate  a parchi territoriali urbani
   dagli strumenti urbanistici comunali;
g) nei  territori di  protezione della  fauna  selvatica  di  cui
   all'art. 10,  lett. a),  b) e c) della legge 11 febbraio 1992,
   n. 157;
h) nelle zone soggette a vincolo idrogeologico ai sensi del RD 30
   dicembre 1923,  n. 3267,  limitatamente  alla  costruzione  di
   impianti fissi  e all'allestimento di tracciati o percorsi per
   gare.

2. La circolazione fuori strada con mezzi motorizzati è altresì
vietata  ovunque  sia  stabilito  espressamente  dal  Comune  per
ragioni di  polizia locale, urbana e rurale o per la tutela della
stabilità del  suolo, fermo  ogni altro  divieto di circolazione
disposto a  norma  della  legislazione  vigente  dalle  autorità
competenti.

ARTICOLO 3
(Deroghe)

1. In  deroga ai  divieti di  cui all'articolo 2, la circolazione
fuori strada  nelle aree  ivi previste  è consentita ai seguenti
mezzi:

a) di  soccorso,    antincendio,  di  vigilanza  ed  in  servizio
   d'istituto  in   dotazione  agli   organi  ed  amministrazioni
   statali, provinciali e comunali nonché alle Comunità montane
   ed agli enti preposti a servizi di pubblica utilità;
b) delle  Forze Armate,  della Polizia  di Stato,  dell'Arma  dei
   Carabinieri, della  Guardia di  Finanza e  del Corpo Forestale
   dello Stato;
c) utilizzati,    occasionalmente,  per  attività  di  soccorso,
   antincendio o per il trasporto di invalidi;
d) adibiti  all'effettivo  esercizio  continuativo  di  attività
   agricole  e   connesse,   faunistiche,   faunistico-venatorie,
   forestali  e   di  trasporto  merci.  Nel  caso  di  attività
   faunistiche, faunistico-venatorie,  forestali e  di  trasporto
   merci è  necessario il  consenso  scritto  del  titolare  del
   fondo;
e) in  uso di  residenti, abitanti  o  dimoranti,  anche  in  via
   temporanea, nonché  proprietari,  usufruttuari,  locatari  di
   abitazioni ivi compresi i familiari;
f) in uso di coloro che debbano accedere ai luoghi non altrimenti
   raggiungibili per comprovati motivi di lavoro.

2. Il  Comune rilascia  gratuitamente, per  i casi  di  cui  alle
lettere e)  ed f)  del  primo  comma,  apposito  contrassegno  di
autorizzazione al transito.

3.  Il  contrassegno  di  cui  al  secondo  comma  è  rilasciato
gratuitamente, per  il transito  all'interno di  parchi e riserve
naturali nazionali  e  regionali,  dall'Autorità  preposta  alla
relativa gestione.

ARTICOLO 4
(Motoslitte)

1. La circolazione di motoslitte è consentita, nelle aree di cui
all'articolo 2, soltanto nei casi contemplati dall'articolo 3.

ARTICOLO 5
(Percorsi e impianti fissi o temporanei - Divieti)

1. È  fatto divieto, salvo quanto previsto dagli articoli 6, 7 e
8, di  predisporre impianti  fissi, anche su terreni privati, per
la circolazione  fuori strada  di veicoli  a motore,  nonché  di
allestire a  qualsiasi titolo  tracciati o  percorsi per  gare  e
manifestazioni anche  a carattere  occasionale o  estemporaneo da
disputare con i mezzi predetti anche su sentieri e mulattiere.

ARTICOLO 6
(Percorsi fissi - Individuazione - Criteri e procedimento)

1. Entro centottanta giorni dall'entrata in vigore della presente
legge ciascuna Provincia può individuare nel proprio territorio,
escluse le  aree di  cui all'articolo 2, percorsi fissi nei quali
sia consentita  la circolazione  fuori strada di veicoli a motore
nello svolgimento di attività ricreative e agonistiche.

2. L'individuazione  è fatta  secondo criteri che minimizzino il
disturbo alla quiete pubblica e gli eventuali danni all'ambiente,
tenuto conto  della  vocazione  e  situazione  idrogeologica  dei
terreni interessati.

3. La Provincia individua i percorsi previo parere vincolante dei
Comuni interessati e previo consenso dei proprietari e conduttori
dei  fondi.  Sono  altresì  sentite  le  Comunità  montane,  se
interessate.

4.  I   Comuni  adeguano,   ove  occorra,  il  proprio  strumento
urbanistico alla  deliberazione provinciale di individuazione dei
percorsi di  cui al  primo comma  entro novanta  giorni dalla sua
comunicazione. La  relativa variante  è approvata  ai sensi  del
combinato disposto  dell'articolo 9,  secondo comma,  lett. d)  e
dell'art. 10,  terzo comma,  della LR  30 dicembre  1984, n. 74 e
successive modificazioni.

ARTICOLO 7
(Impianti fissi  - Individuazione  - Approvazione  del progetto -
Autorizzazione alla gestione)

1. Le  aree nelle  quali consentire  la realizzazione di impianti
fissi formati da un percorso chiuso di limitata estensione per lo
svolgimento permanente  di  attività  sportive  ed  agonistiche,
possono essere  individuate da  ciascuna  Provincia  nel  proprio
territorio, escluso  le aree  di cui all'articolo 2, primo comma,
con i  criteri, secondo  il procedimento  e con le limitazioni di
cui all'articolo  6. L'individuazione  deve altresì tenere conto
dei   vigenti   strumenti   di   pianificazione   urbanistica   e
urbanistico-territoriale con  specifica considerazione dei valori
paesistici.

2.  I   Comuni  adeguano,   ove  occorra,  il  proprio  strumento
urbanistico  alla  deliberazione  provinciale  di  individuazione
delle aree  di cui  al primo comma entro novanta giorni dalla sua
comunicazione. La  relativa variante  è approvata  ai sensi  del
combinato  disposto  dell'art.  9,  secondo  comma,  lett.  d)  e
dell'art. 10,  terzo comma,  della LR  30 dicembre  1984, n. 74 e
successive modificazioni.

3.  I   progetti  degli   impianti  fissi   e   delle   correlate
infrastrutture, corredati  da uno  studio di  impatto ambientale,
sono approvati dal Comune che rilascia, se e in quanto necessaria
ai sensi  delle disposizioni  vigenti,  la  relativa  concessione
edilizia, ferma  la necessità  del  previo  conseguimento  delle
altre  autorizzazioni   previste  ai   sensi  della  legislazione
vigente.

4.  Il  Comune  rilascia  l'autorizzazione  alla  gestione  degli
impianti di  cui  al  terzo  comma  previa  stipula  di  apposita
convenzione con la quale il gestore si impegna ad adottare misure
idonee a  garantire la sicurezza degli impianti, nonché tutte le
cautele tecniche  necessarie ad  evitare che le piste formate dal
transito dei  veicoli compromettano  la stabilità  idrogeologica
dei terreni.  Con la  stessa convenzione il gestore si impegna al
ripristino di  luoghi  nel  caso  di  cessazione  dell'attività,
prestando idonee garanzie finanziarie.

ARTICOLO 8
(Gare e manifestazioni di fuori strada)

1. Le gare e manifestazioni di fuori strada, anche se a carattere
occasionale, si  svolgono normalmente  nei  percorsi  e  impianti
fissi di cui agli articoli 6 e 7.

2.  In   via  eccezionale   la  Provincia   può  autorizzare  lo
svolgimento di  manifestazioni e  gare  ogni  anno,  ciascuna  di
durata non  superiore ai  tre giorni,  sui  percorsi  diversi  da
quelli indicati negli articoli 6 e 7, escluse comunque le aree di
cui all'articolo 2.

3. L'autorizzazione  è concessa  previo il consenso del titolare
del fondo e il parere vincolante del Comune e previa l'assunzione
degli obblighi  di ripristino  e la  prestazione  delle  garanzie
previste dall'art. 7, quarto comma, da parte del richiedente.

ARTICOLO 9
(Vigilanza)

1. Sono  incaricati di  vigilare sull'osservanza  della  presente
legge gli  organi di  polizia locale,  gli ufficiali  di  polizia
giudiziaria,  gli   organi  di  polizia  forestale  di  vigilanza
ordinaria sulla  caccia e  sulla pesca, gli agenti giurati che ne
abbiano facoltà a norma della legislazione vigente.

ARTICOLO 10
(Sanzioni amministrative)

1. Chiunque  violi i  divieti di  cui all'articolo  2 è soggetto
alla sanzione  pecuniaria  amministrativa  da  L.  300.000  a  L.
1.000.000.

2. Qualora  il conducente  non ottemperi alla formale intimazione
di fermarsi,  si applica,  in aggiunta alla sanzione prevista dal
primo comma,  la sanzione amministrativa pecuniaria da L. 100.000
a L. 300.000.

3. Chiunque  violi le  disposizioni  di  cui  all'articolo  4  è
soggetto alla  sanzione pecuniaria amministrativa da L. 2.000.000
a L.  20.000.000. Analoga sanzione è stabilita per le violazioni
dei divieti di cui all'art. 5.

4. Per  quanto non  previsto, si  applica la  legge regionale  12
novembre 1993,  n. 85  recante "Disposizioni  per  l'applicazione
delle sanzioni amministrative".

ARTICOLO 11
(Disposizioni transitorie)

1. Chiunque  risulti,  alla  data  di  entrata  in  vigore  della
presente legge,  illegittimamente titolare  o gestore di impianti
fissi o  comunque di  aree abilitate  o  adibite  stabilmente  ad
attività sportive,  ricreative od  agonistiche  di  circolazione
fuori   strada    di   veicoli    a   motore,   deve   richiedere
l'autorizzazione  di  cui  all'articolo  7  entro  quarantacinque
giorni dalla  data suddetta.  La domanda  è corredata  da idonei
elaborati, anche  cartografici e  fotografici, che  descrivano la
situazione di fatto e dal progetto per gli eventuali adeguamenti.

2. Il  Comune rilascia l'autorizzazione provvisoria, accompagnata
dalle opportune  prescrizioni ai  sensi dell'articolo  7,  quarto
comma, e previa prestazione delle garanzie ivi previste.

3. L'impianto  consegue l'autorizzazione  definitiva se  compreso
fra quelli  individuati dalla Provincia ai sensi dell'articolo 7.
In caso  contrario l'attività  deve  cessare  previa  esecuzione
delle opere  di ripristino  indicate nell'atto  di autorizzazione
provvisoria.

4. I  progetti e le autorizzazioni sono rispettivamente approvati
e rilasciati a norma dell'articolo 7.

ARTICOLO 12
(Pubblicità e materiale informativo)

1. Presso  le Province  e i Comuni interessati sono predisposte e
rese  consultabili   cartografie  riportanti  l'ubicazione  e  le
caratteristiche dei  percorsi destinati  alla circolazione  fuori
strada e degli impianti fissi.

2.  I   proprietari  e   i  conducenti   dei  veicoli  atti  alla
circolazione fuori  strada sono  tenuti a  prendere visione delle
cartografie di cui al primo comma.

3. Con  la legge  di bilancio è predisposto apposito capitolo di
spesa per  la  produzione  di  materiale  informativo  sui  nuovi
obblighi per  i conducenti  di veicoli  fuori  strada  e  per  la
realizzazione della segnaletica monitoria di cui all'articolo 13.

ARTICOLO 13
(Segnaletica)

1.    Le     Province    provvedono,    entro    trenta    giorni
dall'individuazione  dei  percorsi  fissi,  ad  apporre  apposita
segnaletica:

a) di  divieto di  circolazione, in  conformità  alle  tipologie
   vigenti, sulle  strade di accesso lungo i perimetri delle aree
   di cui all'articolo 2;
b) di  individuazione   dei    percorsi    nei  quali,  ai  sensi
   dell'articolo 6,  è consentita  la circolazione  dei  veicoli
   fuori strada.

2.  È   fatto  obbligo  ai  gestori  di  indicare  con  apposita
segnaletica la  presenza degli impianti fissi di cui all'articolo
7.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 27 giugno 1994.

CHITI

La presente  legge è  stata approvata dal Consiglio Regionale il
17 maggio 1994 ed è stata vistata dal Commissario del Governo il
20 Giugno 1994.



TUTELA AMBIENTALE
VIABILITÀ

