Disciplina  della  rappresentanza  e  difesa  in  giudizio  della
Regione Toscana ed ordinamento dell'Avvocatura Regionale.

Il Consiglio Regionale ha approvato il 4-10-1994
Il Commissario del Governo ha apposto il visto il 28-10-1994
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  presente legge disciplina la rappresentanza e la difesa in
giudizio    dell'Amministrazione    regionale    in    attuazione
dell'articolo 46, secondo comma, lett. i) dello Statuto.

ARTICOLO 2
(Competenze della Giunta regionale)

1. La  Giunta regionale,  in conformità  ai criteri che regolano
l'esercizio delle  funzioni di  direzione stabiliti  dalla  legge
sull'ordinamento degli uffici, delibera:

a) la  proposizione alla  Corte  Costituzionale  dei  giudizi  di
   legittimità costituzionale e dei conflitti di attribuzione;
b) la  proposizione   di    ricorsi  amministrativi,  di  ricorsi
   giurisdizionali, di  interventi principali ed adesivi, dinanzi
   agli organi  di giustizia  amministrativa, da promuovere dalla
   Regione per la difesa dei propri interessi;
c) la  proposizione  di    azioni    giudiziarie,  di  interventi
   principali  ed  adesivi,  dinanzi  al  giudice  ordinario,  da
   promuovere dalla  Regione per  la difesa dei propri interessi,
   nonché  alla  costituzione  dell'Amministrazione  come  parte
   civile nei procedimenti penali;
d) la  costituzione    dell'Amministrazione  dinanzi  alla  Corte
   Costituzionale   in    caso   di   giudizi   di   legittimità
   costituzionale e  di conflitti  di  attribuzione  promossi  da
   terzi avverso leggi ed atti della Regione;
e) la  costituzione dell'Amministrazione  nei giudizi promossi da
   terzi dinanzi agli organi di giustizia amministrativa, diretti
   ad impugnare atti o comportamenti imputabili alla Regione;
f) la  costituzione dell'Amministrazione  nei giudizi promossi da
   terzi avverso  la Regione  dinanzi al  giudice  ordinario,  in
   connessione  a   provvedimenti  o  attività  imputabili  alla
   Regione stessa;
g) la promozione di ogni altra lite attiva o passiva;
h) le rinunce e le transazioni.

2. I  provvedimenti adottati, ove non sia diversamente stabilito,
hanno  efficacia  per  l'intero  giudizio  e  non  devono  essere
rinnovati per gli ulteriori gradi del procedimento.

3. La  Giunta può  deliberare  la  promozione  di  azioni  o  la
resistenza in  giudizio, per controversie analoghe che riguardano
una pluralità  di soggetti,  anche con provvedimenti a carattere
generale.

4. Anteriormente  alla promozione  dei  giudizi  di  legittimità
costituzionale e dei conflitti di attribuzione è data notizia al
Presidente del  Consiglio  regionale  che  informa  il  Consiglio
medesimo nella prima seduta successiva.

ARTICOLO 3
(Rappresentanza in giudizio dell'Ammimstrazione)

Il Presidente  della Giunta  regionale  rappresenta  in  giudizio
l'Amministrazione e  promuove direttamente dinanzi alle autorità
giudiziarie i  provvedimenti cautelari  e le  azioni possessorie,
riferendone alla  Giunta  nella  prima  adunanza.  Il  Presidente
riferisce periodicamente  alla Giunta  regionale dello  stato del
contenzioso.

ARTICOLO 4
(Attribuzioni dell'Avvocatura regionale)

1. L'Avvocatura  regionale provvede  alla tutela  dei  diritti  e
degli interessi dell'Ente Regione nonché, su loro richiesta, dei
soggetti previsti dall'articolo 58 dello Statuto.

2. Per ogni controversia, qualora non sia stato conferito mandato
generale, viene  conferito  mandato  ad  litem  nel  quale  viene
altresì eletto domicilio.

3. L'Avvocatura  regionale, oltre  alla gestione  del contenzioso
ordinario, amministrativo  ed arbitrale, propone l'affidamento di
incarichi all'Avvocatura  dello Stato  o ad  altri  patrocinatori
esterni. Il  ricorso al patrocinio esterno, ove non sia possibile
avvalersi dell'Avvocatura  dello Stato,  è ammesso  nel caso  di
impossibilità   di    avvalersi   dei    legali   interni    per
incompatibilità, carico di lavoro o motivata opportunità.

4. L'Avvocatura regionale inoltre:

- propone la nomina di membri di collegi arbitrali;
- esercita la consulenza connessa a controversie;
- esprime  il proprio parere in ordine alla instaurazione di liti
  attive o  passive, sui  provvedimenti che  riguardano reclami o
  questioni mosse  in via  amministrativa che  possono costituire
  oggetto di  controversie e  sugli  atti  di  transazione  e  di
  rinuncia;
- esprime  il   proprio    parere    sull'assunzione  a    carico
  dell'Amministrazione degli  oneri di difesa nei procedimenti di
  responsabilità civile o penale nei confronti di amministratori
  o  dipendenti   per  fatti   o   atti   direttamente   connessi
  all'espletamento di funzioni o compiti d'ufficio.

ARTICOLO 5
(Assegnazione del personale)

1. La  rappresentanza, il  patrocinio e  l'assistenza in giudizio
vengono svolte dai legali assegnati con carattere di esclusività
all'Avvocatura   regionale,    in   possesso    dell'abilitazione
all'esercizio della professione forense.

2. I coordinatori dei Dipartimenti Affari Legislativi e Giuridici
e  dell'Avvocatura  regionale  curano  le  opportune  intese  per
assicurare  l'utilizzazione  comune  di  determinati  servizi  di
supporto.

ARTICOLO 6
(Stato giuridico del personale assegnato all'Avvocatura regionale
e compensi professionali)

1. Ai  professionisti assegnati  all'Avvocatura  regionale  viene
applicato il  trattamento economico  e normativo  previsto  sullo
stato giuridico del personale della Regione.

2. La  Giunta regionale  stabilisce le modalità di recupero e di
corresponsione dei  compensi di natura professionale previsti dal
vigente ordinamento regionale.

3. Alla  liquidazione degli  onorari, delle  competenze  e  delle
spese portate  in sentenza,  delle spese di registro, delle somme
iscritte   nel    Campione   civile    o   penale    e   ripetute
all'Amministrazione   regionale,   delle   competenze   spettanti
all'Avvocatura dello  Stato,  ai  professionisti  esterni  ed  ai
consulenti tecnici,  si provvede  secondo le  modalità  previste
dagli artt. 14 e 115 della legge regionale 6 maggio 1977, n. 28.

ARTICOLO 7
(Relazione al Consiglio regionale)

Entro il  31 gennaio  ed il  31 luglio  di ogni  anno  la  Giunta
regionale trasmette  al Consiglio  la  relazione  concernente  lo
stato del contenzioso con l'indicazione degli incarichi assegnati
e dei relativi oneri.

La presente  Legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 7-11-1994

CHITI

La presente  legge è  stata approvata dal Consiglio regionale il
4-10-1994 ed  è stata vistata dal Commissario del Governo il 28-
10-1994.



GIUSTIZIA

