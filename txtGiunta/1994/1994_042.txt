Disciplina sull'ossigenoterapia domiciliare.

Il Consiglio Regionale ha approvato il 26-4-1994
Il Commissario del Governo ha apposto il visto il 30-5-1994
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  presente legge disciplina, ai sensi dell'art. 14, comma 5,
del Decreto Legislativo 30 dicembre 1992, n. 538, la fornitura di
ossigeno liquido  per il  trattamento a  lungo termine a cura del
servizio sanitario  di soggetti  affetti da stati patologici cro-
nici accertati ai sensi di legge.

ARTICOLO 2
(Definizione di ossigenoterapia a lungo termine)

1.   Agli    effetti   della   presente   legge,   si   considera
ossigenoterapia a  lungo termine  il trattamento continuativo dei
soggetti di cui all'art. 1 per periodi superiore ai tre mesi.

ARTICOLO 3
(Destinatari e modalità del trattamento)

1. I  soggetti affetti da insufficienza respiratoria cronica, per
i quali  possono ricorrere  le condizioni  di  ossigenoterapia  a
lungo  termine,  accedono  alle  unità  operative  delle  unità
sanitarie  locali   le  quali   abbiano  ricevuto  la  prescritta
abilitazione all'ammissione al trattamento ai sensi del comma 3.

2. Al  fine di  consentire una migliore fruibilità del servizio,
l'ammissione al  trattamento è  consentita anche a quei soggetti
che, a  seguito della propria personale impossibilità di accesso
all'unità operativa  abilitata, facciano  pervenire alla stessa,
unitamente alla certificazione medica sulle proprie condizioni di
salute, copia  della cartella clinica con la diagnosi, gli esami,
le  prestazioni   effettuate  e   le  prescrizioni  terapeutiche.
L'unità operativa  abilitata, sulla  base  delle  documentazioni
presentate, provvede o meno all'ammissione in trattamento.

3. L'ammissione al trattamento di ossigenoterapia a lungo termine
è subordinata all'esecuzione di specifici protocolli diagnostici
da parte di quelle unità operative che siano state abilitate con
apposito provvedimento della Giunta regionale.

ARTICOLO 4
(Modalità di erogazione)

1. La prescrizione di ossigenoterapia a lungo termine è a carico
del servizio  sanitario esclusivamente  in base alle modalità di
cui alla presente legge.

2. Gli  oneri finanziari  relativi  sono  assunti  a  carico  del
bilancio regionale ai sensi dell'art. 6.

3. Per  i fini  di cui  all'art. 3 ed allo scopo di assicurare la
fornitura delle bombole di ossigeno direttamente al domicilio dei
pazienti in conformità di quanto disposto dall'art. 14, comma 5,
del Decreto  Legislativo 30  dicembre 1992,  n.  538,  la  Giunta
regionale è  autorizzata a  stipulare  contratti  con  le  ditte
fornitrici aventi  i requisiti  di legge, previa effettuazione di
gara  da   effettuarsi  in   base  alla   vigente  normativa,   e
introducendo clausole  che consentano la verifica della quantità
di ossigeno effettivamente consumata.

4. La  Giunta regionale  provvede agli  ordinativi di  fornitura,
sulla base  delle  richieste  pervenute  dalle  unità  operative
abilitate di cui all'art. 3.

5. La  Giunta Regionale,  entro un  anno dall'entrata  in  vigore
della presente  legge, provvede  alla verifica  del funzionamento
del servizio e della sua economicità, riferendo al Consiglio.

ARTICOLO 5
(Istituzione del registro regionale)

1. La  Giunta Regionale  delibera l'istituzione,  entro tre  mesi
dall'entrata in  vigore della  presente  legge,  di  un  registro
regionale cui  affluiscono, in  base ai cicli di cura programmati
di cui  all'art. 3, le notizie concernenti l'inizio, l'evoluzione
e l'esito dei trattamenti.

ARTICOLO 6
(Norme finanziarie)

1. Agli  oneri derivanti dalla presente legge, stimati per l'anno
1994 in lire due miliardi e cinquecento milioni, si fa fronte con
i fondi allocati al Capitolo 17220 del bilancio.

2. Per  gli esercizi  successivi  si  provvederà  con  legge  di
bilancio.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 1 giugno 1994.

CHITI

La presente  legge è  stata approvata dal Consiglio Regionale il
26-4-1994 ed  è stata vistata dal Commissario del Governo il 30-
5-1994.



ASSISTENZA SANITARIA

