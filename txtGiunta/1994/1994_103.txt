Contratti   di   solidarietà   nel   settore   dell'artigianato.
Finanziamenti all'EBRET  (Ente Bilaterale  Regionale Toscano  per
l'Artigianato) per la costituzione di un fondo di rotazione.

Il Consiglio Regionale ha approvato il 25-11-1994
Il Commissario del Governo ha apposto il visto il 19-12-1994
Il Presidente  della Giunta  Regionale promulga la seguente legge
Regionale:

ARTICOLO 1
(Finalità)

1. La  Regione Toscana sostiene la realizzazione dei contratti di
solidarietà da  parte delle imprese artigiane con la concessione
di un  finanziamento  di  lire  300.000.000  a  favore  dell'Ente
Bilaterale Regionale  Toscano per  l'artigianato, successivamente
denominato EBRET

2. Il  finanziamento è  concesso, per  la costituzione  da parte
dell'EBRET di un fondo di rotazione esclusivamente destinato alla
concessione  di   anticipazioni  alle   imprese   artigiane   sui
contributi statali  previsti dall'art.  5, comma  8,  del  DL  20
maggio 1993,  n. 148,  convertito dalla  legge 19 luglio 1993, n.
236, e successive modificazioni.

ARTICOLO 2
(Modalità di utilizzazione e rendicontazione dei finanziamenti)

1. L'EBRET  concede alle  imprese artigiane  di cui  all'art.  5,
comma 8, del DL 20 maggio 1993, n. 148, convertito dalla legge 19
luglio 1993,  n. 236, che ne facciano richiesta, le anticipazioni
di cui  all'art. 1 della presente legge, sulla base delle domande
di finanziamento dalle stesse presentate ai competenti uffici del
Ministero del lavoro.

2. L'anticipazione è utilizzata dalle imprese nel rispetto delle
disposizioni contenute  nel comma  5 dell'art. 5 del DL 20 maggio
1993, n.  148 ed  è rimborsata  all'EBRET non  appena si rendano
disponibili  i   contributi  statali   relativi  al  periodo  cui
l'anticipazione stessa si riferisce.

3. L'EBRET  trasmette alla Giunta regionale una relazione annuale
sullo  stato   di  utilizzazione   del   finanziamento   concesso
contenente in  ogni caso  l'elenco  delle  imprese  beneficiarie,
l'entità delle  anticipazioni concesse  a ciascuna impresa ed il
numero dei lavoratori interessati.

4. La  Giunta regionale  esercita il  controllo, anche attraverso
ispezioni, verifiche  e richieste  di atti  sul rispetto da parte
dell'EBRET della  destinazione del  finanziamento di cui all'art.
1,  nonchè   sulla  regolarità   dell'erogazione  alle  imprese
beneficiarie.

ARTICOLO 3
(Erogazione e recupero del finanziamento regionale)

1.  La   Giunta  regionale   provvede  ad   erogare  all'EBRET  i
finanziamenti previsti dalla presente legge.

2. La  Giunta  regionale  determina  le  garanzie  da  richiedere
all'EBRET nonchè,  qualora venga meno la necessità di concedere
anticipazioni alle  imprese artigiane,  i tempi e le modalità di
restituzione del finanziamento.

3. La  Giunta regionale  procede alla  revoca  del  finanziamento
all'EBRET  qualora   riscontri  l'inadempimento   degli  obblighi
previsti dall'art. 2 della presente legge.

ARTICOLO 4
(Norme finanziarie)

1. Agli  oneri derivanti  dalla presente  legge  definiti  in  L.
300.000.000  si  farà  fronte,  per  l'esercizio  1994,  con  la
seguente variazione  di bilancio  agli  stati  di  previsione  di
competenza e cassa come segue:

In diminuzione

Cap. 50000
   Fondi globali  per il  finanziamento  di  spese
   adempimento funzioni  normali  (spese  correnti
   artt. 38 e 87 LR 6-5-77 n. 28)                 L. 300.000.000
   
Di nuova istituzione

Cap. 14015
   Contributo  all'EBRET   per  i   contratti
   di solidarietà delle  imprese artigiane        L. 300.000.000

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

La presente  legge è  dichiarata urgente  ai sensi  dell'art. 28
dello Statuto  e dell'art.  127 della  Costituzione ed  entra  in
vigore il giorno stesso della sua pubblicazione.

Firenze, 21 dicembre 1994.

CHITI

La presente  legge è  stata approvata dal Consiglio Regionale il
25-11-1994 ed è stata vistata dal Commissario del Governo il 19-
12-1994.



ARTIGIANATO
FINANZIAMENTI

