Modificazioni ed integrazioni alla Legge regionale 5 giugno 1975,
n.  67   istitutiva  dell'Albo   degli   imprenditori   agricolo-
professionali.

Il Consiglio Regionale ha approvato il 7-12-1993
Il Commissario del Governo ha apposto il visto l'8-1-1994
Il Presidente  della Giunta  Regionale promulga la seguente legge
regionale:

ARTICOLO 1
(Finalità e istituzione degli Albi)

1. Ai sensi dell'art. 4 dello Statuto regionale e per tutelare la
professionalità  in   agricoltura,  sono   istituiti  gli   Albi
provinciali degli imprenditori agricoli professionali.

ARTICOLO 2
(Diritto di iscrizione)

1. Gli Albi provinciali degli imprenditori agricoli professionali
sono suddivisi in due sezioni:

a) alla prima sezione possono iscriversi: conduttori di aziende a
   qualsiasi  titolo,   persone  fisiche  che  dedicano  la  loro
   attività all'esercizio  dell'agricoltura, della silvicoltura,
   della zootecnia e delle attività connesse in misura superiore
   ai 2/3  del proprio tempo di lavoro e ricavano dalle attività
   stesse almeno  i 2/3 del proprio reddito di lavoro. Nelle zone
   montane o svantaggiate, ai sensi della direttiva 75/268/CEE, i
   requisiti di  tempo e  di reddito di cui sopra sono ridotti ad
   1/2;
b) alla seconda sezione possono iscriversi: conduttori di aziende
   a qualsiasi  titolo, persone  fisiche  che  dedicano  la  loro
   attività all'esercizio  dell'agricoltura, della silvicoltura,
   della zootecnia e delle attività connesse in misura superiore
   al 50%  del proprio  tempo di lavoro e ricavano dall'attività
   stessa almeno  il 50% del proprio reddito totale e cooperative
   agricole, costituite ai sensi della vigente legislazione sulla
   cooperazione.  In   una   sottosezione   sono   iscritti   gli
   imprenditori  in   possesso  di   una  sufficiente   capacità
   professionale, da  verificare con le modalità di cui all'art.
   9.

2. Agli Albi provinciali possono essere iscritte anche:

- le  società di persone, purchè tutti i soci siano in possesso
   dei requisiti  di tempo,  di reddito  per  l'iscrizione  nella
   prima o nella seconda sezione degli stessi Albi provinciali;
- le  società di capitali, purchè lo Statuto societario preveda
   come oggetto sociale anche la conduzione di aziende agricole e
   ricavino dall'attività agricola, agli effetti dell'iscrizione
   rispettivamente nella prima o nella seconda sezione degli albi
   provinciali, almeno  il 30%  o  il  50%  del  reddito  globale
   desumibile dal bilancio.

3. In  presenza dei  requisiti previsti  per  l'iscrizione  nella
prima  o   nella  seconda   sezione   degli   Albi   provinciali,
l'iscrizione di  persone  fisiche  contitolari  di  azienda  può
essere disposta  per  non  più  di  una  unità  ogni  1728  ore
lavorative annue.

4. Agli effetti della presente legge, per il calcolo del tempo di
lavoro  dedicato   all'attività  agricola,  in  correlazione  al
normale ordinamento  colturale dell'azienda, si fa riferimento ad
una settimana lavorativa di 36 ore.

ARTICOLO 3
(Iscrizione agli Albi provinciali)

1. L'iscrizione all'Albo provinciale è disposta dalla Provincia,
sentita la  Commissione di  cui all'art. 8, a domanda dell'avente
diritto, che  a tal  fine allega  ogni documento utile all'esatta
individuazione della propria attività professionale.

2. La  domanda redatta  in carta  libera, deve  essere presentata
alla Provincia  competente per  territorio mediante  raccomandata
con ricevuta di ritorno.

3. Della decisione di iscrizione viene data diretta comunicazione
al richiedente  entro sessanta giorni dalla data di presentazione
della domanda medesima.

4. Qualora  la Provincia  chieda ulteriormente  documentazione  o
chiarimenti  su   circostanze  rilevanti   agli   effetti   della
valutazione della  domanda, il termine di cui al comma precedente
resta sospeso  fino a  quando la  Provincia  non  ha  ricevuto  i
documenti o i chiarimenti previsti.

5. La  richiesta della  Provincia e  la relativa  risposta  vanno
effettuate con  raccomandata con  ricevuta di ritorno. Dalle date
ivi   indicate    rimane   sospeso   e   riprende   a   decorrere
rispettivamente, il termine di cui al quarto comma.

6. L'iscrizione  all'Albo decorre  dal giorno della presentazione
della domanda.

ARTICOLO 4
(Pubblicità della tenuta degli Albi provinciali)

1. Chiunque  può prendere  visione  degli  Albi  provinciali  ed
ottenerne copia a proprie spese.

2. Le  modalità della  tenuta degli Albi provinciali, che devono
comunque essere  aggiornati almeno  ogni biennio,  sono stabilite
dalle  Province,   sentita  la  Commissione  provinciale  di  cui
all'art. 8.

3. L'avvenuta  iscrizione all'Albo  è  comunicata  d'ufficio  al
Comune di  residenza dell'iscritto,  alla Giunta regionale e alle
organizzazioni di  categoria, entro  i termini di cui all'art. 3,
terzo comma.

ARTICOLO 5
(Cancellazione dagli Albi provinciali)

1. La  cancellazione  dall'Albo  provinciale  è  disposta  dalla
Provincia, sentita la Commissione provinciale di cui all'art. 8 a
seguito di richiesta degli interessati o d'ufficio.

2. Possono  promuovere la  cancellazione d'ufficio la Regione, la
Provincia, il Comune competente per territorio, le organizzazioni
di categoria o chiunque vi abbia interesse.

3. La cessazione dell'attività o la perdita di uno dei requisiti
previsti dall'art.  2 comporta  la  cancellazione  dall'Albo.  La
cancellazione d'ufficio  dall'Albo è  disposta sentito  in  ogni
caso l'interessato.  L'invito  all'interessato  è  disposto  con
almeno trenta  giorni di preavviso e deve contenere l'indicazione
degli atti  e documenti sulla base dei quali la Provincia ritiene
possibile la  cancellazione d'ufficio.  Di tali  atti e documenti
l'interessato ha  diritto di  chiedere copia,  a sue spese, prima
del giorno fissato per l'audizione.

4. L'interessato può farsi assistere da persona di sua fiducia o
dare delega a quest'ultima.

5. Entro  trenta giorni  dalla data di audizione dell'interessato
la  Provincia   deve  comunicargli   la   sua   decisione.   Tale
comunicazione è  fatta  con  raccomandata  e  agli  effetti  del
termine  sopra   indicato  vale   la  data  di  spedizione  della
raccomandata medesima.

6. L'avvenuta  cancellazione è comunicata dalla Provincia, oltre
che  all'interessato,   al  Comune   di  residenza,  alla  Giunta
regionale e alle organizzazioni di categoria.

ARTICOLO 6
(Ricorsi)

1. Contro la decisione della Provincia che respinge la domanda di
iscrizione all'Albo  o provvede  alla cancellazione d'ufficio, è
ammesso ricorso  al Presidente della Provincia stessa nel termine
di sessanta  giorni dalla  comunicazione di  non iscrizione  o di
cancellazione.

2. Il  ricorso  contro  la  cancellazione  dall'Albo  ha  effetto
sospensivo.

3.  Il  Presidente  della  Provincia  decide  sui  ricorsi  entro
sessanta giorni  dal loro  ricevimento,  sentita  la  Commissione
provinciale di  cui  al  successivo  art.  8  che  si  esprime  a
maggioranza dei 2/3 dei propri componenti.

ARTICOLO 7
(Efficacia dell'iscrizione all'Albo)

1. L'iscrizione  nella seconda  sezione dell'Albo  provinciale è
obbligatoria per  ottenere  le  agevolazioni  disposte  da  norme
comunitarie, statali  o regionali  che prevedono  il possesso  da
parte  del  richiedente,  congiuntamente  o  disgiuntamente,  dei
particolari  requisiti  di  tempo,  di  reddito  e  di  capacità
professionale previsti dall'art. 2, comma 1, seconda sezione.

ARTICOLO 8
(Commissioni provinciali)

1. In ogni Provincia è istituita una Commissione provinciale con
il  compito   di  esprimere   pareri  sulle  iscrizioni  e  sulle
cancellazioni   d'ufficio    dall'Albo    provinciale    e    per
l'accertamento della capacità professionale.

2. La Commissione è composta:

a) dal Presidente della Provincia o suo delegato;
b) da     tre    rappresentanti  designati  dalle  organizzazioni
   professionali   degli   imprenditori   agricoli   maggiormente
   rappresentative a livello regionale;
c) da     due    rappresentanti  designati  dalle  organizzazioni
   cooperative maggiormente rappresentative a livello regionale;
d) da  un rappresentante  per ciascuno,  degli ordini  o  collegi
   provinciali dei  dottori agronomi  e dei periti agrari, scelti
   su terne di nomi designati dagli stessi.

3. I  componenti della  Commissione provinciale sono nominati dal
Consiglio provinciale  e restano  in carica cinque anni e possono
essere confermati.

4. Le  funzioni di  Presidente sono  svolte dal  Presidente della
Provincia o dal suo delegato.

5. Il  Vice Presidente  è eletto  a maggioranza fra i componenti
della Commissione di cui al comma 2, lettere b) e c).

6. Funge  da Segretario  un funzionario  in  servizio  presso  la
Provincia.

7.  Per   la  validità   delle  riunioni  della  Commissione  è
necessaria la presenza di almeno la metà dei suoi componenti.

8. Le  delibere devono  essere adottate a maggioranza di voti dei
presenti, salvo  quanto previsto dall'art. 6, comma 3. In caso di
parità prevale il voto del Presidente.

ARTICOLO 9
(Accertamento della capacità professionale)

1.   L'accertamento    della   capacità    professionale   degli
imprenditori agricoli,  è effettuato  dalla Commissione  di  cui
all'art.  8  mediante  esame  orale,  e  prove  pratiche  le  cui
risultanze sono trasmesse alla Provincia per l'approvazione.

2. La  Provincia stabilisce  le norme  per  l'espletamento  degli
esami e le materie d'esame sulla base di indirizzi tecnici che la
Giunta regionale  adotterà entro sessanta giorni dall'entrata in
vigore della presente legge.

3. Il  requisito della capacità professionale è presunto per le
cooperative  agricole   costituite   ai   sensi   della   vigente
legislazione sulla  cooperazione e  quando i  richiedenti abbiano
esercitato  personalmente   ed  abitualmente   per  un   triennio
continuativo, nei  dieci anni  antecedenti la presentazione della
domanda, attività agricola come titolari di azienda, ovvero come
coadiuvanti familiari  o come  lavoratori agricoli.  Il requisito
della  capacità  professionale  si  presume  altresì  acquisito
quando i richiedenti abbiano svolto attività agricola per almeno
sei mesi  e siano  in possesso  di un  titolo di studio a livello
universitario nel  settore agricolo,  veterinario e delle scienze
naturali, di  un diploma  di scuola  media superiore  a carattere
agrario o  di altra  scuola ad indirizzo agrario equivalente. Per
le società  di capitali,  i requisiti  relativi  alla  capacità
professionale devono essere posseduti dalla persona delegata, per
Statuto societario, alla gestione dell'azienda.

4. La  capacità professionale  dei giovani  agricoltori, di età
compresa fra  i 18  ed i  40 anni che si insediano in una azienda
agricola in  qualità di  titolari, è  altresì acquisita quando
siano stati  frequentati con  esito positivo  appositi  corsi  di
formazione istituiti  dalla Regione  o dalle  Province o comunque
dalle stesse riconosciuti.

ARTICOLO 10
(Norma finanziaria)

1. Agli  oneri derivanti  dalla applicazione della presente legge
si  fa   fronte  dall'anno  1994  e  per  i  successivi  esercizi
finanziari, ai  sensi della  LR 101-1985,  n.  1,  con  legge  di
bilancio.

ARTICOLO 11
(Abrogazioni)

1.  è  abrogata  la  LR  5  giugno  1975,  n.  67  e  successive
modificazioni ed integrazioni.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetta di osservarla e farla
osservare come legge della Regione Toscana.

Firenze, 12 gennaio 1994

CHITI

La presente legge è stata approvata dal Consiglio Regionale il
7-12-1993 ed è stata vistata dal Commissario del Governo l'8-1-
1994.



AGRICOLTURA
ALBI

