Istituzione  della   consulta  regionale   della  emigrazione   e
dell'immigrazione ed  interventi a favore dei lavoratori emigrati
e delle loro famiglie.

Il Consiglio Regionale ha approvato il 28-6-1977
Il Commissario del Governo ha apposto il visto il 29-7-1977
Il Presidente  della Giunta  Regionale promulga la seguente legge
regionale:

ARTICOLO 1

La  Regione,   nell'ambito   delle   proprie   attribuzioni,   in
collaborazione con  i competenti  organi  dello  Stato,  promuove
iniziative a tutela dei lavoratori emigrati e delle loro famiglie
ed attua  forme di solidarietà volte a rinsaldare i rapporti tra
i lavoratori  emigrati e  la Regione  Toscana. La Regione assume,
inoltre, iniziative  a tutela  dei lavoratori  immigrati e  delle
loro famiglie.

Per l'assolvimento  dei compiti  di cui  al comma  precedente  la
Regione si  avvale della  Consulta regionale,  istituita ai sensi
del successivo art. 2.

ARTICOLO 2

La consulta  regionale dell'emigrazione  e  dell'immigrazione  è
costituita con  atto deliberativo  del Consiglio  regionale ed è
composta da:

a) il  componente della  Giunta regionale incaricato dei problemi
   del lavoro e dell'occupazione, o suo delegato;
b) cinque  rappresentanti delle  amministrazioni  comunali  della
   Regione, designati  dalla sezione  regionale dell'Associazione
   Nazionale Comuni d'Italia, di cui almeno tre in rappresentanza
   dei comuni montani;
c) tre  rappresentanti delle  amministrazioni  provinciali  della
   Regione, designati  dalla sezione  regionale dell'Unione delle
   province d'Italia;
d) dieci   rappresentanti    designati  dalle  organizzazioni  ed
   associazioni democratiche  operanti in  Italia ed all'estero a
   favore degli  emigrati, degli immigrati e delle loro famiglie,
   dei quali almeno tre emigrati residenti all'estero;
e) tre  rappresentanti    designati  a  livello  regionale  dalle
   organizzazioni   sindacali    dei   lavoratori    maggiormente
   rappresentative;
f) tre rappresentanti degli istituti di patronato e di assistenza
   sociale operanti  a livello  nazionale per  l'assistenza  agli
   emigrati, agli immigrati e alle loro famiglie;
g) cinque  rappresentanti, designati  a livello  regionale, delle
   organizzazioni  degli   artigiani,  dei   commercianti  e  dei
   coltivatori diretti;
h) un rappresentante dell'ufficio regionale del lavoro;
i) tre   esperti      nelle    materie      dell'emigrazione    e
   dell'immigrazione;
l) due  rappresentanti    delle    associazioni  regionali  degli
   industriali e degli agricoltori;
m) un rappresentante designato dall'Unione regionale delle Camere
   di commercio.

Il Consiglio  regionale provvede  alla nomina  dei  membri  della
Consulta sulla  base delle  designazioni necessarie, che dovranno
pervenire dagli enti, organizzazioni, associazioni, entro novanta
giorni dall'entrata in vigore della presente legge.

Il componente  della Giunta  regionale o  suo delegato  svolge le
funzioni di Presidente della Consulta.

Il Vice - Presidente è eletto dalla consulta nel suo seno, tra i
rappresentanti di cui alla lett. b).

Ogni  qualvolta  sia  ritenuto  utile,  il  Presidente  può  far
partecipare  ai   lavori   della   consulta   rappresentanti   di
amministrazioni ed enti interessati ai problemi del settore.

I membri  della consulta  decadono comunque con la scadenza della
legislatura regionale.  Per il rinnovo dell'organo, il termine di
novanta giorni  di cui  al precedente comma decorre dalla data di
insediamento del nuovo Consiglio regionale.

La Consulta  costituisce  nel  suo  seno  un  comitato  esecutivo
secondo modalità da stabilirsi con apposito regolamento interno,
soggetto all'approvazione  del Consiglio  regionale. La  consulta
inoltre può  costituire  commissioni  e  gruppi  di  lavoro  per
l'esame di specifici problemi.

ARTICOLO 3

La consulta  regionale dell'emigrazione  e dell'immigrazione ha i
seguenti compiti:

a) studiare  le cause    del    fenomeno  della    emigrazione  e
   dell'immigrazione   e   gli   effetti   che   essa   determina
   nell'economia  e   nella  vita   sociale  della   regione,  le
   condizioni di  vita e  di lavoro  e il  valore della  presenza
   degli emigrati  all'estero e  degli  immigrati  e  delle  loro
   famiglie,  promuovendo   gli  opportuni  collegamenti  con  il
   Ministero degli  affari esteri,  con gli altri Ministeri, enti
   ed  uffici   interessati,  per   le  attività  di  rispettiva
   competenza;
b) esprimere  pareri sugli  atti della  programmazione regionale,
   formulando proposte  in  materia  di  piena  occupazione,  nel
   quadro delle  esigenze di  un armonico  sviluppo territoriale;
   pareri  inoltre,  sugli  atti  e  le  direttive  degli  organi
   regionali per  i  profili  riguardanti  la  emigrazione  e  la
   immigrazione;
c) segnalare  alla Giunta regionale l'opportunità di proposte al
   Parlamento, ai  sensi dell'art.  121 della  Costituzione,  per
   provvedimenti e iniziative tendenti a tutelare i diritti degli
   emigrati e  delle loro  famiglie;  suggerire  la  adozione  di
   provvedimenti e di iniziative a tutela degli immigrati e delle
   loro famiglie, nell'ambito della competenza regionale;
d) proporre la convocazione di conferenze regionali e di zona sui
   problemi   dell'emigrazione,    con   la   partecipazione   di
   rappresentanze dei lavoratori emigrati, delle forze politiche,
   economiche e  sindacali interessate,  dei Comuni  e degli Enti
   che hanno competenza in materia di emigrazione;
e) formulare alla Giunta regionale proposte per la partecipazione
   alle  conferenze   nazionali   dell'emigrazione   e   per   la
   designazione dei  rappresentanti degli  emigrati all'estero  e
   degli emigrati  interni negli enti od organismi con funzioni o
   competenze   relative    ai   problemi    dell'emigrazione   e
   dell'immigrazione;
f) segnalare  alla Giunta  regionale iniziative per provvedimenti
   tendenti  ad  assicurare  l'effettivo  esercizio  dei  diritti
   civili e politici da parte dei lavoratori emigrati.

ARTICOLO 4

Ai lavoratori  e alle  loro famiglie  si  applicano,  al  rientro
definitivo nella  regione, le  disposizioni previste  dalle leggi
regionali ed  in particolare  quelle  in  materia  di  assistenza
sociale e formazione professionale.

E' inoltre  assicurata la  frequenza nelle  colonie dei  figli in
età scolare di emigrati nonchè, nel caso di lavoratori emigrati
che dopo  almeno un  biennio di  permanenza all'estero  rientrino
definitivamente nella  regione, l'assegnazione di borse di studio
intese ad  agevolare la  frequenza nelle  scuole di ogni ordine e
grado.

E' altresì  assicurato, per i lavoratori emigrati che si trovino
nelle condizioni previste dall'art. 3 lett. c) della LR n. 15 del
7 aprile  1976, il  rimborso delle  spese per  il trasporto delle
spoglie dei  lavoratori o  dei loro familiari deceduti all'estero
nonchè il  rimborso  delle  spese  di  viaggio  e  di  trasporto
sostenute per  sè e  per i  propri familiari  nel caso  in cui i
lavoratori  emigrati   dopo  almeno   un  biennio  di  permanenza
all'estero rientrino definitivamente nella regione.

E' in  facoltà della  Giunta regionale di concedere contributi a
favore delle associazioni degli emigrati toscani all'estero.

ARTICOLO 5

Alle  spese   per  il   funzionamento  della  Consulta  regionale
dell'emigrazione e dell'immigrazione, nonchè all'onere derivante
dalla concessione  dei contributi  di cui all'art. 4, Comma 3, è
fatto fronte,  per il  corrente anno,  con lo  stanziamento di L.
20.000.000 di  cui al  Cap. 10850, che si istituisce nel bilancio
con la variazione di cui al successivo art. 9.

Le medesime  spese, per  gli anni successivi, faranno carico, per
analogo  importo,   al  corrispondente   capitolo   dei   bilanci
interessati.

ARTICOLO 6

Per gli  interventi previsti  all'art. 4,  Comma 2  e Comma 3, è
costituito a  partire dal  corrente anno,  un fondo  regionale al
quale affluiscono:

a) uno stanziamento regionale di L. 50.000.000 annui;
b) contributi  o rimborsi  del fondo sociale europeo destinati ai
   suddetti interventi;
c) eventuali  contributi dello  Stato per  i fini  della presente
   legge.

Il fondo  in cui  al precedente comma è ripartito tra i Comuni e
gli  altri  Enti  locali  destinatari  di  deleghe  regionali  in
proporzione agli oneri da essi sostenuti nell'anno precedente per
gli interventi  previsti all'art. 4, Comma 1. Qualora la capienza
del fondo ecceda l'ammontare complessivo degli oneri suddetti, la
somma residua è trasferita al fondo per l'anno successivo.

Alla ripartizione  del fondo provvede la Giunta regionale, previa
documentazione  delle  spese  da  inviare  da  parte  degli  enti
interessati entro il mese di marzo di ogni anno.

ARTICOLO 7

Le entrate  previste alle lettere b) e c) del precedente articolo
saranno introitate,  per il  corrente  anno,  nella  parte  1a  -
ENTRATA -  del Bilancio  al Cap.  10950 che  si istituisce con la
variazione di cui al successivo art. 9.

Le medesime  entrate, per gli anni successivi, saranno introitate
al corrispondente capitolo dei bilanci interessati.

ARTICOLO 8

Il contributo  regionale, previsto  all'art. 6, fa carico, per il
corrente anno,  al Cap. 10900, che si istituisce nel bilancio con
la variazione di cui al successivo articolo.

Il contributo  regionale, per  gli anni successivi, farà carico,
per analogo  importo,  al  corrispondente  capitolo  dei  bilanci
interessati.

Al Cap.  10900, di  cui al primo comma sono destinate altresì le
entrate previste  ai punti b) e c) dell'art. 6, in corrispondenza
degli introiti di cui al Cap. 10950 della parte 1a - ENTRATA.

ARTICOLO 9

Al bilancio  di previsione  del corrente  anno  finanziario  sono
apportate le seguenti variazioni:

Parte 1a - ENTRATA

Di nuova istituzione

Cap. 10950
   Contributi e  rimborsi  del  fondo  sociale
   Europeo e dello Stato da destinare al fondo
   regionale  a   favore  degli   emigrati   o
   immigrati e delle loro famiglie                           (pm)

Parte 2a - SPESA

in diminuzione

Cap. 72600
   fondo di riserva per spese impreviste          L.   70.000.000

Di nuova istituzione

Cap. 10850
   Spese per  il funzionamento  della Consulta
   regionale     della      emigrazione      e
   dell'immigrazione, nonchè degli interventi
   previsti dall'art.  4,  Comma  3  della  LR
   22/1977                                        L.   20.000.000

Cap. 10900
   Fondo regionale  a favore  degli emigrati e
   immigrati  e   delle   loro   famiglie         L.   50.000.000

TOTALE di nuova istituzione                       L.   70.000.000

ARTICOLO 10

La Giunta  regionale  è  autorizzata  ad  apportare,  nel  corso
dell'esercizio 1977,  le variazioni al bilancio indicate al Comma
2 dell'art. 129 della LR 17/1977 (atti del consiglio).

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 4 agosto 1977.

La presente  legge è  stata approvata dal Consiglio regionale il
28-6-1977 ed  è stata vistata dal Commissario del Governo il 29-
7-1977.



EMIGRAZIONE
IMMIGRAZIONE

