Modifiche ed integrazioni alla LR del 10 luglio 1974 n. 37 e n. 7
del 24 gennaio 1975 - Provvidenze a favore di aziende ed immobili
colpiti da calamità naturali.

Il Consiglio Regionale ha approvato il 13-9-1977
Il Commissario del Governo ha apposto il visto il 17-10-1977
Il Presidente  della Giunta  Regionale promulga la seguente legge
regionale:

ARTICOLO 1

La Legge regionale 10 luglio 1974, n. 37, modificata con la Legge
regionale 24  gennaio 1975,  n. 7,  viene modificata ed integrata
nel modo sotto indicato.

All'art. 1 è aggiunto il seguente periodo al termine dell'ultimo
comma:

   "Se  la   proposta  è  avanzata  dai  comuni  interessati  le
   deliberazioni dei  relativi Consigli  devono  essere  adottate
   entro e non oltre 2 mesi dalla data dell'evento calamitoso".

Tra il  primo e  il secondo  comma dell'art.  2  è  inserito  il
seguente comma:

   "I contributi  di cui  al precedente comma sono concessi anche
   agli esercenti  degli  stabilimenti  balneari  titolari  delle
   concessioni del demanio marittimo".

Il secondo comma dell'art. 2 è sostituito dal seguente:

   "Il contributo  è concesso nella misura massima del 70% della
   spesa di cui al primo e al secondo comma del presente articolo
   e per  la sola  parte di  essa superiore  a L.  200.000.  Tale
   contributo non  potrà comunque  superare i  2.000.000 di Lire
   per ogni impresa beneficiaria.

L'art. 3 è sostituito dal seguente:

   "La Regione concede contributi in conto interesse a favore dei
   soggetti di  cui ai  commi 1  e 2  dell'art. 2  della presente
   legge che abbiano subito un danno superiore a Lire 2.000.000 e
   che non  intendano beneficiare  del contributo a fondo perduto
   di cui all'art. 2.

   Il contributo  è concesso  nella misura annua del 7% su mutui
   contratti dal  richiedente fino alla concorrenza di un importo
   di L. 20.000.000 e per la durata massima di 10 anni.

   Tale contributo  non è  cumulabile con  quello  previsto  dal
   precedente articolo  2. E' invece cumulabile con contributi in
   conto interesse  diretti alla  stessa finalità,  concessi  da
   altri   enti   pubblici,   fino   alla   riduzione   effettiva
   dell'interesse al tasso del 3%".

Il secondo comma dell'art. 4 è sostituito con il seguente:

   "Il contributo  è concesso nella misura massima del 70% della
   spesa di  cui al  comma precedente e per la sola parte di essa
   superiore a  L. 200.000.  Tale contributo  non potrà comunque
   superare  i   3.000.000  di   Lire  per   ogni   proprietario,
   semprechè, nel  caso di abitazione, si tratti dell'unica casa
   del danneggiato,  destinata a  dimora abituale propria e della
   propria famiglia".

All'art. 4 sono aggiunti inoltre i seguenti commi:

   "I contributi  di cui  ai precedenti comma sono concessi anche
   agli  esercenti   di  stabilimenti   balneari  titolari  delle
   concessioni del demanio marittimo".

   "Il contributo  di cui al secondo comma è ridotto alla misura
   di L.  1.500.000 per  i proprietari  di due  o  più  immobili
   destinati ad uso di abitazione, oppure quando l'unica casa del
   danneggiato non  sia  destinata  all'uso  indicato  nel  comma
   stesso".

L'art. 5 è sostituito dal seguente:

   "La Regione concede contributi in conto interesse a favore dei
   soggetti di  cui ai commi 1 e 3 dell'art. 4 che abbiano subito
   un  danno  superiore  a  L.  3.000.000  e  che  non  intendano
   beneficiare del contributo a fondo perduto di cui all'art. 4".

   "Il contributo  è concesso  nella  misura  del  7%  su  mutui
   contratti dal  richiedente fino alla concorrenza di un importo
   di L. 30.000.000 e per la durata massima di 10 anni".

   "Tale contributo  non è  cumulabile con  quello previsto  dal
   precedente articolo  4. E'  invece cumulabile con i contributi
   in conto  interesse diretti alla stessa finalità, concessi da
   altri   enti   pubblici,   fino   alla   riduzione   effettiva
   dell'interesse al tasso del 3%".

   "Dalle provvidenze  di cui  al titolo III della presente legge
   sono esclusi  i proprietari  di immobili  e gli  esercenti  di
   stabilimenti balneari  titolari delle  concessioni del demanio
   marittimo il  cui reddito  annuo accertato in via definitiva o
   dichiarato,  riferito   all'anno   immediatamente   precedente
   all'evento calamitoso,  sia  superiore  agli  8  milioni,  che
   risulti  da  attestato  rilasciato  dall'Ufficio  distrettuale
   delle imposte dirette".

   "Ogni dichiarazione  non risultante  veritiera comporta  per i
   trasgressori le  sanzioni penali  sancite  dalle  leggi  della
   Repubblica".

L'art. 6 è sostituito dal seguente:

   "Le domande per la concessione di contributi sono dirette alla
   Giunta regionale  e presentate  al Sindaco  del Comune  ove è
   localizzata l'azienda o i beni colpiti da calamità".

   "Alla  domanda,   nella  quale   deve  essere   dichiarato  se
   l'interessato  ha   richiesto,  intenda   richiedere  o  abbia
   ottenuto contributi  aventi la  medesima finalità  in base ad
   altre  leggi   o  provvedimenti,  vanno  allegati  i  seguenti
   documenti:

   A) per  le aziende  in genere  e l'esercizio  di  stabilimenti
      balneari:
      1) certificato  di   iscrizione    all'albo  delle  imprese
         artigiane o alla separata sezione per i consorzi, ovvero
         certificato di  iscrizione negli  elenchi  degli  aventi
         diritto all'assistenza della Cassa Mutua commercianti, o
         certificato di  iscrizione all'albo delle cooperative, o
         copia  dell'autorizzazione   amministrativa  comprovante
         l'attività turistica  esercitata;  per gli esercenti di
         stabilimenti balneari,  inoltre, copia  autentica  della
         concessione   demaniale    marittima   o   dichiarazione
         dell'Ufficio  demanio   della   Capitaneria   di   Porto
         sostitutiva del predetto atto di concessione.
      2) Preventivo  di spesa per la ricostituzione delle scorte,
         macchinari, attrezzature,  arredi e merci in lavorazione
         e in magazzino, distrutte o danneggiate;
      
   B) Per immobili e stabilimenti balneari:
      1) Atto  da cui  risulti  la  titolarità  del  diritto  di
         proprietà   e   dichiarazione   dell'eventuale   dimora
         abituale propria  e della  propria  famiglia  nell'unica
         casa di proprietà.
         A tal  fine  potrà  essere  ammessa  una  dichiarazione
         sostitutiva dell'atto  di notorietà rilasciata ai sensi
         dell'art.  4   della   legge   4-1-68,   n.   15,   resa
         dall'interessato  al  segretario  comunale  o  ad  altro
         funzionario, incaricato  dal sindaco  del comune  in cui
         sono situati  gli immobili o gli altri beni danneggiati,
         nella quale  si attesti  l'appartenenza  degli  immobili
         stessi  o  degli  altri  beni  e  per  quale  titolo  al
         richiedente il  contributo, nonchè  la eventuale dimora
         abituale propria  e della  propria  famiglia  nell'unica
         casa di proprietà;
      2) Per  gli stabilimenti  balneari dovrà  essere  prodotta
         anche  copia   autentica  della   concessione  demaniale
         marittima,  oppure  dichiarazione  dell'Ufficio  demanio
         della Capitaneria di Porto sostitutiva del predetto atto
         di concessione;
      3) preventivo  di spesa  per il ripristino degli immobili o
         degli stabilimenti balneari;
      4) Ai fini del contributo di cui al titolo III, art. 4 e 5,
         dichiarazione del  competente ufficio distrettuale delle
         imposte  dirette,   dalla  quale   risulti  il   reddito
         accertato  in  via  definitiva  o  dichiarato,  riferito
         all'anno precedente l'evento calamitoso".
      
Il primo comma dell'art. 8 è sostituito dal seguente:

   "I contributi  sono concessi  con deliberazione  della  Giunta
   Regionale e,  se in  conto capitale, sono erogati direttamente
   al  richiedente;     se   in  conto   interesse  sono  erogati
   all'istituto  di  credito  mutuante  con  le  modalità  e  le
   scadenze riportate  nel contratto  di mutuo  stipulato fra  le
   parti e contenente la cessione del contributo".

L'art. 9 è sostituito dal seguente:

   "Le disposizioni  contenute nella  presente legge si applicano
   anche per  i danni  causati da calamità naturali verificatesi
   successivamente al 30 settembre 1976.

   "Nel caso  in cui  l'evento calamitoso si sia già verificato,
   il termine  di 60 giorni di cui al comma successivo si intende
   riferito a quello di entrata in vigore della presente legge".

   "Le domande  intese ad ottenere le agevolazioni previste dalla
   presente legge per danni prodotti da calamità naturali devono
   essere presentate  al  sindaco  entro  60  giorni  dall'evento
   calamitoso  e   comunque  non   oltre  i   30   giorni   dalla
   pubblicazione sul  Bollettino Ufficiale  della  Regione  della
   delimitazione delle zone colpite da calamità naturali".

ARTICOLO 2

Le  spese  previste  dalla  LR  10-7-1974,  n.  37  e  successive
modificazioni ed  integrazioni sono  dichiarate  obbligatorie  ai
sensi dell'art. 93 della LR 6-5-1977 n. 28.

ARTICOLO 3

Per far  fronte  agli  oneri  derivanti  dall'applicazione  della
presente legge  per l'anno finanziario 1977 il capitolo 67500 del
relativo stato di previsione della parte "spesa" è integrato per
L. 220.000.000 con la variazione al bilancio di cui al successivo
articolo.

ARTICOLO 4

Agli stati  di previsione,  di competenza e di cassa, della parte
"Spesa" del  bilancio per  l'anno finanziario 1977 sono apportate
per analogo importo le seguenti variazioni:

In diminuzione

Cap. 72500
   "Fondo di riserva per spese obbligatorie"   L.    220.000.000.

In aumento

Cap. 67500
   "Provvidenze  a   favore  di   aziende   ed
   immobili colpiti  da calamità naturali (LR
   10-7-1974 n. 37)"                           L.    220.000.000.

La  presente   legge  regionale   è  pubblicata  sul  Bollettino
Ufficiale della  Regione. E'  fatto obbligo  a chiunque spetti di
osservarla e farla osservare come legge della Regione Toscana.

La presente  legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e dell'articolo 28 dello Statuto, entra in vigore il
giorno stesso della sua pubblicazione.

Firenze, 25 ottobre 1977.

La presente  legge è  stata approvata dal Consiglio Regionale il
13-9-1977 ed  è stata vistata dal Commissario del Governo il 17-
10-1977.



PUBBLICHE CALAMITA'

