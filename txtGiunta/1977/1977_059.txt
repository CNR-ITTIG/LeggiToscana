Provvedimenti diretti  alla  promozione  e  allo  sviluppo  della
cooperazione.

Il Consiglio Regionale ha approvato il 19-7-1977
Il Commissario del Governo ha apposto il visto il 19-8-1977
Il Presidente  della Giunta  Regionale promulga la seguente legge
regionale:

ARTICOLO 1

In attuazione  dell'art. 4  dello Statuto  e in  armonia con  gli
obiettivi della  programmazione regionale,  la  Regione,  per  le
materie di  competenza, eroga  contributi a  favore dei  Comitati
regionali delle  associazioni  di  rappresentanza  e  tutela  del
movimento   cooperativo    giuridicamente    riconosciuto,    per
l'attuazione  di  iniziative  volte  alla  promozione,  sviluppo,
propaganda,   organizzazione,    assistenza   e    tutela   della
cooperazione.

ARTICOLO 2

Con decreto del Presidente della Giunta regionale è istituita la
Consulta regionale della cooperazione così composta:

a) Presidente  della Giunta regionale o suo delegato con funzioni
   di Presidente;
b) 9  membri nominati dal consiglio regionale su designazione dei
   Comitati regionali delle associazioni di cui all'art. 1;
c) 5  membri    in  rappresentanza  della  Regione  nominati  dal
   Consiglio regionale;
d) 3  membri   nominati    dal    Consiglio  regionale  designati
   dall'IRPET.

La Consulta  istituita ai  sensi del  precedente comma,  ha  sede
presso la  Giunta regionale.  Le  funzioni  di  segreteria  della
Consulta sono  svolte da  un funzionario  designato dalla  Giunta
regionale.

ARTICOLO 3

La Consulta regionale della cooperazione ha i seguenti compiti:

- studia  il fenomeno  della Cooperazione  nelle  cause  e  negli
  effetti  che  determina  nell'economia  regionale,  utilizzando
  all'uopo, oltre  le stesse capacità espresse dalle forze della
  consulta, anche ogni altro strumento utile;
- formula  proposte  e  pareri  sugli  interventi  programmatici,
  legislativi  e   amministrativi  della   Regione  in   tema  di
  cooperazione;
- formula pareri sullo stato dei programmi e dei progetti a norma
  del successivo art. 7 della presente legge;
- esprime  pareri e  proposte sugli indirizzi in tema di sviluppo
  della cooperazione  e per il coordinamento degli interventi dei
  vari organismi  con competenza  in materia  di cooperazione  al
  fine di realizzare un razionale utilizzo delle risorse.

ARTICOLO 4

La durata  in carica  dei componenti  la Consulta coincide con il
periodo della legislatura regionale.

ARTICOLO 5

Per  ottenere   i  contributi,   i   Comitati   regionali   delle
associazioni di rappresentanza e tutela del Movimento cooperativo
di cui  all'art. 1  dovranno presentare  domanda  indirizzata  al
Presidente della Giunta Regionale stessa:

a) un  quadro della  forza  organizzata  nella  regione  da  ogni
   singola  Associazione   dal  quale  emerga:  il  numero  delle
   cooperative di  I e  II grado associate che siano iscritte nei
   registri prefettizi ed abbiano nei loro statuti i requisiti di
   cui all'art.  26 del  DLCPS 14-12-1947  n. 1577,  distinte per
   settore;   il numero  dei soci  che le  compongono;   il  giro
   d'affari da esse svolto nell'anno precedente;
b) un  programma di  massima delle  iniziative che  si  intendono
   intraprendere.

Per il  1977 le domande per ottenere i contributi dovranno essere
presentate,  corredate  dalla  documentazione  di  cui  al  comma
precedente, entro 60 giorni dall'entrata in vigore della presente
legge.

ARTICOLO 6

La  Giunta   regionale  sentita   la  Consulta   regionale  della
cooperazione  di   cui  all'art.   2,  determina   l'entità  dei
contributi e li assegna sulla base dei seguenti criteri:

a) per  il 50%  in misura  direttamente proporzionale  al  numero
   delle cooperative  aderenti  a  ciascuna  associazione  al  31
   dicembre dell'anno  precedente, al numero complessivo dei soci
   e al volume di attività delle cooperative stesse;
b) per il 20% tenendo conto della struttura organizzativa e della
   rappresentatività di ciascuna associazione in base anche alla
   ripartizione, a  livello nazionale, dei contributi erogati dal
   Ministero del Lavoro;
c) per  il restante  30% tenendo conto delle realizzazioni di cui
   al 1  comma lett.  b) del  precedente art.  5 e  dei documenti
   presentati ai sensi del successivo art. 7.

I contributi  di cui  alla lett.  c) del precedente comma, se non
assegnati  totalmente   o  parzialmente,   sono  erogati  con  le
modalità previste dal comma successivo.

I contributi  per l'anno 1977 sono erogati sulla base dei criteri
indicati alle  lett. a)  e b)  del  presente  articolo  aumentati
rispettivamente del 20% e del 10%.

ARTICOLO 7

I beneficiari  dei contributi  sono tenuti  a presentare, entro i
primi due mesi dell'anno successivo a quello cui si riferiscono i
contributi ottenuti,  una relazione sulle iniziative intraprese e
le  variazioni   intervenute   nella   situazione   delle   forze
cooperative di  ciascuna associazione  nella regione, nonchè una
descrizione sullo  stato dei  programmi e  dei  progetti  per  lo
sviluppo della cooperazione.

Il controllo  sui documenti  indicati ai  comma precedenti  e  su
quelli indicati  alle lettere  a) e b) dell'art. 5 della presente
legge è esercitato dalla Giunta Regionale.

ARTICOLO 8

Al finanziamento  degli interventi  previsti dalla presente legge
nell'anno 1977 sarà provveduto con la legge di assestamento e di
variazione del relativo bilancio.

Per gli anni successivi l'entità della spesa ed i relativi mezzi
di finanziamento saranno stabiliti con le leggi di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 24 agosto 1977.

La presente  legge è  stata approvata dal Consiglio Regionale il
19-7-1977 ed  è stata vistata dal Commissario del Governo il 19-
8-1977.



COOPERATIVE

