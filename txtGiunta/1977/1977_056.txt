Norme transitorie per l'erogazione dei benefici previsti da leggi
statali e regionali in materia di agricoltura.

Il Consiglio Regionale ha approvato il 19-7-1977
Il Commissario del Governo ha apposto il visto il 16-8-1977
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

Fino all'entrata  in vigore  della legge  di delega organica agli
Enti  locali   delle  funzioni   amministrative  in   materia  di
agricoltura e  foreste, allo  scopo di  ridurre i tempi necessari
alla concessione  ed all'erogazione  dei  finanziamenti  previsti
dalle norme  comunitarie e dalle leggi statali e regionali per il
settore agricolo,  nonchè per estendere, in attuazione dell'art.
71 dello  Statuto  regionale,  il  processo  partecipativo  delle
categorie  agricole   e  degli   Enti  locali   allo  svolgimento
dell'attività  amministrativa  regionale,  la  Giunta  regionale
può, con  propria deliberazione,  delegare ai coordinatori degli
Ispettorati provinciali  dell'agricoltura l'emissione  degli atti
elencati nel successivo art. 2.

I coordinatori  degli  Ispettorati  provinciali  dell'agricoltura
esercitano le  funzioni delegate  secondo le direttive vincolanti
deliberate dalla Giunta regionale.

La Giunta regionale cura il rispetto di tali direttive.

La Giunta  regionale, con  propria deliberazione,  può  in  ogni
tempo  avocare   a  sè   l'esercizio   di   qualsiasi   funzione
amministrativa delegata.

Gli  atti   sono  emessi   dai  coordinatori   degli  Ispettorati
provinciali   dell'agricoltura   previo   parere   dei   Comitati
consultivi provinciali  istituiti  ai  sensi  dell'art.  1  della
deliberazione del Consiglio regionale n. 62 dell'8 febbraio 1977,
con le modalità disciplinate dal successivo art. 3.

A far  data dall'entrata  in vigore  della  legge  regionale  per
l'attuazione delle  direttive comunitarie  ai sensi delle leggi 9
maggio 1975,  n. 153  e 10  maggio  1976,  n.  352  e  successive
modificazioni e  integrazioni, i  Comitati consultivi provinciali
di cui  al comma  precedente sono  sostituiti da  quelli previsti
dalla legge regionale medesima.

ARTICOLO 2
(Delega di funzioni)

E'  oggetto   di  delega   ai  Coordinatori   degli   Ispettorati
Provinciali  dell'Agricoltura,   l'emissione  dei  seguenti  atti
relativi  agli   interventi  previsti  dalle  leggi  nazionali  e
regionali in materia di agricoltura:

1. Atti  attribuiti alla  competenza  della  Giunta  dalla  legge
   regionale di  attuazione delle  direttive comunitarie  per  la
   riforma dell'agricoltura  e l'agricoltura  di montagna e delle
   zone svantaggiate.

2. Rilascio dei nulla osta per:

   a) fondi nazionali di rotazione per la meccanizzazione, per la
      zootecnia e per la formazione di proprietà contadina.
   b) fondo di solidarietà nazionale per le calamità naturali e
      le avversità atmosferiche.

3. Rilascio di autorizzazioni alla concessione dei prestiti e dei
   mutui assistiti dal concorso pubblico negli interessi per:

   a) acquisto di bestiame, attrezzature e macchine agricole;
   b) conduzione delle aziende agricole singole ed associate;
   c) anticipazione ai soci conferenti di cooperative agricole;
   d) calamità naturali di cui alla LR 12-7-1976, n. 35;
   e) trasformazioni e miglioramenti fondiari;
   f) acquisto di proprietà contadina singola.

4. Concessione di premi e contributi in conto capitale per:

   a) difesa fitosanitaria;
   b) acquisto  bestiame,    attrezzature  e  macchine  agricole,
      nonchè  per   altre  iniziative  zootecniche  a  carattere
      interaziendale purchè a livello provinciale;
   c) trasformazioni e miglioramenti fondiari;
   d) coltivazioni arboree.

5. Liquidazione  dei premi,  degli incentivi  e dei contributi in
   conto capitale.

Il rilascio delle autorizzazioni di cui al punto 3, lett. e) e la
concessione dei  contributi di cui al punto 4, lett. c), relativi
agli  impianti   collettivi,  alle   stalle  sociali,  ai  centri
interaziendali  di  allevamento  ed  ai  centri  di  fecondazione
artificiale, sono  emessi  in  base  a  programmi  approvati  dal
Consiglio regionale, su proposta della Giunta.

La Giunta  regionale può altresì delegare ai coordinatori degli
Ispettorati  provinciali   dell'agricoltura  con   le   modalità
previste al  precedente articolo  1 altre funzioni amministrative
attribuite alla  competenza della  Giunta  medesima  dalle  leggi
vigenti.

ARTICOLO 3
(Comitati consultivi provinciali)

Salvo quanto disposto dal quinto comma del presente articolo, gli
atti di  cui ai  punti 1, 2, 3 e 4 del precedente articolo 2 sono
adottati,  nei   limiti  delle   assegnazioni  provinciali,   dai
coordinatori  degli   Ispettorati  provinciali   dell'agricoltura
previo parere espresso dai Comitati consultivi provinciali di cui
all'art. 1 della presente legge, competenti per territorio.

I Comitati  consultivi sono  convocati dal  Presidente  di  norma
almeno  una   volta  al   mese.   Gli   Ispettorati   provinciali
dell'agricoltura sono tenuti a fornire ai Presidenti dei Comitati
consultivi oltre  la documentazione acquisita in istruttoria ogni
ulteriore informazione  ritenuta utile  per la  formulazione  del
parere.

I Comitati  consultivi deliberano  con la  maggioranza  dei  loro
componenti. In caso di parità prevale il voto del Presidente.

Ove il parere di cui al primo comma non pervenga agli Ispettorati
provinciali dell'agricoltura  entro quaranta giorni dalla data di
trasmissione delle  domande o  delle  ulteriori  informazioni,  i
coordinatori sono  autorizzati ad  emettere gli  atti sulla  base
delle conclusioni istruttorie dell'Ufficio.

Per gli  atti di  cui al  punto  3,  lettera  b)  del  precedente
articolo 2 si prescinde dal parere dei Comitati consultivi quando
l'ammontare del  prestito sia  inferiore ai  limiti stabiliti con
deliberazione del Consiglio regionale.

Le funzioni di segreteria dei Comitati consultivi sono svolte dal
personale degli Ispettorati provinciali dell'agricoltura.

ARTICOLO 4
(Erogazione della spesa)

A  favore   dei  Coordinatori   degli   Ispettorati   provinciali
dell'agricoltura,  sono  autorizzate  aperture  di  credito,  nei
limiti  delle   rispettive  assegnazioni   provinciali,  per  gli
interventi in  conto capitale previsti dall'art. 2 della presente
legge, secondo  la disciplina  di cui  agli artt. 120 e 121 della
legge regionale sull'ordinamento contabile.

Il concorso negli interessi per i prestiti e i mutui concessi nei
limiti delle  assegnazioni provinciali  con le  autorizzazioni di
cui all'art.  2, è  erogato agli istituti di credito con atti di
impegno della  Giunta regionale  e contestuale liquidazione sulla
base dei rendiconti periodicamente rimessi dagli istituti stessi.

Fermo rimanendo  le modalità  e  le  procedure  vigenti  per  la
liquidazione del  concorso regionale negli interessi sui prestiti
relativi al  credito agrario  di esercizio,  la Giunta  regionale
potrà invece  liquidare in via di anticipazione agli Istituti di
credito  interessati   le   rate   di   concorso   regionale   di
preammortamento ed,  occorrendo, anche  la prima rata di concorso
regionale nell'ammortamento  sui mutui  al fine di porre a carico
degli operatori  agricoli beneficiari  il  solo  tasso  netto  di
interesse previsto dalle relative disposizioni agevolative.

Tali anticipazioni  possono altresì  essere erogate anche per le
operazioni di  cui all'art.  2 n. 4 lett. b) della legge 5 luglio
1928 n.  1760 destinate  alla corresponsione  di acconti  ai soci
delle cooperative  di raccolta,  trasformazione, conservazione  e
vendita collettiva  dei prodotti  conferiti  dai  soci  medesimi,
comprese le stalle sociali.

Nell'ambito del  rapporto che si instaura fra Regioni ed istituti
di credito,  relativamente ad  interventi creditizi agevolati nel
campo dell'agricoltura,  la Giunta  regionale  è  incaricata  di
stipulare  con   gli  istituti   medesimi  una   convenzione  che
disciplini tutti  gli aspetti  del rapporto  suddetto al  fine di
stabilire una compatibilità fra le esigenze dell'Amministrazione
e degli Istituti nell'interesse degli operatori agricoli.

Gli Istituti  stessi rimarranno  obbligati  nei  confronti  della
Regione per  le quote  di concorso  anticipato che, per qualsiasi
causa  o   motivo,  dovessero  essere  recuperate  a  carico  dei
mutuatari.

Le disposizioni  di cui in precedenza si applicano anche ai mutui
la cui  concessione sia  stata deliberata  dalla Giunta regionale
anteriormente all'entrata in vigore della presente legge.

ARTICOLO 5
(Stati di  avanzamento e  liquidazione dei  contributi  in  conto
capitale)

Al fine di agevolare la realizzazione delle opere, possono essere
liquidati acconti  in corso  d'opera su  stati di avanzamento nel
limite massimo  di nove  decimi del  contributo in conto capitale
concesso.

L'erogazione degli acconti di cui al comma precedente può essere
effettuata solo  qualora la  spesa relativa  alle opere  eseguite
risulti di importo pari o superiore al 30% di quella ammessa.

Le erogazioni  degli acconti  di cui  al presente  articolo  sono
subordinate alla  presentazione di una dichiarazione sottoscritta
dall'interessato, o  nel caso  di cooperative e loro consorzi dal
legale rappresentante,  in cui si attesta che i lavori sono stati
eseguiti e  da una  dichiarazione sottoscritta  dal direttore dei
lavori, ove  previsto, o negli altri casi, da un tecnico iscritto
ad un  albo professionale  certificante che  i lavori  sono stati
eseguiti a  regola  d'arte,  conformemente  al  progetto  e  alle
varianti approvate.

La liquidazione  e la  erogazione totale  del contributo concesso
avverrà con l'accertamento finale dei lavori.

Per gli  acquisti di  attrezzature mobili, macchinari e bestiame,
fra la  documentazione da presentare al fine della erogazione del
contributo devono  essere  comprese  le  fatture,  ancorchè  non
quietanzate.

Il beneficiario  deve altresì  impegnarsi a  non distogliere dal
previsto impiego  gli acquisti  per  un  periodo  pari  a  quello
disciplinato   dalle   disposizioni   vigenti,   salvo   espressa
autorizzazione in caso di accertata forza maggiore.

ARTICOLO 6
(Pubblicità degli atti)

Gli elenchi nominativi dei destinatari dei provvedimenti adottati
ai sensi  della presente  legge, con  l'indicazione del  tipo  di
intervento della  spesa ammessa  e della  misura  dell'intervento
stesso  sono   pubblicati  ogni  trimestre,  mediante  affissione
nell'albo pretorio dei Comuni e delle Amministrazioni provinciali
ed  esposizione   nelle  sedi   degli   Ispettorati   provinciali
dell'agricoltura.

La Giunta regionale cura la pubblicazione annuale dei dati di cui
al comma precedente.

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla o farla
osservare come legge della Regione Toscana.

Firenze, 22 agosto 1977.

La presente  legge è  stata approvata dal Consiglio Regionale il
19-7-1977 ed  è stata vistata dal Commissario del Governo il 16-
8-1977.



AGRICOLTURA

