Ordinamento Contabile Regionale.

Il Consiglio Regionale ha approvato il 29-3-1977
Il Commissario del Governo ha apposto il visto il 4-5-1977
Il Presidente  della Giunta  Regionale promulga la seguente legge
regionale:

TITOLO I
DISPOSIZIONI GENERALI

ARTICOLO 1
(Oggetto della legge)

La presente  legge disciplina  l'ordinamento contabile  regionale
toscano nel  rispetto dei  principi fondamentali e delle norme di
coordinamento poste  dalla legge  19 maggio  1976, n. 335 e sulla
base dello Statuto regionale.

Agli effetti  della presente  legge, la  legge 19 maggio 1976, n.
335 sarà indicata come "legge statale ".

ARTICOLO 2
(Coordinamento con la contabilità statale e degli enti locali)

La Regione  Toscana  si  riserva  di  svolgere  ulteriormente  la
presente  normativa,   anche  agli   effetti  del   coordinamento
funzionale del  proprio ordinamento  contabile con  l'adeguamento
della disciplina  della contabilità  statale e degli enti locali
ai principi del bilancio pluriennale e del bilancio di competenza
e di cassa.

Nell'utilizzazione del proprio sistema informativo, la Regione si
avvale di  registrazioni effettuate  anche  tramite  tecniche  di
elaborazione   elettronica   delle   informazioni,   secondo   le
attribuzioni  previste   dall'art.  6  della  legge  regionale  6
settembre 1973,  n. 55  e con  procedure approvate  dalla  Giunta
regionale,  sia   agli  effetti   della  elaborazione  che  della
predisposizione dei  documenti contabili  di  cui  alla  presente
legge.

ARTICOLO 3
(Regione Toscana e cooperazione Stato - Regioni)

Ai sensi  dell'art. 34  della legge statale, la Regione Toscana e
gli organi  statali e  delle altre regioni sono tenuti a fornirsi
ogni notizia  utile allo svolgimento delle proprie funzioni nella
materia di  cui alla presente legge, in termini di reciprocità e
su  richiesta;   ad  utilizzare   in  comune   i  propri  sistemi
informativi,  previo   accordo  sulle   relative  modalità;   ad
effettuare ogni  altra  forma  di  collaborazione  nel  reciproco
interesse e in quello generale.

La Regione  Toscana svolge  ogni utile  intesa diretta  a rendere
effettivi  tali   principi,  agli   effetti  in   particolare  di
raggiungere accordi sulla utilizzazione dei sistemi informativi.

TITOLO II
PROGRAMMAZIONE REGIONALE

ARTICOLO 4
(Programma regionale di sviluppo)

La Regione adotta, con riferimento agli atti della programmazione
nazionale, il  programma regionale  di sviluppo di cui agli artt.
48  e   seguenti  dello  Statuto,  che  determina,  tra  l'altro,
obiettivi, priorità  e tempi delle scelte e degli interventi per
lo sviluppo  regionale e,  sulla base dei contenuti del medesimo,
elabora in particolare il bilancio pluriennale.

L'adozione e gli eventuali adattamenti del programma regionale di
sviluppo avvengono  ai sensi  dell'art. 50  dello Statuto  e  del
Regolamento interno del Consiglio.

ARTICOLO 5
(Piani, programmi e progetti regionali)

La Regione, in rispondenza agli obiettivi del programma regionale
di  sviluppo   ed  in  attuazione  dello  stesso,  adotta  piani,
programmi, e  progetti  per  obiettivi  determinati,  anche  agli
effetti delle  esigenze di  efficenza e  chiarezza  del  bilancio
regionale, ed  in particolare  della definizione  del sistema  di
classificazione  della   spesa  e   della  determinazione   della
competenza d' esercizio.

Gli  strumenti  di  cui  al  comma  precedente  sono  adottati  e
modificati nei modi di cui al II comma dell'articolo precedente.

ARTICOLO 6
(Ulteriori programmi di sviluppo)

La Regione,  sempre in  attuazione  del  programma  regionale  di
sviluppo,  impiega   gli  strumenti   di  programmazione  di  cui
all'articolo precedente,  oltre che  per il  migliore adempimento
delle proprie  funzioni normali,  al fine di realizzare ulteriori
programmi di  sviluppo in rispondenza alle esigenze della realtà
economico -  sociale regionale, agli effetti in particolare della
disciplina finanziaria e contabile di cui ai titoli seguenti.

Salvo quanto  previsto nel programma regionale di cui all'art. 4,
la  realizzazione  di  ulteriori  programmi  di  sviluppo,  ferma
rimanendo  la   disciplina  di   cui  all'articolo  seguente,  è
perseguita di  norma attraverso lo strumento del programma di cui
all'art. 5.

ARTICOLO 7
(Progetti speciali)

La Regione,  in attuazione  del programma  regionale di sviluppo,
adotta, in  particolare, progetti  ai sensi  dell'art. 5, diretti
alla valorizzazione di particolari aree del territorio regionale,
aggregando, ove  occorra, interventi  ricompresi  anche  in  più
programmi o  più piani,  o in  più obiettivi  generali ai sensi
dell'art. 4.

ARTICOLO 8
(Strumenti di programmazione comprensoriale)

La programmazione comprensoriale si attua, mediante gli strumenti
indicati agli  artt. 5  e seguenti,  in quanto  applicabili,  nel
quadro degli  atti di  programmazione della  Regione, secondo  la
disciplina della legge regionale sui comprensori.

ARTICOLO 9
(Leggi regionali e strumenti di programmazione)

In  attesa   della  disciplina   organica  della   programmazione
regionale in  attuazione del  Titolo IV  dello Statuto,  le leggi
regionali di  delega  delle  funzioni  amministrative  agli  enti
locali si adeguano ai principi del presente Titolo.

TITOLO III
ANNO FINANZIARIO  ED ESERCIZIO FINANZIARIO. COMPETENZA E CASSA DI
ESERCIZIO. ATTI RELATIVI

ARTICOLO 10
(Anno finanziario)

Agli effetti  della presente  legge, gli  atti di  gestione delle
entrate e  delle spese,  diretti a  consentire l'esercizio  delle
funzioni regionali,  nonchè  i  beni,  i  fatti  ed  i  rapporti
costituenti il patrimonio regionale, sono considerati nell'ambito
dell'anno finanziario;  e, ad  effetti specifici  della  presente
legge,  sono   presi  in  considerazione  anche  anni  finanziari
diversi.

L'anno finanziario coincide con l'anno solare.

ARTICOLO 11
(Esercizio finanziario)

L'esercizio finanziario  comprende gli  atti  di  gestione  delle
entrate e  delle spese  regionali relativi ad un determinato anno
finanziario.

A  specifici   effetti  della   presente  legge,  sono  presi  in
considerazione   anche    esercizi   finanziari   antecedenti   e
susseguenti quello di riferimento.

Si intende  per esercizio  finanziario di  riferimento quello  in
ordine al  quale dispone, rispettivamente, la legge di bilancio e
quella di rendiconto.

ARTICOLO 12
(Competenza e cassa d' esercizio)

L'esercizio  finanziario  consta,  rispettivamente,  di  atti  di
accertamento e  di riscossione  e versamento  delle entrate, e di
atti di impegno e di pagamento delle spese.

Il complesso  degli atti  di  accertamento  delle  entrate  e  di
impegno delle  spese  di  un  determinato  esercizio  finanziario
costituisce la relativa competenza d' esercizio.

Il complesso degli atti di riscossione e versamento delle entrate
e  di   pagamento  delle   spese  di   un  determinato  esercizio
finanziario costituisce la relativa cassa d' esercizio.

ARTICOLO 13
(Atti di accertamento delle entrate)

Formano oggetto degli atti di accertamento delle entrate le somme
dovute alla  Regione, in  base alla legge, a contratto o ad altro
titolo, da  parte di  debitori determinati  o  determinabili,  in
ordine alle relative obbligazioni o alle quote delle obbligazioni
pluriennali, che,  secondo la  disciplina di legge delle fonti di
entrata regionale  o in  base al contratto o al titolo, vengono a
scadenza nel corso dell'esercizio.

ARTICOLO 14
(Atti  di   impegno  delle   spese.  Obbligazioni   a   carattere
pluriennale)

Formano oggetto degli atti di impegno delle spese le somme dovute
dalla Regione, in base alla legge, a contratto o ad altro titolo,
a  creditori   determinati  o   determinabili,  in   ordine  alle
obbligazioni che,  secondo la  disciplina di legge delle fonti di
esse, vengono a scadenza entro il termine dell'esercizio.

Nel caso  di obbligazioni  a carattere pluriennale, assunte dalla
Regione secondo  la disciplina  del Paragrafo  I  del  Titolo  X,
formano oggetto  degli atti  di impegno della spesa le sole quote
di  tali   obbligazioni  che   vengono  a   scadenza  nel   corso
dell'esercizio medesimo.

ARTICOLO 15
(Atti di  riscossione e  versamento delle  entrate e di pagamento
delle spese)

Formano oggetto  degli atti  di riscossione  e  versamento  delle
entrate le  somme dovute  alla  Regione,  da  parte  di  debitori
determinati, in  ordine alle  relative obbligazioni,  o quote  di
esse, adempiute entro il termine dell'esercizio.

Formano oggetto  degli atti  di pagamento  delle spese  le  somme
dovute dalla  Regione, a  creditori determinati,  in ordine  alle
relative obbligazioni,  o  quote  di  esse,  adempiute  entro  il
termine dell'esercizio.

Gli atti  di gestione delle entrate e delle spese, ai sensi degli
artt.  13,  14  e  dei  comma  precedenti,  rilevano  ad  effetti
specifici diversi,  sia della  disciplina della legge di bilancio
di cui  al Titolo VI, che di quella della gestione di esso di cui
al Titolo VII, nonchè della legge di rendiconto di cui al Titolo
VIII.

ARTICOLO 16
(Protrazione della cassa d' esercizio)

La cassa  d' esercizio,  ai sensi dell'art. 12, III comma, per le
riscossioni e i versamenti delle entrate e per il pagamento delle
spese,  rispettivamente,   accertate  o  impegnate  entro  il  31
dicembre, è  protratta, ai  soli fini  gestionali, al 31 gennaio
successivo.

TITOLO IV
LEGGI REGIONALI DI SPESA

ARTICOLO 17
(Funzione autorizzativa)

Le leggi  regionali che  comportano spese  a carico della Regione
autorizzano  la  iscrizione  delle  relative  somme  nei  bilanci
regionali secondo la disciplina degli articoli seguenti.

Le  conseguenze   di  tale   disciplina  in   ordine   all'azione
amministrativa e  di diritto  privato della Regione sono regolare
al Titolo X.

ARTICOLO 18
(Leggi pluriennali di spesa)

La Regione  distingue le  leggi che  comportano a  carico di essa
spese a  carattere pluriennale,  a seconda  che la pluriennalità
della  spesa   sia  determinata,  ovvero  prevedano  attività  o
interventi,   rispettivamente,   a   carattere   continuativo   o
ricorrente.

Le leggi  pluriennali di spesa della Regione, agli effetti di cui
all'articolo precedente,  contengono gli  elementi indicati  agli
articoli seguenti,  in rispondenza  della rispettiva categoria di
appartenenza.

ARTICOLO 19
(Leggi di spesa a pluriennalità determinata)

Le leggi regionali di spesa a pluriennalità determinata indicano
l'ammontare complessivo  della  spesa  nella  pluriennalità  che
l'attività o gli interventi da esse previsti comportano, nonchè
la quota eventualmente a carico del bilancio in corso o di quello
già presentato  al  Consiglio,  e  fanno  espresso  rinvio  alle
successive leggi di bilancio per la determinazione delle quote di
spesa destinate  a gravare  su ciascuno dei relativi esercizi, ai
sensi e  per gli  effetti di cui agli artt. 39 e 40, e secondo la
disciplina degli artt. 56, 57 e 58, 78 e 79.

ARTICOLO 20
(Leggi di spesa continuativo - ricorrente)

Le  leggi   regionali  che   prevedono  attività  o  interventi,
rispettivamente,   a   carattere   continuativo   o   ricorrente,
determinano, in  ordine alla  loro  disciplina  sostanziale,  gli
obiettivi da  raggiungere e  le procedure  da  seguire,  e  fanno
espresso rinvio  alle leggi  di bilancio  per  la  determinazione
dell'entità delle  relative spese, ai sensi, e per gli effetti e
secondo la disciplina di cui all'articolo precedente.

Le leggi  di spesa  di cui  all'articolo precedente mantengono la
funzione autorizzativa  di cui  all'art. 17  fino all'esaurimento
del periodo  complessivo considerato, e salvo modifica; quelle di
cui al presente articolo, fino alla loro modificazione.

ARTICOLO 21
(Determinazione della  quota di  spesa a  carico del  bilancio in
corso o di quello già presentato al Consiglio)

La indicazione  della quota  di spesa  a carico  del bilancio  in
corso, o  di  quello  già  presentato  al  Consiglio,  ai  sensi
dell'art. 19,  comporta  la  determinazione  della  quota  stessa
secondo la disciplina degli artt. 78 e 79.

Tale determinazione  costituisce, nel primo caso, variazione alla
legge di  bilancio, e,  nel  secondo,  elemento  integrativo  del
bilancio in corso di approvazione.

E' fatto  salvo, comunque,  che  alla  determinazione  stessa  si
provveda in sede di legge di bilancio.

Ove anche le leggi di cui all'art. 20 provvedano alla indicazione
della quota  di spesa a carico del bilancio in corso, o di quello
già presentato al Consiglio, si applicano le disposizioni di cui
ai comma precedenti.

ARTICOLO 22
(Indicazione annuale della spesa)

Le leggi  pluriennali di  spesa possono  provvedere altresì alla
indicazione annuale  della spesa,  allorquando  la  natura  degli
interventi o  dei servizi,  che esse disciplinano, è tale che la
continuità e  regolarità delle  erogazioni della relativa spesa
nel tempo  assumono un  interesse preminente,  che giustifica  la
deroga alla disciplina degli artt. 19 e 20.

ARTICOLO 23
(Determinazione delle spese annuali)

La  indicazione   annuale  della   spesa,  di   cui  all'articolo
precedente, comporta  la iscrizione  di essa nei bilanci relativi
agli esercizi  cui la  spesa si  riferisce, nei  limiti in cui la
stessa è indicata.

Fermo quanto previsto dall'art. 21, tale indicazione avviene, per
l'esercizio immediatamente  successivo a  quello in  corso e, ove
possibile,  per  i  rimanenti  esercizi,  secondo  i  criteri  di
determinazione di cui all'art. 78.

E' fatto  salvo che  alla determinazione  in via definitiva della
spesa stessa,  agli  effetti  di  cui  al  comma  precedente,  si
provvede in sede di legge di bilancio.

ARTICOLO 24
(Leggi annuali di spesa)

Le leggi  regionali, che  prevedono spese  a carico  di  un  solo
esercizio, provvedono  alla determinazione della spesa ai sensi e
per gli  effetti di  cui all'art.  21, se  la spesa  stessa è  a
carico del  bilancio in  corso o  di quello  già  presentato  al
Consiglio.

Se  la   spesa  riguarda  un  esercizio  futuro,  si  applica  la
disciplina dell'articolo precedente.

ARTICOLO 25
(Adeguamento della legislazione regionale vigente)

La regione  adegua le  leggi regionali  di  spesa  in  vigore  ai
principi del presente Titolo.

TITOLO V
AUTONOMIA DI SPESA DELLA REGIONE

ARTICOLO 26
(Spese per  l'adempimento delle  funzioni  normali  e  spese  per
ulteriori programmi di sviluppo)

In rispondenza  al disposto  dell'art. 9,  I  comma  della  legge
statale, ed  in attesa  della riforma  della finanza regionale in
attuazione dell'art.  119 della Costituzione, la Regione Toscana,
agli effetti  della destinazione  delle entrate regionali, assume
le spese  necessarie per  l'adempimento delle funzioni normali di
cui all'art. 119, II comma della Costituzione, distinte da quelle
per ulteriori programmi di sviluppo.

Nei termini  di cui  al comma  precedente, al finanziamento delle
spese per ulteriori programmi di

sviluppo  sono   destinati  anche   i  contributi   speciali  per
provvedere a  scopi determinati,  di cui  all'art. 119, III comma
della Costituzione,  secondo la  disciplina  dell'art.  12  della
legge 16 maggio 1970, n. 281.

La destinazione  delle entrate  regionali è  disciplinata  dagli
articoli seguenti,  sulla  base  del  riparto  di  cui  ai  comma
precedenti, con  riferimento al combinato disposto degli artt. 4,
9, 10, 21 e 22 della legge statale e 10 della legge n. 281/ 1970.

ARTICOLO 27
(Finanziamento  delle  spese  per  l'adempimento  delle  funzioni
normali)

La  Regione   provvede   al   finanziamento   delle   spese   per
l'adempimento delle funzioni normali con le entrate derivanti da:

1) tributi  propri e  quote di  tributi erariali,  devolute  alla
   Regione direttamente,  o a  titolo di  ripartizione del  fondo
   comune di cui all'art. 8 della legge n. 281/ 1970;
2) rendite  patrimoniali, utili  di  enti  o  aziende  regionali,
   alienazione di  beni patrimoniali, trasferimenti di capitali e
   rimborso di crediti;
3) assegnazioni statali effettuate in base all'art. 9 della legge
   n. 281/ 1970 - comprensive di quelle previste da leggi statali
   di contenuto  particolare, per  le  quali  è  contemplata  la
   confluenza nel  fondo del citato art. 9, ai sensi dell'art. 2,
   lett. c)  della legge  10 maggio  1976, n. 356 - che non siano
   destinate al  finanziamento delle  spese di  cui  all'articolo
   seguente;
4) assegnazioni  statali   previste    da    leggi  di  contenuto
   particolare, ai sensi degli artt. 30 e 32;
5) assegnazioni statali in corrispondenza di deleghe di funzioni,
   ai sensi degli artt. 31 e 32;
6) eventuale saldo finanziario attivo, ai sensi dell'art. 33.

ARTICOLO 28
(Finanziamento delle spese per ulteriori programmi di sviluppo)

La Regione  provvede al  finanziamento delle  spese per ulteriori
programmi di sviluppo con le entrate derivanti da:

1) tributi  propri, quote  di  tributi    erariali    ed  entrate
   patrimoniali  regionali,   di  cui   ai  punti  1),  2)  e  3)
   dell'articolo precedente,  per le  somme eccedenti il relativo
   impiego agli effetti di cui all'articolo 27;
2) assegnazioni statali effettuate in base all'art. 9 della legge
   n. 281/ 1970 - comprensive di quelle previste da leggi statali
   di contenuto  particolare, per  le  quali  è  contemplata  la
   confluenza nel  fondo del citato art. 9, ai sensi dell'art. 2,
   lett. c) della legge n. 356/ 1976 - destinate al finanziamento
   delle spese di cui al presente articolo;
3) assegnazioni   statali    previste  da    leggi  di  contenuto
   particolare, od  in corrispondenza  di deleghe di funzioni, ai
   sensi degli artt. 30, 31 e 32;
4) contributi  speciali per  provvedere a  scopi determinati,  ai
   sensi dell'art. 12 della legge n. 281/ 1970;
5) eventuale saldo finanziario attivo, ai sensi dell'art. 33;
6) ricorso al credito, ai sensi degli artt. 36 e 37.

ARTICOLO 29
(Entrate patrimoniali regionali)

Fermo quanto previsto dagli artt. 27, punto 2) e 28 punto 1), ove
le leggi  regionali contenenti  norme sul  patrimonio regionale e
sugli  enti   o  aziende   regionali  indichino  la  destinazione
specifica delle  corrispondenti entrate patrimoniali, la legge di
bilancio, o le leggi di variazione del medesimo, possono comunque
modificare tale destinazione.

Le entrate  derivanti da alienazione di beni patrimoniali possono
essere  destinate   unicamente  al   finanziamento  di  spese  di
investimento.

ARTICOLO 30
(Assegnazioni statali previste da leggi di contenuto particolare)

Le entrate derivanti da assegnazioni statali previste da leggi di
contenuto  particolare,  per  le  quali  non  è  contemplata  la
confluenza nel  fondo dell'art.  9 della legge 281/ 1970 ai sensi
dell'art. 2, lett. c) della legge n. 356/ 1976, sono destinate al
finanziamento  delle   spese  per  l'adempimento  delle  funzioni
normali, o di quelle per ulteriori programmi di sviluppo, secondo
le finalità delle leggi medesime.

ARTICOLO 31
(Assegnazioni statali in corrispondenza di deleghe di funzioni)

Le entrate  da assegnazioni  statali in corrispondenza di deleghe
di funzioni  amministrative a norma dell'art. 118, II comma della
Costituzione -  se non  confluite nel fondo comune ai sensi della
legge 281/ 1970 e della legge n. 382/ 1975, integrata dalla legge
27-11-1976, n.  894 - sono destinate al finanziamento delle spese
per  l'adempimento  delle  funzioni  normali,  o  di  quelle  per
ulteriori programmi di sviluppo, in corrispondenza alle finalità
della delega stessa.

ARTICOLO 32
(Finanziamenti regionali aggiuntivi)

La Regione  ha facoltà  di stanziare  ed erogare somme eccedenti
quelle assegnate  dallo Stato  in base  all'art. 9 della legge n.
281/  1970,   o  con   leggi  di   contenuto  particolare,  o  in
corrispondenza di  deleghe di  funzioni, ferme,  in  quest'ultimo
caso, le  disposizioni delle  leggi statali  che disciplinano  le
relative funzioni,  secondo quanto  previsto alla  Sezione II del
Titolo VII, Capo III.

ARTICOLO 33
(Destinazione del saldo finanziario attivo)

L'eventuale saldo  finanziario attivo,  di  cui  alla  disciplina
dell'art. 66,  è destinato  al  finanziamento  delle  spese  per
l'adempimento delle  funzioni normali,  o di quelle per ulteriori
programmi di  sviluppo, con  il limite del riferimento alle spese
relative all'esercizio  finanziario in ordine al quale dispone il
bilancio annuale che lo riporta.

Al  finanziamento  delle  spese  per  l'adempimento  di  funzioni
normali è destinata la quota di saldo attivo non derivante dalle
entrate di cui all'art. 28.

In ogni caso, la quota di saldo attivo, determinata dalla mancata
assunzione di  impegni per  spese  di  investimento  relative  ad
ulteriori programmi  di sviluppo rispetto all'ammontare dei mutui
e prestiti  contratti, è  destinata al finanziamento di spese di
investimento per ulteriori programmi di sviluppo.

Della quota  di cui  al comma  precedente è  tenuto conto  nella
determinazione dell'ammontare dei mutui e prestiti da autorizzare
nell'esercizio nel  quale  si  applica  il  saldo,  agli  effetti
dell'art. 92, I comma.

ARTICOLO 34
(Contributi ex art. 12 legge n. 281/ 1970)

I contributi speciali di cui all'art. 12 della legge n. 281/ 1970
sono destinati  al finanziamento  dei progetti  speciali  di  cui
all'art. 7.

E' fatta  salva ogni  altra  destinazione  indicata  dalla  legge
statale.

Ai detti contributi si applica quanto previsto dall'art. 32.

ARTICOLO 35
(Anticipazione di cassa)

La Regione può contrarre anticipazioni, unicamente allo scopo di
fronteggiare temporanee  deficienze di  cassa, per un importo non
eccedente  l'ammontare   bimestrale  delle   entrate   tributarie
spettanti alla  Regione, iscritte  in bilancio,  nel Titolo  I, a
norma dell'art. 59.

Le anticipazioni  stesse debbono  essere  estinte  nell'esercizio
finanziario nel quale sono contratte.

Alla  contrazione   delle  anticipazioni  di  cassa,  secondo  la
disciplina dei  comma precedenti,  provvede la  Giunta regionale,
che ne determina eventuali condizioni e modalità.

ARTICOLO 36
(Mutui e prestiti)

Agli  effetti   della  previsione  e  della  autorizzazione  alla
relativa contrazione,  in sede di legge di bilancio o di leggi di
variazione del  medesimo, i  mutui ed i prestiti sono soggetti al
regime di cui al presente articolo.

a) Autorizzazione
   I mutui e i prestiti possono essere autorizzati esclusivamente
   per  provvedere   a  spese   di  investimento,   salvo  quanto
   ulteriormente previsto  dall'art. 10,  I comma  della legge n.
   281/ 1970.
   L'ammontare complessivo  delle annualità di ammortamento, per
   capitali ed interessi, dei mutui e
   prestiti in  estinzione, non  può superare  il 20  per  cento
   dell'ammontare  complessivo  delle  entrate  tributarie  della
   Regione, iscritte  in bilancio  nel Titolo I a norma dell'art.
   59.
   In  ogni   caso  gli  oneri  futuri  di  ammortamento  trovano
   copertura nell'ambito del bilancio pluriennale della Regione.
   Non può  essere autorizzata  la contrazione  di nuovi mutui e
   prestiti se  non è stato approvato dal Consiglio regionale il
   rendiconto relativo  all'esercizio anteriore  di  due  anni  a
   quello cui si riferiscono i nuovi mutui e prestiti.

b) Contrazione
   Alla contrazione  dei mutui  e  prestiti  provvede  la  Giunta
   regionale, che ne determina le condizioni e le modalità sulla
   base della legge di autorizzazione, ai sensi dell'art. 92.
   L'autorizzazione alla  contrazione dei  mutui e prestiti cessa
   di avere  vigore col termine dell'esercizio cui il bilancio si
   riferisce.
   Le somme  iscritte nello  stato di previsione dell'entrata, in
   relazione a  mutui e  prestiti autorizzati  ma  non  stipulati
   entro il  termine dell'esercizio, costituiscono minori entrate
   rispetto alle previsioni.

c) Riscossione
   Le entrate  da mutui  e prestiti  stipulati entro  il  termine
   dell'esercizio,  se  non  riscosse,  vengono  iscritte  tra  i
   residui attivi.

ARTICOLO 37
(Obbligazioni)

Quale strumento di finanza straordinaria, in relazione a progetti
speciali  di  particolare  impegno  economico,  la  Regione  può
emettere obbligazioni  con l'osservanza  delle norme  in  materia
fissate dallo Stato.

La  legge  regionale  che  prevede  l'emissione  di  obbligazioni
specifica l'incidenza  dell'operazione sugli  esercizi finanziari
futuri, nonchè  i mezzi  necessari per  la copertura degli oneri
relativi, modificando in tal senso la legge di bilancio.

Al riguardo può provvedere la stessa legge di bilancio.

Le operazioni  relative sono  deliberate dalla  Giunta regionale,
che ne  determina le  condizioni e  le modalità sulla base della
disciplina di cui ai comma precedenti, previo conforme parere del
Comitato interministeriale  per il credito e per il risparmio, ai
sensi delle leggi vigenti.

TITOLO VI
LEGGE DI BILANCIO

Capo I
BILANCIO REGIONALE

ARTICOLO 38
(Legge di bilancio e gestione finanziaria)

La legge  di  bilancio,  salvo  l'ulteriore  contenuto  normativo
secondo  la   disciplina  del  Capo  IV,  interviene  sugli  atti
finanziari di  cui all'art.  10, con  un sistema  previsionale di
entrate e  di spese  regionali, che  si articola  in un  bilancio
pluriennale e  in un  bilancio annuale,  e  si  completa  con  le
relazioni previste dall'art. 53, I comma dello Statuto.

Il numero  di anni  finanziari che il bilancio pluriennale prende
in considerazione,  ai sensi  dell'art. 10,  è determinato dalla
legge di  bilancio medesima,  secondo la  disciplina del Capo II,
Sezione I del presente Titolo.

ARTICOLO 39
(Funzione del bilancio pluriennale)

Il bilancio  pluriennale rappresenta  il quadro delle risorse che
la Regione  prevede di  acquisire  e  di  impiegare  nel  periodo
considerato, secondo la disciplina del Capo II, al fine di:

a) tradurre  in termini contabili le proiezioni finanziarie delle
   scelte del  programma regionale di sviluppo e degli altri atti
   di programmazione, di cui al Titolo II;
b) costituire  in ogni caso sede per il riscontro della copertura
   finanziaria delle  spese che  le leggi  regionali comportano a
   carico di esercizi futuri, agli effetti del Titolo IV;
c) indicare in particolare, ove occorra, l'entità delle stesse.

Esso non  ha effetti autorizzativi sugli atti finanziari relativi
ad alcuno  degli esercizi  corrispondenti agli  anni in ordine ai
quali indica le proprie previsioni.

ARTICOLO 40
(Funzione del bilancio annuale)

Il bilancio  annuale rappresenta nel proprio periodo di durata il
quadro indicato  all'articolo precedente,  secondo la  disciplina
del Capo III, al fine di:

a) autorizzare  la gestione    degli    atti  di  spesa  relativi
   all'esercizio finanziario  di riferimento,  di cui  al  Titolo
   VII;
b) determinare,  a tali  effetti, ed in riferimento al Titolo IV,
   la competenza  e la  cassa d' esercizio, disciplinando anche i
   fenomeni residuali delle gestioni precedenti;
c) costituite altresì sede per la specificazione della copertura
   finanziaria delle spese a carico dell'esercizio medesimo.

Esso provvede  al riguardo  in correlazione  alle previsioni  del
bilancio pluriennale.

ARTICOLO 41
(Annualità del bilancio)

La legge  di bilancio  interviene con  il sistema previsionale di
entrate e  di spese  di  cui  agli  articoli  precedenti  e  alla
normativa dei  Capi seguenti,  ogni anno, ai sensi del Capo V. Il
principio  di  annualità  del  bilancio  comporta  quello  della
scorrevolezza del bilancio pluriennale di cui all'art. 49.

ARTICOLO 42
(Legalità del bilancio e vincoli di destinazione delle spese)

La legge  di bilancio  assume le  spese in  quanto autorizzate ai
sensi  della   disciplina  del  Titolo  IV,  ferme  rimanendo  le
disposizioni della  Sezione II  del  Capo  II,  per  il  bilancio
pluriennale, e  della Sezione  IV del  Capo III,  per il bilancio
annuale, e salvo quanto discende, ai detti effetti autorizzativi,
dalle altre fonti dell'ordinamento giuridico.

Parimenti assume  le entrate  in quanto  autorizzate  con  legge,
ferma la  citata disciplina  del Capo II, Sezione II del presente
Titolo.

Le entrate  regionali confluiscono  nel bilancio  regionale senza
vincolo a  specifiche  destinazioni,  nei  limiti  e  secondo  la
disciplina del Titolo V.

ARTICOLO 43
(Universalità ed  integralità del  bilancio. Gestioni  extra  -
bilancio)

Nel bilancio  regionale sono iscritte tutte le entrate e tutte le
spese regionali.

Le entrate  e  le  spese  regionali  sono  iscritte  in  bilancio
integralmente, al  lordo delle  spese di  riscossione e  di altre
eventuali spese  ad esse  connesse, e  senza essere ridotte delle
entrate correlative.

Sono vietate  le gestioni  di fondi  al  di  fuori  del  bilancio
regionale.

ARTICOLO 44
(Equilibrio del bilancio)

Nel bilancio  regionale, il  totale delle spese non può superare
il totale  delle entrate,  ferme le  ulteriori specificazioni  di
tale principio,  rispettivamente, per  il bilancio  pluriennale e
per quello annuale.

ARTICOLO 45
(Relazioni ex art. 53, I comma dello Statuto)

Ai sensi  dell'art. 53,  I  comma  dello  Statuto,  la  legge  di
bilancio si completa con:

a) una  relazione sulla  situazione  economica  e  sociale  della
   Regione;
b) una  relazione  sullo  stato  di  attuazione    del  programma
   regionale di  sviluppo,  dei  piani  settoriali,  dei  singoli
   progetti ed  opere della  Regione stessa,  in riferimento agli
   obiettivi e alle previsioni pluriennali di spesa.

ARTICOLO 46
(Composizione della legge di bilancio)

La legge  di bilancio, salvo quanto previsto al Capo IV in ordine
al suo contenuto normativo, consta:

A) del bilancio pluriennale, ai sensi dell'art. 61, II comma;
B) del bilancio annuale, ai sensi dell'art. 76.

La Giunta  regionale presenta al Consiglio, unitamente alla legge
di bilancio,  una relazione  generale  che  ha  in  appendice  le
relazioni di  cui all'articolo  precedente, ai  sensi e  per  gli
effetti di cui al Capo V.

Capo II
BILANCIO PLURIENNALE

Sezione I
DURATA

ARTICOLO 47
(Previsioni di spesa)

La durata,  in anni finanziari, delle singole previsioni di spesa
del bilancio  pluriennale è  determinata  in  corrispondenza  ai
tempi delle relative scelte del programma regionale di sviluppo.

Tali previsioni  non possono avere, comunque, durata superiore al
quinquennio ed inferiore al triennio.

ARTICOLO 48
(Periodo complessivo e previsioni di entrata)

Il bilancio  pluriennale assume, come suo periodo complessivo, la
durata  della   previsione  di   spesa  più   estesa  ai   sensi
dell'articolo  precedente,   fermo   il   limite   indicato   del
quinquennio.

La durata  delle previsioni  d' entrata  è rapportata al periodo
complessivo così  determinato, con  riferimento ai termini delle
previsioni di spesa stesse.

ARTICOLO 49
(Forme di scorrevolezza)

Il periodo  complessivo e la durata delle previsioni di entrata e
di  spesa   del  bilancio  pluriennale,  determinati  secondo  la
disciplina degli articoli precedenti, scorrono di anno in anno ai
sensi dell'art.  41, sempre  in rispondenza ai tempi delle scelte
del programma regionale di sviluppo.

Ove tali  tempi lo  consentano, i dati di cui al comma precedente
possono scorrere  annualmente, in  rispondenza  ai  detti  tempi,
all'interno del  periodo complessivo massimo considerato. Esso si
rinnova, alla  scadenza, secondo  la  disciplina  della  presente
Sezione.

In tal  caso, il  bilancio pluriennale,  relativo agli ultimi due
anni finanziari della serie, estende le proprie previsioni ai due
immediatamente successivi della nuova serie.

Sezione II
DETERMINAZIONE DELLE PREVISIONI

ARTICOLO 50
(Determinazione)

Le previsioni di entrata e di spesa del bilancio pluriennale, per
la durata prevista dalla Sezione precedente, si determinano, onde
consentire la  loro iscrizione nel bilancio medesimo, sulla base,
con i  criteri ed  agli effetti  di  cui  alla  disciplina  degli
articoli seguenti.

Paragrafo 1
FONDAMENTO

ARTICOLO 51
(Determinazione e principio di legalità)

La determinazione delle previsioni di cui all'articolo precedente
avviene sulla base della legislazione statale e regionale già in
vigore, tenuto  conto  altresì  dei  previsti  nuovi  interventi
legislativi.

ARTICOLO 52
(Previsti nuovi interventi legislativi statali)

Salva l'eventuale  disciplina statale  della materia, si assumono
come previsti  nuovi interventi  legislativi statali agli effetti
dell'articolo  precedente,   con  particolare   riferimento  alle
previsioni di entrata, i provvedimenti legislativi previsti negli
atti di programmazione nazionale e negli atti ufficiali afferenti
i rapporti fra Stato e Regioni, nonchè quelli in ordine ai quali
sia stata  esercitata l'iniziativa  ai sensi  dell'art. 71  della
Costituzione.

ARTICOLO 53
(Previsti nuovi interventi legislativi regionali)

Si considerano  previsti nuovi  interventi legislativi  regionali
agli effetti  dell'art.  51,  con  particolare  riferimento  alle
previsioni di  spesa, quelli  di cui  ai programmi  di  attività
della  Giunta  regionale,  i  provvedimenti  legislativi  la  cui
previsione si  rinviene nel  programma regionale  di  sviluppo  e
negli altri  atti di  programmazione, e  nel  documento  politico
programmatico sulla  cui base  avviene la elezione della Giunta e
del suo Presidente ai sensi dell'art. 37 dello Statuto, nonchè i
provvedimenti  legislativi  per  i  quali  sia  stata  esercitata
l'iniziativa ai sensi dell'art. 23 dello Statuto.

Paragrafo 2
CRITERI ED EFFETTI

ARTICOLO 54
(Determinazione dell'entrata. Ricerche e studi regionali)

Fermo quanto  discende dagli  artt. 52  e 53,  ed in attesa della
istituzione del bilancio pluriennale statale, la Regione Toscana,
avvalendosi  in   particolare  dell'Istituto   regionale  per  la
programmazione economica  toscana( IRPET), e sulla base di quanto
previsto dall'art.  3 della  presente  legge,  effettua  studi  e
ricerche dirette  a rappresentare  le proiezioni  pluriennali  di
entrata della  legislazione, statale  e regionale,  relativa alla
acquisizione delle  entrate  stesse  alla  Regione,  al  fine  di
consentire un  fondamento razionale e verificato ai dati relativi
da iscrivere nel bilancio pluriennale regionale.

ARTICOLO 55
(Determinazione e previsti nuovi interventi legislativi di spesa)

Le previsioni  di spesa  del bilancio  pluriennale,  che  trovano
fondamento nei  previsti nuovi  interventi legislativi  ai  sensi
degli artt.  52 e  53, sono determinate nella loro entità, sulla
base:

a) delle indicazioni del programma regionale di sviluppo, e degli
   atti  di   programmazione  attuativi   di  esso,   secondo  la
   disciplina del Titolo II;
b) della legislazione in vigore.

ARTICOLO 56
(Determinazione e leggi pluriennali di spesa)

Le previsioni  di spesa  del bilancio  pluriennale,  che  trovano
fondamento nelle  leggi pluriennali  di spesa  ai sensi dell'art.
18, sono determinate nella loro entità:

a) sulla  base degli  elementi sostanziali  che  esse  contengono
   secondo la  disciplina  dell'art.  20,  e  salvo  il  disposto
   dell'art. 21,  IV comma,  se  si  tratta  di  leggi  di  spesa
   continuativo - ricorrente;
b) sulla  base, oltre  che degli  elementi sostanziali, di quelli
   finanziari che  esse contengono  secondo la  disciplina  degli
   artt. 19 e 21, se si tratta di leggi di spesa a pluriennalità
   determinata;
c) nel  quadro della  legislazione vigente e con riferimento agli
   atti di programmazione di cui al Titolo II.

ARTICOLO 57
(Determinazione e bilancio annuale)

E' fatta  salva in particolare, agli effetti della determinazione
nel bilancio  pluriennale della  quota di spesa relativa all'anno
finanziario  iniziale,   quanto  discende  dalle  previsioni  del
bilancio annuale relativamente alla competenza.

ARTICOLO 58
(Indicazione annuale  della spesa  e copertura finanziaria. Leggi
con indicazione annuale della spesa)

Le  previsioni   di  spesa,  determinate  a  norma  dell'articolo
precedente, costituiscono  la  indicazione,  per  la  durata  del
bilancio pluriennale,  della entità  annuale delle  spese che le
leggi adottate ai sensi degli artt. 19 e 20 comportano.

Tali spese  trovano copertura nel bilancio pluriennale nei limiti
delle indicazioni  di cui  al comma precedente, salvi gli effetti
delle leggi  di bilancio  che dispongono  in ordine agli esercizi
finanziari successivi  a quello  di riferimento  della  legge  di
bilancio che ha assunto le nuove e maggiori spese.

Trovano parimenti  copertura finanziaria nel bilancio pluriennale
le spese già indicate nelle loro annualità delle leggi adottate
ai sensi dell'art. 22, salvo il disposto degli artt. 23 e 24.

Sezione III
STRUTTURA

ARTICOLO 59
(Classificazione e ripartizione delle entrate)

Le somme,  oggetto delle  previsioni di entrata, si iscrivono nel
bilancio pluriennale secondo il sistema di ripartizione in titoli
e categorie.

Le entrate regionali sono ripartite nei seguenti titoli:

TITOLO I - entrate derivanti da tributi propri della Regione, dal
gettito di  tributi erariali  o di  quote di  esso devolute  alla
Regione stessa  a titolo  di ripartizione del fondo comune di cui
all'art. 8 della legge n. 281/ 1970;

TITOLO II - entrate derivanti da contributi ed assegnazioni dello
Stato ed  in  genere  da  trasferimenti  di  fondi  del  bilancio
statale, anche  in rapporto  all'esercizio di  funzioni  delegate
dallo Stato alla Regione;

TITOLO III  - entrate derivanti da rendite patrimoniali, da utili
di enti o aziende regionali;

TITOLO IV  - entrate   derivanti    da    alienazione  di    beni
patrimoniali, da trasferimenti di capitali e rimborso di crediti;

TITOLO  V   -  entrate  derivanti  da  mutui,  prestiti  o  altre
operazioni creditizie.

Nell'ambito di  ciascun titolo,  esse sono  altresì ripartite in
categorie, secondo la loro natura.

ARTICOLO 60
(Classificazione e ripartizione delle spese)

Le somme,  oggetto delle  previsioni di  spesa, si  iscrivono nel
bilancio pluriennale secondo il seguente sistema di ripartizione,
che tiene distinte:

a) le  spese di  funzionamento istituzionale  della  Regione,  da
   quelle relative agli interventi socio - economici;
b) nell'ambito delle spese relative a tali interventi, quelle per
   gli interventi  a  carattere  generale,  dalle  spese  per  il
   perseguimento  degli   obiettivi  generali   determinati   dal
   programma regionale  di sviluppo  ai sensi dell'art. 4; queste
   ultime, distinte  dalle spese relative a progetti speciali che
   aggregano interventi  attinenti a  più obiettivi generali, ai
   sensi dell'art. 7;
c) nell'ambito  delle   spese  per  il  perseguimento  dei  detti
   obiettivi generali,  e per  ciascuno di tali obiettivi, quelle
   relative agli  interventi programmati,  da quelle  relative ad
   eventuali interventi non programmati;
d) nell'ambito  delle spese  per gli  interventi programmati,  le
   spese relative,  rispettivamente, ai  piani, ai  programmi, ai
   progetti ed  ai progetti  speciali, ai  sensi della disciplina
   degli artt. 5 e seguenti;
e) nell'ambito,  ancora,   delle    spese  per  gli    interventi
   programmati, quelle  relative alla  programmazione di  livello
   comprensoriale, ai  sensi  dell'art.  8,  salva  l'indicazione
   delle spese  di eventuali interventi non programmati di questo
   livello;
f) per  ciascuna delle  categorie di  spese di  cui alle  lettere
   precedenti, quelle  per l'adempimento  delle funzioni normali,
   da quelle  per  ulteriori  programmi  di  sviluppo,  ai  sensi
   dell'art. 6,  nella misura  in  cui  concorrono  finanziamenti
   assegnati alla Regione in sede di programmazione nazionale.

ARTICOLO 61
(Quadro  riassuntivo   generale  e   composizione  del   bilancio
pluriennale)

Il bilancio pluriennale contiene un quadro generale:

a) delle entrate, riassunte per titoli;
b) delle spese riassunte per destinazione, con riferimento:
   - al funzionamento istituzionale della Regione;
   - al perseguimento degli obiettivi generali del programma;
   - agli interventi a carattere generale;
   - agli interventi regionali programmati;
   - a quelli medesimi non programmati;
   - al perseguimento degli obiettivi per progetti speciali;
   - agli  interventi programmati,  e non programmati, di livello
     comprensoriale;
   - all'adempimento delle funzioni normali;
   - ad  ulteriori programmi  di sviluppo ai sensi della lett. f)
     dell'articolo precedente.

Esso consta:

1) del quadro generale riassuntivo, di cui al comma precedente;
2) dello  stato di    previsione  dell'entrata,  ai  sensi  della
   presente Sezione;
3) dello stato di previsione della spesa, ai sensi della presente
   Sezione.

Sezione IV
ISCRIZIONE

ARTICOLO 62
(Allocazione delle quote e dati di correlazione)

Le somme, oggetto delle previsioni del bilancio pluriennale, sono
iscritte nel  medesimo, per  ciascuna ripartizione dell'entrata e
della spesa, con riferimento alla durata della previsione stessa,
per  quote   relative,  rispettivamente,   all'anno   finanziario
iniziale, a  quello successivo,  al rimanente  periodo di  durata
delle previsioni stesse, nonchè al totale.

Per ciascuna  delle quote  dell'entrata e  della spesa,  è fatta
menzione, distintamente, delle somme che trovano fondamento nella
legislazione statale  e regionale già in vigore, e di quelle che
trovano fondamento  nei previsti  nuovi  interventi  legislativi,
secondo la disciplina della Sezione II del presente Capo.

E' fatta  altresì menzione,  relativamente alle  quote dell'anno
finanziario iniziale,  dei capitoli degli stati di previsione del
bilancio annuale,  indicati anche  sulla base  di codifiche degli
stessi.

ARTICOLO 63
(Equilibrio ed entrate da mutui)

Nel bilancio  pluriennale, per  ciascuna delle  quote definite ai
sensi dell'articolo  precedente, il  totale delle  spese previste
non può  superare il  totale delle  entrate  previste,  comprese
quelle derivanti da mutui, di cui si prevede l'accensione.

ARTICOLO 64
(Equilibrio e finalità delle spese)

Nel bilancio  pluriennale, per  ciascuna delle  quote definite ai
sensi  dell'art.   62,  il   totale  delle  spese,  previste  per
l'adempimento delle funzioni normali, non può superare il totale
delle entrate, previste secondo la disciplina dell'art. 27.

Parimenti,  il   totale  delle   spese,  previste  per  ulteriori
programmi di sviluppo, non può superare il totale delle entrate,
previste secondo la disciplina dell'art. 28.

Capo III
BILANCIO ANNUALE

Sezione I
NATURA

ARTICOLO 65
(Determinazioni dei  residui, della  competenza e  della cassa d'
esercizio)

Le previsioni  di entrata  e di  spesa del  bilancio annuale sono
formulate in termini di competenza ed in termini di cassa.

A tali effetti, il bilancio indica distintamente:

1) l'ammontare  presunto dei  residui attivi  e passivi, ai sensi
   dell'art. 123,  alla chiusura dell'esercizio precedente quello
   cui il bilancio si riferisce;
2) l'ammontare  delle entrate che si prevede di accertare e delle
   spese di  cui si  autorizza l'impegno  nell'esercizio  cui  il
   bilancio si riferisce;
3) l'ammontare delle entrate che si prevede di riscuotere e delle
   spese di cui si autorizza il pagamento nel medesimo esercizio.

L'ammontare delle  entrate e  delle spese, di cui al punto 3), è
indicato senza  distinzione fra  riscossioni e pagamenti in conto
residui ed in conto competenza.

L'ammontare, rispettivamente,  dei residui,  della  competenza  e
della cassa è indicato per ciascun capitolo dell'entrata e della
spesa, ferma  l'indicazione dello  stesso per ciascuna delle voci
relative ai  sistemi  di  ripartizione  in  cui  si  aggregano  i
capitoli medesimi, a sensi della Sezione seguente.

ARTICOLO 66
(Saldo finanziario e giacenze di cassa)

Tra le  entrate o  le spese,  di cui  al punto  2)  dell'articolo
precedente,  è   iscritto  altresì,   in   apposito   capitolo,
l'eventuale saldo  finanziario, positivo  o negativo, presunto al
termine dell'esercizio precedente quello cui il bilancio medesimo
si riferisce,  ferma in  particolare la  disciplina di  cui  agli
artt. 33, 81, IV e V comma, 135, III comma e 139, III comma.

Tra le  entrate, di  cui al  punto 3),  è iscritto  altresì, in
apposito capitolo,  l'ammontare presunto  della giacenza di cassa
all'inizio dell'esercizio cui il bilancio medesimo si riferisce.

ARTICOLO 67
(Bilancio di competenza e bilancio di cassa)

Il totale  delle entrate  e  delle  spese  di  cui  al  punto  2)
dell'art. 65, comprensivo dell'eventuale saldo finanziario attivo
o  passivo   presunto,  costituisce   il  bilancio   annuale   di
competenza.

Il totale  delle entrate  e delle  spese  di  cui  al  punto  3),
completo dell'eventuale  giacenza di  cassa presunta, costituisce
il bilancio annuale di cassa.

Il bilancio  annuale si completa con il conto dei residui, che è
costituito dal  totale degli  stessi, a norma del citato art. 65,
punto 1).

Sezione II
STRUTTURA

Paragrafo 1
STRUTTURA DEL BILANCIO ANNUALE

ARTICOLO 68
(Classificazione   e    ripartizione   delle    entrate.   Quadro
riassuntivo)

Gli stanziamenti, oggetto delle previsioni di entrata determinate
a norma  della  Sezione  seguente,  sono  iscritti  nel  bilancio
annuale, secondo  il sistema  di ripartizione  in  titoli  ed  in
categorie, ai  sensi dell'art.  59, aggiungendo  il "Titolo  Vi -
Contabilità speciali  ". Nell'ambito di ciascun Titolo essi sono
altresì ripartiti  in categorie,  secondo la  loro natura, ed in
capitoli, secondo il loro oggetto.

Il   capitolo    costituisce   l'unità   fondamentale   per   la
classificazione delle entrate.

Il bilancio  annuale contiene,  per l'entrata, un riassunto delle
categorie per titoli e un riepilogo dei titoli.

ARTICOLO 69
(Classificazione e ripartizione delle spese. Quadro riassuntivo)

Gli stanziamenti, oggetto delle previsioni di spesa determinate a
norma della Sezione seguente, sono iscritti nel bilancio annuale,
secondo il  sistema di  ripartizione che  tiene distinte le spese
stesse ai  sensi dell'art. 60, tenendo altresì distinte le spese
per contabilità  speciali ed  in capitoli, secondo la disciplina
degli articoli seguenti.

Il bilancio  annuale  contiene  un  riassunto  delle  spese,  per
destinazione delle stesse, ai sensi dell'art. 61, I comma.

ARTICOLO 70
(Natura, contenuto e denominazione del capitolo)

Il   capitolo    costituisce   l'unità   fondamentale   per   la
classificazione delle spese.

Ogni capitolo  comprende un  solo oggetto  di spesa,  ovvero più
oggetti strettamente collegati nell'ambito di un servizio, di una
funzione, ovvero di un piano, programma o progetto della Regione.

La denominazione di ciascun capitolo deve indicare chiaramente ed
analiticamente il  settore, gli  oggetti  e  le  finalità  della
spesa.

ARTICOLO 71
(Specificazione della spesa)

Nella determinazione  delle voci  destinate a costituire capitoli
di spesa, sono tenute distinte:

a) spese  correnti, spese  di investimento, e spese che attengono
   al rimborso di mutui e prestiti;
b) spese  per l'adempimento delle funzioni normali della Regione,
   e  spese  per  il  finanziamento  di  ulteriori  programmi  di
   sviluppo;
c) spese  relative a  funzioni proprie  della  Regione,  e  spese
   relative a funzioni delegate dallo Stato;
d) spese  relative a  obiettivi per perseguire i quali la Regione
   goda di  finanziamenti da  parte dello  Stato, iscritti  nello
   stato di  previsione dell'entrata  dello stesso  bilancio,  ed
   altre spese.

Paragrafo 2
CORRELAZIONE CON IL BILANCIO DELLO STATO E CON QUELLI DELLE ALTRE
REGIONI

ARTICOLO 72
(Unificazione della  denominazione e  codifica dei  capitoli  nei
bilanci delle Regioni)

Ai  sensi   dell'art.  9,   VI  comma  della  legge  statale,  la
Commissione interregionale di cui all'art. 13 della legge n. 281/
1970 indica  i criteri per consentire l'unificazione, nei bilanci
regionali, delle  denominazioni dei  capitoli  concernenti  spese
della stessa  natura, stabilendo,  altresì, per ciascun capitolo
di spesa,  il numero  di  codice  relativo  alla  classificazione
funzionale ed  economica della  spesa stessa,  al fine  anche  di
stabilire la  necessaria armonizzazione  con il  piano dei  conti
indicati nel bilancio dello Stato per il medesimo esercizio.

La Regione  Toscana adegua  i  bilanci  annuali  alle  risultanze
fornite dalla Commissione ai sensi del comma precedente.

ARTICOLO 73
(Riclassificazione delle spese. Quadro generale riassuntivo)

Ai sensi  dell'art. 9,  VII comma  della legge  statale, le spese
regionali sono  riclassificate, secondo  la  stessa  ripartizione
adottata nel bilancio dello Stato per il medesimo esercizio, in:

1) titoli,   secondo  che  si    tratti  di  spese  correnti,  di
   investimento, o attinenti al rimborso di mutui e prestiti;
2) sezioni, secondo l'analisi funzionale;
3) categorie, secondo l'analisi economica.

Su tale base è elaborato, ai sensi dell'VIII comma dell'articolo
citato, un riassunto delle sezioni e delle categorie per titoli e
un riepilogo dei titoli.

Ai sensi dell'art. 10 della legge statale, è elaborato altresì,
sulla base  dei dati di cui all'art. 68 e ai comma precedenti, un
quadro  generale   riassuntivo  che  riporta,  distintamente  per
titoli, i  totali delle  entrate e delle spese, e si completa dei
prospetti di cui agli articoli seguenti.

ARTICOLO 74
(Prospetto allegato a)

E' allegato  al quadro  generale riassuntivo  di cui all'articolo
precedente, ai sensi dell'art. 10, II comma, lett. a) della legge
statale, un prospetto, il quale mette a raffronto:

1) le entrate, distinte per capitoli, derivanti:
   1.1) da assegnazioni dello Stato effettuate in base all'art. 9
        della legge n. 281/ 1970;
   1.2) da  assegnazioni in corrispondenza di deleghe di funzioni
        amministrative, a  norma dell'art.  118, II  comma  della
        Costituzione, in  entrambi i casi con l'indicazione della
        rispettiva destinazione specifica, risultante dalla legge
        o dai provvedimenti di assegnazione o di riparto;
2) le  spese,   distinte  anche  esse  per  capitoli,  aventi  le
   destinazioni di cui alle assegnazioni predette.

Il totale  degli stanziamenti di competenza relativi a tali spese
non può  essere inferiore,  in ciascun bilancio, al totale delle
rispettive entrate  di competenza,  salvo quanto  disposto  dagli
artt. 137 e 138.

ARTICOLO 75
(Prospetto allegato b)

E' allegato,  altresì, al  quadro generale  riassuntivo  di  cui
all'art. 73, ai sensi dell'art. 10, II comma lett. b) della legge
statale, un prospetto, il quale espone distintamente:

1) gli  stanziamenti, di  competenza e di cassa, relativi a spese
   per l'adempimento delle funzioni normali della Regione;
2) gli  stanziamenti, di  competenza e  di  cassa,  distinti  per
   capitoli, relativi a spese per ulteriori programmi di sviluppo
   della Regione, siano esse finanziate:
   2.1) con apposite assegnazioni di fondi statali;
   2.2) con risorse proprie della Regione;
   2.3) con ricorso al credito.

Paragrafo 3
COMPOSIZIONE DEL BILANCIO ANNUALE

ARTICOLO 76
(Elementi)

Il bilancio annuale consta:

1) di  un quadro generale riassuntivo, che si compone, del quadro
   riassuntivo delle  entrate di  cui all'art.  68, e  del quadro
   riassuntivo delle spese di cui all'art. 69;
2) dello  stato di  previsione dell'entrata,  con riferimento  al
   conto dei  residui, alla  competenza ed alla cassa, secondo la
   disciplina della Sezione precedente;
3) dello  stato di  previsione della  spesa, con  riferimento  al
   conto dei  residui, alla  competenza ed alla cassa, secondo la
   disciplina della Sezione precedente.

Il bilancio consta altresì degli allegati costituiti:

I) dai seguenti documenti di correlazione:
   I.1) il  quadro generale  riassuntivo di  cui all'art. 73, III
        comma, con allegati:
        a) il prospetto indicato all'art. 74;
        b) il prospetto indicato all'art. 75;
   I.2) i quadri di riclassificazione delle spese, e di riassunto
        delle stesse,  elaborati ai  sensi dell'art.  73, I  e II
        comma;

II) dai seguenti altri allegati:
   II.1) un  prospetto dei  mutui e  prestiti  autorizzati  dalla
         legge di bilancio, ai sensi dell'art. 92;
   II.2) l'elenco  delle spese  obbligatorie, ai  sensi dell'art.
         93;
   II.3) l'elenco delle somme percette per conto di terzi e delle
         partite di giro, ai sensi dell'art. 94;
   II.4) l'elenco    dei    provvedimenti    legislativi  che  si
         finanziano con i fondi globali di cui all'art. 87;
   II.5) l'elenco   delle  garanzie    principali  o  sussidiarie
         prestate dalla  Regione a  favore di  enti  e  di  altri
         soggetti.

Sezione III
DETERMINAZIONE ED ISCRIZIONE DELLE PREVISIONI

ARTICOLO 77
(Stanziamenti di competenza e di cassa per l'entrata)

Gli stanziamenti  di entrata  di cui al punto 2), e quelli di cui
al punto  3) dell'art.  65, agli effetti della loro iscrizione in
bilancio, sono determinati con riferimento agli atti e fatti che,
nel corso  dell'esercizio cui  il bilancio  si  riferisce,  danno
luogo,  rispettivamente,   ad  atti   di  accertamento  ai  sensi
dell'art. 13,  e ad  atti di  riscossione e  versamento ai  sensi
dell'art. 15,  I comma,  in ordine  ai crediti, in questo secondo
caso,  relativi,  sia  all'esercizio  di  riferimento,  che  agli
esercizi precedenti, a norma del citato art. 65, III comma.

Relativamente alle  entrate tributarie  e a  quelle derivanti  da
assegnazioni di  fondi statali,  in attesa  che la  riforma della
finanza regionale  consenta la  piena attuazione del disposto del
comma precedente,  le previsioni sono effettuate anche sulla base
degli studi e ricerche di cui all'art. 54.

ARTICOLO 78
(Stanziamenti di competenza per la spesa)

Gli stanziamenti  di spesa, di cui al punto 2) dell'art. 65, sono
determinati con  riferimento alle attività o interventi che, nel
corso dell'esercizio cui il bilancio si riferisce, danno luogo ad
atti di impegno ai sensi dell'art. 14.

Il ricorrere  delle attività o interventi indicati, agli effetti
di cui  al comma  precedente, è  valutato sulla base delle leggi
che prevedono  le attività  e gli  interventi  medesimi,  ed  in
conformità ai relativi programmi e progetti della Regione di cui
al Titolo II.

Gli stanziamenti  stessi sono  iscritti in  bilancio nella misura
strettamente indispensabile  per lo svolgimento delle attività o
interventi stessi.

ARTICOLO 79
(Stanziamenti di cassa per la spesa)

Gli stanziamenti  di spesa, di cui al punto 3) dell'art. 65, agli
effetti della  loro iscrizione  in bilancio, sono determinati con
riferimento agli  atti e  fatti che possono comunque condizionare
gli atti  di pagamento ai sensi dell'art. 15, II comma, in ordine
a debiti  relativi, sia  all'esercizio di  riferimento, che  agli
esercizi precedenti, a norma del citato art. 65, III comma.

La determinazione  di cui al comma precedente avviene altresì in
correlazione ai flussi di entrata.

ARTICOLO 80
(Determinazione, bilancio pluriennale, leggi di spesa e copertura
finanziaria. Dati esplicativi e di correlazione)

La determinazione delle previsioni di entrata e di spesa, a norma
degli articoli  precedenti, avviene  sulla base  delle previsioni
del bilancio pluriennale.

Le somme,  oggetto delle previsioni di spesa del bilancio annuale
costituiscono la  determinazione, in  termini di competenza ed in
termini di cassa, delle entità delle spese che le leggi adottate
ai sensi degli artt. 19 e 20 comportano, ed indicate dal bilancio
pluriennale ai sensi dell'art. 58, relativamente all'esercizio di
riferimento, fermo quanto disposto dagli artt. 23 e 24.

Tali spese trovano la specificazione della copertura finanziaria,
per l'esercizio di riferimento sulla base della determinazione di
cui al comma precedente.

Nel bilancio  annuale, è  fatta menzione,  per ciascun  capitolo
dello  stato  di  previsione  dell'entrata  e  della  spesa,  del
fondamento di  legge della  voce iscritta  nel capitolo stesso e,
nello  stato  di  previsione  della  spesa,  della  codifica  del
capitolo, a norma dell'art. 72.

ARTICOLO 81
(Equilibrio di competenza)

Nel bilancio  annuale, il  totale delle spese di cui si autorizza
l'impegno può  essere superiore  al totale  delle entrate che si
prevede di  accertare, purchè  il relativo disavanzo sia coperto
da mutui e prestiti autorizzati con la legge di bilancio.

Nel bilancio medesimo, il totale delle spese, di cui si autorizza
l'impegno per  l'adempimento delle  funzioni  normali,  non  può
essere superiore al totale delle entrate, di cui all'art. 27, che
si prevede di accertare nel medesimo esercizio.

Parimenti il  totale delle  spese, di  cui si autorizza l'impegno
per ulteriori programmi di sviluppo, non può essere superiore al
totale dell'entrata,  di cui  all'art.  28,  che  si  prevede  di
accertare nel medesimo esercizio.

L'eventuale saldo  finanziario negativo  è da  considerare, agli
effetti della  sua copertura, spesa per l'adempimento di funzioni
normali.

Tale saldo  può essere  coperto  con  nuovi  mutui  e  prestiti,
nell'esercizio  nel   quale  si   applica  il   saldo   medesimo,
limitatamente alla quota determinata dalla mancata contrazione di
mutui e  prestiti, in  raffronto al  totale degli impegni assunti
per  spese  di  investimento  afferenti  ulteriori  programmi  di
sviluppo, alle quali i mutui e prestiti erano destinati.

ARTICOLO 82
(Equilibrio di cassa)

Nel bilancio  annuale, il totale delle spese, di cui si autorizza
il pagamento,  non può essere superiore al totale delle entrate,
di cui  si prevede la riscossione, sommato alla presunta giacenza
iniziale di cassa.

Sezione IV
FONDI SPECIALI

ARTICOLO 83
(Fondi di riserva e fondi globali)

Nello stato di previsione della spesa del bilancio annuale, oltre
gli stanziamenti  di competenza  e di  cassa determinati ai sensi
della Sezione  precedente, sono  iscritti i  fondi  speciali,  di
riserva e globali.

La legge  di bilancio  può non  prevedere, in  tutto o in parte,
solo i fondi globali.

I fondi di riserva si distinguono in:

1) fondo di riserva per spese obbligatorie;
2) fondo di riserva per spese impreviste;
3) fondo di riserva di cassa.

I fondi  di riserva  indicati ai punti 1) e 2) ed i fondi globali
sono iscritti,  rispettivamente, in appositi capitoli, in termini
di competenza  e di cassa, ed il fondo di riserva di cui al punto
3), in soli termini di cassa.

L'iscrizione stessa  è  fatta  nel  rispetto  del  principio  di
equilibrio del bilancio ai sensi dell'art. 44.

I fondi  previsti dal  presente articolo  sono gestiti secondo la
disciplina del Capo III del Titolo seguente.

ARTICOLO 84
(Fondo di riserva per spese obbligatorie)

Il fondo  di riserva  per le  spese obbligatorie,  determinate ai
sensi dell'art.  93, è  iscritto in  bilancio per  un  ammontare
corrispondente alle  relative  esigenze  di  amministrazione,  in
relazione agli  stanziamenti previsti  in bilancio  per  le  voci
corrispondenti.

ARTICOLO 85
(Fondo di riserva per spese impreviste)

Il fondo  di riserva per spese impreviste è iscritto in bilancio
per far fronte:

a) ad  eventuali deficienze  degli stanziamenti  di bilancio, che
   non riguardino capitoli aventi ad oggetto spese obbligatorie;
b) a  nuove spese  non prevedibili al momento dell'adozione della
   legge di bilancio;
c) a spese afferenti gli esercizi precedenti, relative al normale
   funzionamento degli  uffici e  dei servizi  regionali, per  le
   quali non  sono previsti in bilancio gli stanziamenti in conto
   residui, o gli stessi sono insufficienti.

ARTICOLO 86
(Fondo di riserva di cassa)

Il fondo  di riserva  di cassa  è iscritto  in bilancio  per  un
ammontare  non  superiore  ad  un  dodicesimo  della  complessiva
autorizzazione a pagare.

ARTICOLO 87
(Fondi globali. Pluralità e vincoli di legge)

I fondi  globali sono  iscritti in  bilancio per  far fronte agli
oneri derivanti  da provvedimenti  legislativi regionali  che  si
perfezionano dopo l'adozione della legge di bilancio.

Possono  essere   previsti  più   fondi  globali,   distinti  in
riferimento all'oggetto  dei provvedimenti  legislativi regionali
di  cui  al  comma  precedente,  in  correlazione  agli  atti  di
programmazione di cui al Titolo II.

In ogni  caso, i  fondi globali debbono essere tenuti distinti, a
seconda  che  siano  destinati  al  finanziamento  di  spese  per
l'adempimento delle  funzioni normali  o di  spese per  ulteriori
programmi di  sviluppo, nonchè  a seconda che siano destinati al
finanziamento di spese correnti o di spese in conto capitale.

ARTICOLO 88
(Provvedimenti legislativi  regionali che  si  perfezionano  dopo
l'adozione della legge di bilancio)

Costituiscono  provvedimenti   legislativi   regionali   che   si
perfezionano  dopo  l'adozione  della  legge  di  bilancio,  agli
effetti  di   cui  all'articolo   precedente,   quelli   inseriti
nell'elenco sub  II. 4) dell'art. 76 approvato ai sensi dell'art.
89,  tenuto   conto,  oltrechè   dei  provvedimenti  legislativi
regionali adottati  dal Consiglio  e non ancora entrati in vigore
alla data di adozione della legge di bilancio medesima, di quelli
in ordine  ai  quali,  alla  detta  data,  sia  stata  esercitata
l'iniziativa ai  sensi dell'art.  23 dello  Statuto, o  che siano
specificamente previsti  nel programma  di attività della Giunta
regionale per la loro proposizione nell'anno.

Capo IV
CONTENUTO NORMATIVO DELLA LEGGE DI BILANCIO

ARTICOLO 89
(Elementi oggetto di approvazione)

La legge  di bilancio  approva espressamente  il bilancio annuale
negli  elementi   di  cui   all'art.  76,   nonchè  il  bilancio
pluriennale negli elementi di cui all'art. 61, II comma.

ARTICOLO 90
(Ulteriore contenuto normativo)

Fermo quanto  previsto dagli  artt. 29,  37 e  38,  la  legge  di
bilancio  contiene  inoltre  le  norme  comunque  opportune  allo
svolgimento della  disciplina di  cui ai  Capi precedenti  ed  al
Titolo  seguente,   in   rispondenza   alle   specifiche   scelte
finanziario -  contabili del periodo considerato ed alle esigenze
di gestione,  al fine  del migliore  espletamento della  funzione
dispositiva  cui   la  legge   di  bilancio  assolve  secondo  le
previsioni della presente legge.

Essa dispone, in ogni caso, in ordine agli articoli seguenti.

ARTICOLO 91
(Autorizzazione alla variazione del bilancio)

La legge  di bilancio  può autorizzare  la Giunta  regionale  ad
apportare   variazioni    al   bilancio   medesimo,   nel   corso
dell'esercizio cui esso si riferisce:

1) per l'iscrizione delle entrate derivanti da assegnazioni dello
   Stato vincolate  a scopi  specifici, anche  se  essa  comporta
   l'istituzione di nuovi capitoli di entrata;
2) per  l'iscrizione delle  relative spese,  quando queste  siano
   tassativamente regolate dalle leggi statali o regionali.

Esse sono sottratte al limite temporale di cui all'art. 97.

La Giunta  provvede con  deliberazioni delle quali dà tempestiva
comunicazione al  Consiglio regionale nonchè alla Commissione di
controllo  di   cui  all'art.   54  dello   Statuto,  curando  la
pubblicazione di esse nel Bollettino Ufficiale della Regione.

ARTICOLO 92
(Autorizzazione alla contrazione dei mutui e prestiti)

Agli  effetti   della  copertura   dell'eventuale  disavanzo   di
esercizio di  cui all'art. 81, la legge di bilancio o le leggi di
variazione  del  medesimo  autorizzano  i  mutui  e  prestiti  da
contrarre nell'esercizio medesimo.

Esse provvedono al riguardo sulla base della disciplina dell'art.
36, e  determinano, in  particolare, gli  elementi relativi  alle
finalità, all'ammontare, al tasso massimo, al periodo di durata,
alle rate  di ammortamento  per  capitali  e  interessi,  e  alla
copertura finanziaria delle medesime.

Le rate  di ammortamento  per mutui  e prestiti trovano copertura
nel bilancio pluriennale adottato dalla legge che ne autorizza la
contrazione, per il periodo di durata di esso; quelle susseguenti
tale  periodo,  nei  bilanci  pluriennali  adottati  dalle  leggi
successive,  fino   ad  esaurimento  della  durata  del  mutuo  o
prestito, e  la legge  di autorizzazione dispone espressamente in
tal senso.

I mutui  e  prestiti  autorizzati  sono  indicati  nel  prospetto
previsto sub II. 1) dell'art. 76, ed approvati ai sensi dell'art.
89, con riferimento alla disciplina dei comma precedenti.

La previsione di mutui e prestiti a carico di esercizi futuri, in
sede  di  bilancio  pluriennale,  non  comporta  in  nessun  caso
autorizzazione alla relativa contrazione.

ARTICOLO 93
(Determinazione delle spese obbligatorie)

La legge  di  bilancio  determina,  nell'ambito  delle  spese  di
funzionamento istituzionale, quelle da considerarsi obbligatorie.

Sono comunque obbligatorie le spese relative al rimborso di mutui
e prestiti,  nonchè quelle  dichiarate tali  dalla  legislazione
statale e regionale in vigore.

Le  spese   obbligatorie  risultano   nell'elenco,  allegato   al
bilancio, previsto  sub II.  2) dell'art.  76, approvato ai sensi
dell'art. 89.

ARTICOLO 94
(Somme percette per conto di terzi e partite di giro)

La legge  di bilancio determina, inoltre, le spese occorrenti per
la restituzione  di somme avute in deposito e per il pagamento di
quote di entrate devolute ad Enti ed istituti o di somme comunque
percette per  conto di  terzi, nonchè  le  entrate  e  le  spese
costituenti  partite   di  giro.   Le  stesse   sono  specificate
nell'elenco previsto  sub II. 3) dell'art. 76, approvato ai sensi
dell'art. 89.

La Giunta  regionale  provvede  alle  conseguenti  variazioni  di
bilancio nelle forme di cui all'art. 91, IV comma. Le stesse sono
sottratte al limite temporale di cui all'art. 97.

Capo V
PROCEDIMENTO  E   VICENDE  DELLA  LEGGE  DI  BILANCIO.  LEGGE  DI
AUTORIZZAZIONE ALL'ESERCIZIO PROVVISORIO

ARTICOLO 95
(Adozione della legge di bilancio)

La legge  di bilancio  è adottata  dal Consiglio regionale, ogni
anno, entro  il 31  dicembre dell'anno  precedente quello  cui il
bilancio si riferisce.

La Giunta  regionale predispone  la legge  di bilancio  ai  sensi
dell'art. 23  dello Statuto,  e la presenta al Consiglio entro il
31 ottobre.

L'adozione della legge di bilancio avviene nei modi stabiliti dal
Titolo II,  Capo II  dello Statuto  e dal Regolamento interno del
Consiglio regionale.

ARTICOLO 96
(Legge di assestamento del bilancio)

La legge  di assestamento  del bilancio è adottata dal Consiglio
regionale entro  il 30 giugno di ogni anno nei modi di cui al III
comma  dell'articolo   precedente,  su   proposta  della   Giunta
presentata entro il 30 aprile.

Con la  legge di  assestamento si  provvede, al  fine di  rendere
definitivi  i   dati  previsti   nel  bilancio  medesimo  in  via
presuntiva:

a) all'aggiornamento    dei    residui    attivi    e    passivi,
   dell'eventuale saldo  finanziario attivo  o passivo,  e  della
   giacenza di  cassa, di cui alla disciplina della Sezione I del
   Capo III;
b) alle  conseguenti variazioni  di  bilancio  che    si  rendono
   opportune.

Sono fatte  salve le  ulteriori variazioni  di bilancio,  che  si
ritiene di  introdurre con  la stessa  legge di  assestamento. In
ordine ad  essa si provvede, nel termine di cui al I comma, anche
se  non   si  è   provveduto,  contestualmente,  alla  legge  di
rendiconto, ai  sensi dell'art.  151.  In  tal  caso,  se  questa
interviene  nel  corso  dell'anno,  si  considerano  le  relative
risultanze, agli  effetti dell'assestamento stesso. Alla legge di
assestamento del  bilancio si  può pervenire  anche a seguito di
successivi assestamenti  parziali, sempre nell'ambito del termine
ultimo indicato.

Restano fermi  in ogni  caso i vincoli relativi all'equilibrio di
bilancio di cui agli artt. 81 e 82.

ARTICOLO 97
(Leggi di variazione del bilancio)

Le variazioni  del bilancio  sono disposte con leggi adottate dal
Consiglio regionale nei modi di cui all'art. 95, III comma, entro
il 30 novembre dell'anno a cui il bilancio stesso si riferisce.

Le spese  cui non  possa provvedersi mediante gli stanziamenti di
bilancio, o  mediante il  prelievo dai  fondi di riserva, debbono
essere autorizzate  con leggi  di variazione  ai sensi  del comma
precedente.

ARTICOLO 98
(Leggi di storno di fondi)

Gli storni  di somme  da un  capitolo all'altro del bilancio, per
quanto riguarda  sia  gli  stanziamenti  di  competenza  che  gli
stanziamenti di  cassa, sono  disposti  con  leggi  adottate  dal
Consiglio regionale nei modi di cui all'art. 95, III comma, entro
il 30 novembre dell'anno a cui il bilancio stesso si riferisce.

ARTICOLO 99
(Atti amministrativi  di variazione  del  bilancio  e  storno  di
fondi)

Fermo quanto  previsto dai  precedenti artt. 97 e 98, si provvede
con atto  amministrativo alle  variazioni di  bilancio, ai  sensi
degli artt.  91 e  94, e  alle variazioni e al trasporto di somme
nella gestione dei fondi speciali e dei finanziamenti aggiuntivi,
secondo la disciplina di cui al Titolo VII, Capo III.

ARTICOLO 100
(Legge di autorizzazione all'esercizio provvisorio)

Nel caso  in cui  la legge  di bilancio, presentata dalla Giunta,
non è  adottata nel  termine indicato  dall'art.  95,  I  comma,
l'esercizio provvisorio del bilancio medesimo è autorizzato, per
una durata  non superiore  a quattro mesi, con legge adottata dal
Consiglio regionale  entro il  31 dicembre  dell'anno  precedente
quello cui il bilancio si riferisce, nei modi di cui al III comma
dell'articolo citato,  ed agli effetti previsti dagli artt. 141 e
142.

TITOLO VII
GESTIONE DEL BILANCIO

Capo I
DISCIPLINA GENERALE

ARTICOLO 101
(Competenza del Consiglio e della Giunta)

Salve le  competenze del Consiglio ai sensi dello Statuto e delle
leggi regionali,  alla gestione  del bilancio  provvede la Giunta
regionale,  collegialmente,  e  a  mezzo  del  componente  o  dei
componenti la  stessa incaricati  al riguardo, ai sensi dell'art.
45, I e II comma dello Statuto.

La Giunta,  ed il  componente o i componenti di essa incaricati a
norma del  comma  precedente,  compiono  gli  atti  specifici  di
gestione del  bilancio,  di  cui  alla  disciplina  del  presente
Titolo.

Sono di  spettanza del  Presidente della  Giunta  gli  interventi
sulla gestione  medesima, connessi  con l'esercizio del potere di
direzione delle funzioni amministrative delegate dallo Stato alla
Regione, ai sensi dell'art. 47, lett. d) dello Statuto.

ARTICOLO 102
(Attribuzione della struttura operativa)

La Giunta  regionale, salve  le attribuzioni degli altri Uffici e
Dipartimenti del Centro direzionale ai sensi degli artt. 6, 7, 8,
19 e 21 della legge regionale 6 settembre 1973, n. 55, si avvale,
per  la   gestione  del  bilancio,  del  Dipartimento  Finanze  e
Bilancio, ai  sensi degli  artt. 5  e 6,  lett.  b)  della  legge
citata, fermo il disposto dall'art. 67 dello Statuto.

A  tali   effetti,  il  componente  o  i  componenti  la  Giunta,
incaricati a norma dell'articolo precedente, dirigono l'attività
del dipartimento indicato, ai sensi dell'art. 45, III comma, 1. a
parte dello Statuto e dell'art. 9 della legge n. 55/ 1973.

Il Presidente  della  Giunta  regionale  può  intervenire  nella
direzione stessa,  in rispondenza a quanto previsto dal III comma
dell'articolo precedente.

ARTICOLO 103
(Commissione di controllo ex art. 54 Statuto)

Alla  vigilanza   sulla  gestione   del  bilancio   provvede   la
Commissione permanente  di controllo, ai sensi dell'art. 54 dello
Statuto.

Fermo rimanendo  quanto disposto  dagli artt. 91, 119, 131 e 132,
la Giunta  regionale cura  tutti gli  altri adempimenti diretti a
garantire  l'esercizio  effettivo  delle  funzioni  di  vigilanza
medesima.

La Giunta  regionale rimette,  rispettivamente, entro  febbraio e
giugno di ogni anno, una relazione avente ad oggetto gli elementi
di cui all'art. 45.

Capo II
GESTIONE ORDINARIA

Sezione I
GESTIONE DELLE ENTRATE E DELLE SPESE D'ESERCIZIO

Paragrafo 1
GESTIONE DELLE ENTRATE

ARTICOLO 104
(Acquisizione delle entrate)

L'acquisizione alla  Regione delle entrate da tributi propri e di
finanza derivata  dallo Stato, di spettanza della stessa, avviene
secondo il procedimento di accertamento, riscossione e versamento
previsto dalla  legge, statale  o regionale,  che costituisce  la
fonte dell'entrata,  o secondo  il procedimento  di  assegnazione
previsto dalla  legge statale  relativa, nonchè  ai sensi  della
disciplina degli articoli seguenti.

Per le  altre entrate,  di spettanza  della Regione  in base alla
legge, a  contratto o  ad altro  titolo, l'accertamento, ai sensi
dell'art. 13, avviene secondo la disciplina della legge relativa,
o in  base  al  contratto  o  al  titolo;  la  riscossione  e  il
versamento, ai  sensi dell'art.  15, secondo  la disciplina degli
artt. 107 e 108.

L'accertamento, la  riscossione e  il versamento  di somme dovute
alla Regione  in base alla legge, al contratto o ad altro titolo,
che non siano iscritte nel bilancio, o siano iscritte in difetto,
comportano la tempestiva variazione dello stesso.

Per gli atti di accertamento di propria competenza, la Regione si
avvale del  Dipartimento Finanze e Bilancio, ai sensi dell'art. 6
lettera b)  della legge regionale n. 55/ 1973, secondo il riparto
di  compiti   in  essa   previsti  salvo  che  leggi  particolari
dispongano diversamente.

La Giunta  regionale, e  il componente  o i  componenti la stessa
incaricati a norma dell'art. 101, sovrintendono alla acquisizione
delle entrate  della Regione,  agli effetti  di cui  all'articolo
citato.

Gli organi  indicati, in attesa della disciplina della materia in
sede di  riforma della  finanza regionale,  svolgono  ogni  utile
intesa con  gli uffici  e gli  enti  esterni  alla  Regione,  che
provvedono all'accertamento  e  alla  riscossione  delle  entrate
regionali ai  sensi di  legge, agli  effetti della  tempestiva  e
puntuale disponibilità dei dati relativi da parte della Regione.

ARTICOLO 105
(Accertamento delle entrate tributarie)

Relativamente alle  entrate da  tributi propri,  e  da  quote  di
tributi erariali  non confluenti nel fondo comune di cui all'art.
8 della  legge n.  281/  1970,  ove  l'accertamento  del  tributo
costituisca una  fase autonoma  rispetto alla  riscossione  e  al
versamento  dello   stesso,  le  somme  dovute  alla  Regione  si
considerano accertate,  quando  essa  abbia  compiuto  l'atto  di
accertamento,  o   abbia  ricevuto   comunicazione  dell'atto  di
accertamento compiuto  dall'ufficio o  dall'ente  competente  per
legge, ai sensi dell'art. 13.

Ove, per  la natura  del tributo,  l'accertamento non costituisca
una fase  autonoma, ovvero  dell'avvenuto  accertamento  non  sia
stata  data   comunicazione  alla  Regione  ai  sensi  del  comma
precedente, le  somme stesse  si considerano accertate, quando la
Regione abbia compiuto l'atto di riscossione del tributo, o abbia
ricevuto  comunicazione   dell'atto   di   riscossione   compiuto
dall'ufficio o  dall'ente  competente  per  legge,  da  parte  di
questo, o  da parte  del Tesoriere  regionale presso  il quale è
stato effettuato il versamento, ai sensi degli artt. 15 e 108.

ARTICOLO 106
(Accertamento delle entrate da assegnazioni statali)

Relativamente alle entrate da assegnazioni statali, devolute alla
Regione a titolo di ripartizione del fondo comune di cui all'art.
8, e  del fondo  di cui  all'art. 9  della legge  n. 281/ 1970, o
conferite in  base alle  leggi statali  di delega  o a  quelle di
contenuto particolare  ai sensi  degli artt.  30 e  31, le  somme
dovute alla  Regione si  considerano accertate,  quando  essa  ha
ricevuto comunicazione del relativo atto statale di assegnazione.

In mancanza  della comunicazione  di cui  al comma precedente, le
somme stesse  si considerano  accertate,  quando  la  Regione  ha
ricevuto comunicazione  dell'avvenuto accreditamento  della somma
ai sensi  dell'articolo seguente,  da parte  dell'organo  o  ente
statale, o da parte del Tesoriere regionale.

ARTICOLO 107
(Riscossione delle entrate)

Le  somme,  accertate  ai  sensi  degli  articoli  precedenti,  o
comunque dovute alla Regione in base alla legge, a contratto o ad
altro titolo,  si considerano  riscosse,  quando  la  Regione  ha
provveduto all'atto  di riscossione,  o  ha  avuto  comunicazione
dell'atto di  riscossione compiuto dall'ufficio o ente competente
per legge,  da parte  dello stesso,  o  da  parte  del  Tesoriere
regionale presso  il quale  è stato  effettuato il versamento ai
sensi degli artt. 15 e 108.

Nell'ipotesi che l'Amministrazione statale provveda al versamento
delle somme dovute alla Regione, a mezzo accreditamento sui conti
correnti intestati  alla  Regione  Toscana  presso  la  Tesoreria
centrale dello  Stato, le  somme stesse  si considerano riscosse,
quando  la   Regione   ha   avuto   comunicazione   dell'avvenuto
accreditamento.

Per le  riscossioni di propria competenza, ai sensi di legge o in
base al  contratto o  al titolo,  la Regione provvede a mezzo del
Tesoriere regionale, salvo che la legge, il contratto o il titolo
prevedano l'affidamento  della riscossione ad apposito incaricato
speciale, nelle forme di legge.

ARTICOLO 108
(Versamento ed ordinativo di incasso)

Le somme dovute alla Regione in base alla legge, a contratto o ad
altro titolo,  riscosse da  uffici o enti esterni alla Regione, o
dagli incaricati ai sensi del III comma dell'articolo precedente,
sono versate  integralmente, e  nei termini  fissati dalla legge,
dal contratto o dal titolo, al Tesoriere regionale.

Il Tesoriere provvede all'incasso su ordinativo, sottoscritto dal
componente, o da uno dei componenti di Giunta incaricati ai sensi
dell'art. 101,  e dal  Coordinatore del  Dipartimento  Finanze  e
Bilancio, o  da uno dei dipendenti, in dotazione del dipartimento
medesimo, incaricato ai sensi di legge.

L'incasso è  effettuato anche quando le somme non siano iscritte
nel bilancio,  o siano  iscritte in  difetto, fermo  l'obbligo di
apportare le conseguenti variazioni di bilancio.

Il Tesoriere  regionale è  tenuto all'incasso, anche in pendenza
dell'emissione del relativo ordinativo.

ARTICOLO 109
(Registrazioni)

E' tenuta  separata registrazione, con riferimento ai capitoli di
bilancio interessati,  degli accertamenti,  e degli ordinativi di
incasso e,  per gli  ordinativi, di quelli relativi a riscossioni
in conto  competenza, e di quelli relativi a riscossioni in conto
residui.

Alla tenuta delle relative scritture provvede il Coordinatore del
Dipartimento Finanze e Bilancio, o i dipendenti, in dotazione del
dipartimento medesimo,  incaricati ai  sensi di  legge, salve  le
attribuzioni  ai  sensi  dell'art.  6,  lettera  e)  della  legge
regionale n. 55/ 1973.

Le scritture  indicate fanno  fede ad ogni effetto della presente
legge, ed  i dipendenti  indicati al  comma precedente rispondono
della tenuta delle stesse.

Paragrafo 2
GESTIONE DELLE SPESE

ARTICOLO 110
(Assunzione degli impegni)

Gli impegni  di spesa sono assunti con deliberazioni della Giunta
regionale, ai  sensi dell'art.  14,  nei  limiti  dei  rispettivi
stanziamenti di competenza del bilancio in corso.

E' fatta  salva la  competenza del Consiglio ad assumere, a norma
del comma  precedente, gli impegni di spesa relativi agli atti di
propria spettanza,  dai quali sorgano per la Regione obbligazioni
ai sensi dell'art. 14 citato.

Ove non  vi provveda il Consiglio, gli impegni sono assunti dalla
Giunta, in  applicazione dell'art.  46, lett.  a) dello  Statuto,
semprechè negli  atti di  cui al  comma precedente sia data alla
Giunta autorizzazione espressa in tal senso.

ARTICOLO 111
(Proposta di impegno e riscontro di rispondenza al bilancio)

La Giunta  regionale provvede  alla assunzione  degli impegni  di
spesa, ai sensi dell'articolo precedente, sulla base:

a) della  proposta di  impegno, completa  della  indicazione  dei
   capitoli di  imputazione della  spesa  stessa,  da  parte  del
   Dipartimento, Ufficio,  Servizio o  Gruppo di  lavoro, a norma
   della legge regionale n. 55/ 1973, che ha provveduto in ordine
   alla attuazione  della legge, agli atti, ai contratti ed altri
   titoli, dai  quali nasce  per l'Amministrazione  l'obbligo  di
   assumere gli impegni stessi;
b) del   riscontro   di   rispondenza  al  bilancio  dell'impegno
   proposto,  da  parte  del  Dipartimento  Finanze  e  Bilancio,
   relativamente:
   1) all'oggetto dei capitoli di imputazione della spesa;
   2) alla capienza degli stessi;
   3) alla registrazione dell'impegno, ai sensi dell'art. 117.

Agli adempimenti  di  cui  al  punto  b)  del  comma  precedente,
provvede il  Coordinatore del Dipartimento, o uno dei dipendenti,
in dotazione  del dipartimento  medesimo, incaricato  ai sensi di
legge.

Sono fatti salvi, agli effetti di cui al I comma, gli adempimenti
e gli eventuali pareri degli altri Uffici e Dipartimenti, secondo
le  rispettive  attribuzioni,  ai  sensi  della  legge  regionale
citata.

ARTICOLO 112
(Impegno e pagamento)

Non può  farsi luogo  al pagamento delle spese, conseguenti alle
deliberazioni con  le quali  sono assunti  i relativi impegni, se
tali deliberazioni  non sono  divenute esecutive, o non risultino
immediatamente eseguibili, ai sensi di legge.

Gli  amministratori   ed  i   dipendenti   della   Regione   sono
personalmente  e   solidamente  responsabili,  secondo  le  norme
vigenti per le Amministrazioni dello Stato e con riferimento alla
disciplina  degli   articoli  seguenti,   dell'osservanza   delle
disposizioni di cui al comma precedente.

Nello stesso  modo, gli  amministratori  rispondono  delle  spese
pagate  in  relazione  alle  deliberazioni  d'  urgenza  da  essi
adottate, che  siano state  annullate dal  competente  organo  di
controllo ai sensi di legge.

ARTICOLO 113
(Liquidazione della spesa)

Fermo quanto  previsto  dall'articolo  precedente,  al  pagamento
della spesa, impegnata ai sensi dell'art. 110, si provvede previa
deliberazione con  la quale  la spesa  stessa è  resa liquida ed
esigibile, ai  sensi dell'art.  15,  II  comma,  nei  limiti  dei
rispettivi stanziamenti di cassa del bilancio in corso.

Tale deliberazione  è adottata  dalla Giunta regionale, e non è
soggetta a  controllo, ai  sensi  dell'art.  45  della  legge  10
febbraio 1953, n. 62.

La Giunta  provvede alla  liquidazione della  spesa, ai sensi dei
comma precedenti, sulla base:

a) della  verifica dell'adempimento  dell'obbligazione dal  quale
   sorge per  l'Amministrazione l'obbligo  a disporre il relativo
   pagamento, e della rispondenza tecnica delle note di spesa, da
   parte del  Dipartimento, Ufficio,  Servizio o Gruppo di lavoro
   competente a  norma della  legge regionale  n. 55/  1973,  che
   formula la proposta di pagamento;
b) del  controllo di legittimità contabile della spesa, da parte
   del Dipartimento Finanze e Bilancio, consistente:
    b.a) nella verifica della rispondenza contabile delle note di
         spesa stesse;
    b.b) nel  riscontro di  rispondenza al bilancio dei pagamenti
         proposti, relativamente:
         1) ai punti di cui alla lett. b) dell'art. 111;
         2) alle   registrazioni  della  liquidazione,  ai  sensi
            dell'art. 117.
         
Agli adempimenti  di cui  al punto  b) che precede si provvede ai
sensi del  II comma  dell'art. 117  citato, e  resta fermo quanto
previsto dal III comma del medesimo.

Qualora le  risultanze di  cui al  punto b)  che precede facciano
riscontrare che  il rispondente  capitolo non  ha capienza per il
pagamento della  somma liquidata,  la deliberazione  può  essere
adottata, con  riserva di utilizzare il fondo di cui all'art. 86,
secondo la disciplina del capo seguente.

Ove, in  sede di  liquidazione della  spesa, si  accerti  che  la
stessa supera  l'entità dell'impegno  assunto, alla liquidazione
residua  si   può  provvedere  solo  previa  adozione  di  nuova
deliberazione  di  impegno  ai  sensi  dell'art.  110,  fermo  il
disposto dell'art. 112.

Ove si accerti che la spesa da liquidare è inferiore all'entità
dell'impegno assunto,  la deliberazione  di liquidazione medesima
dispone che  il corrispondente  capitolo  sia  rimpinguato  della
quota impegnata e non liquidata, e di tanto è data comunicazione
alla Commissione di controllo sull'attività regionale.

ARTICOLO 114
(Mandato di pagamento)

L'ordinativo al  Tesoriere regionale a pagare le somme, impegnate
e liquidate  a norma  degli articoli precedenti, è dato mediante
mandato, sottoscritto  dal componente, o da uno dei componenti la
Giunta incaricati  a norma  dell'art. 101, e dal Coordinatore del
Dipartimento  Finanze   e  Bilancio,  o  da  uno  dei  dipendenti
incaricati ai sensi dell'art. 111, II comma.

I mandati  sono emessi entro i limiti dei rispettivi stanziamenti
di cassa e, distintamente, per i pagamenti in conto competenza, e
per i pagamenti in conto residui.

Nell'ipotesi di  cui al  V comma  dell'articolo precedente,  alla
emissione del  mandato si  provvede solo  dopo il perfezionamento
del procedimento ivi indicato.

Il Tesoriere  regionale provvede  al pagamento  stesso nei limiti
dei rispettivi stanziamenti di cassa dell'esercizio in corso.

ARTICOLO 115
(Liquidazione e mandato)

Al pagamento  delle spese,  impegnate ai  sensi dell'art. 110, si
provvede  direttamente   con  mandato,   a  norma   dell'articolo
precedente, allorquando  la spesa  stessa è liquida ed esigibile
in base alla legge, al contratto o al titolo, o la stessa è resa
tale con atto che costituisce titolo esecutivo ai sensi di legge.

In tal  caso, il  mandato è  assunto su  nota, sottoscritta  dal
componente  o  dai  componenti  la  Giunta  incaricati  ai  sensi
dell'art. 45,  II comma dello Statuto, e dal Coordinatore o altro
dipendente  del  Dipartimento  o  Ufficio  interessato,  che  dà
contezza della  liquidità ed  esigibilità della  spesa, e, agli
effetti di  cui alla lett. b) dell'art. 113, dal Coordinatore del
Dipartimento Finanze  e Bilancio  o uno dei dipendenti incaricati
ai sensi dell'art. 111, II comma.

ARTICOLO 116
(Ruoli di spesa)

L'ordinativo al  Tesoriere regionale a pagare le somme relative a
spese fisse può essere dato mediante ruoli o prospetti.

Al riguardo si provvede secondo la disciplina di cui all'articolo
precedente.

Salvo che,  per la  natura del  procedimento  da  cui  sorge  per
l'Amministrazione l'obbligo  ad erogare la spesa, l'impegno debba
essere assunto ai sensi dell'art. 110, e fermo in tal caso quanto
disposto dall'art.  112, le  somme  relative  a  spese  fisse  si
considerano impegnate  con la  stessa emissione  del ruolo  o del
prospetto.

ARTICOLO 117
(Registrazioni)

E' tenuta  separata registrazione, con riferimento ai capitoli di
bilancio interessati,  degli impegni, delle liquidazioni, e degli
ordinativi di  pagamento, tenendo  distinte le liquidazioni e gli
ordinativi, a  seconda che  siano in  conto competenze o in conto
residui.

Alle registrazioni  di cui  al comma  precedente  si  applica  la
disciplina dell'art. 109, II e III comma.

ARTICOLO 118
(Disciplina del  servizio di  tesoreria. Estinzione dei titoli di
spesa)

La disciplina  del servizio  di tesoreria, ai sensi dell'art. 52,
II comma dello Statuto e dell'art. 33 della legge statale, di cui
alla legge  regionale 18  novembre 1971, n. 1, è integrata dalle
disposizioni del  presente Capo,  salvi i conseguenti adattamenti
da apportare al capitolato speciale attuativo della legge citata.

In particolare,  i titoli  di spesa  sono estinti  dal  Tesoriere
regionale, nei  limiti dei  fondi stanziati  per ciascun capitolo
nel bilancio di cassa, mediante:

a) versamento  in contanti,  e firma  diretta  di  quietanza  del
   creditore o  dei creditori  sul mandato o ruolo o prospetto di
   pagamento;
b) accreditamento in conto corrente postale al nome del creditore
   o dei creditori;
c) commutazione in assegno bancario non trasferibile a favore del
   creditore o  dei creditori,  da spedirsi  agli stessi  a mezzo
   raccomandata;
d) commutazione in reversale di versamento a favore della Regione
   stessa, per  le ritenute  a qualunque  titolo  effettuate  sui
   pagamenti;
e) accreditamento   presso  una  delle  Aziende  di  credito  che
   gestiscono il  servizio  di  Tesoreria  regionale,  sul  conto
   corrente bancario intestato al creditore;
f) assegno postale localizzato.

La forma  di pagamento,  di cui  alla  lettera  e),  deve  essere
richiesta espressamente  dal creditore  direttamente interessato.
Nelle  forme   di  pagamento  di  cui  alle  lettere  c)  ed  e),
costituisce  quietanza   liberatoria  la  espressa  attestazione,
debitamente  controfirmata,  apposta  sul  titolo  dal  Tesoriere
regionale.

La legge regionale 3 febbraio 1975, n. 12, è abrogata.

Paragrafo 3
APERTURA DI CREDITO

ARTICOLO 119
(Autorizzazione)

In attesa che, in sede di legge regionale di cui all'art. 161, II
comma, si  disciplini  la  materia  delle  aperture  di  credito,
determinandone  in   particolare  l'importo  massimo,  la  Giunta
regionale può autorizzare presso il Tesoriere regionale aperture
di credito  sia in  conto competenza che in conto residui, per il
pagamento di  spese per  il  funzionamento  degli  uffici  e  dei
servizi regionali, nonchè per spese da farsi in economia.

In entrambi i casi la deliberazione è tempestivamente comunicata
al Consiglio  regionale, nonchè alla Commissione di controllo di
cui all'art. 54 dello Statuto.

Il Consiglio  regionale può  autorizzare la Giunta ad effettuare
aperture di credito per altre spese, indicandone eventualmente il
limite massimo.

ARTICOLO 120
(Destinazione, impiego e rendiconto)

Alle  aperture   di  credito   si  provvede  mediante  ordini  di
accreditamento intestati al funzionario delegato.

Il funzionario  delegato, in  rispondenza alle  esigenze  per  le
quali è  stata autorizzata  l'apertura di  credito,  effettua  i
prelievi, mediante  buoni di  prelevamento in  contanti a proprio
favore per  i pagamenti  diretti, ovvero  mediante  ordinativi  a
favore dei creditori.

Il prelievo  è effettuato,  per  ciascun  capitolo,  nei  limiti
dell'apertura di  credito autorizzata  a favore  del  funzionario
delegato.

Ogni  semestre,   e  comunque   quando  l'accreditamento  si  sia
esaurito,  o  quando  nell'accreditamento  sia  subentrato  altro
funzionario, il  funzionario delegato  compila il  rendiconto dei
prelievi  effettuati,  distintamente,  per  ciascun  capitolo  di
bilancio, sia in

conto competenza  che in  conto residui  e, in quest'ultimo caso,
versa al Tesoriere regionale l'eventuale eccedenza.

I rendiconti sono trasmessi, assieme ai documenti giustificativi,
alla Giunta regionale per l'approvazione.

ARTICOLO 121
(Approvazione del rendiconto e responsabilità)

La  Giunta  regionale  approva  il  rendiconto  e  provvede  alle
conseguenti rettifiche  degli impegni  assunti agli effetti delle
aperture di credito.

I funzionari delegati sono personalmente responsabili delle spese
effettuate  e   della  regolarità   dei  pagamenti  disposti  ed
eseguiti.

Sezione II
GESTIONE DEI RESIDUI

ARTICOLO 122
(Minori accertamenti ed economie di spesa)

Le somme,  iscritte tra  le entrate di competenza del bilancio, a
norma dell'art.  77, e non accertate, a norma degli artt. 104, II
comma, 105  e 106, entro il termine dell'esercizio, costituiscono
minori accertamenti rispetto alle previsioni.

Le somme, iscritte negli stanziamenti di competenza del bilancio,
a norma  dell'art. 78,  e non impegnate a norma degli artt. 110 e
116, entro  il termine  dell'esercizio, costituiscono economie di
spesa.

Esse, a  tale titolo, concorrono a determinare i risultati finali
della gestione, secondo la disciplina del Titolo VIII.

ARTICOLO 123
(Residui attivi e passivi)

Costituiscono residui  attivi le  somme accertate,  a norma degli
artt. 104, II comma, 105 e 106, e non riscosse e versate, a norma
degli artt. 107 e 108, entro il termine dell'esercizio.

Esse, a  tale titolo,  sono conservate  nel conto dei residui, ai
sensi e per gli effetti di cui alla Sezione I del Titolo VI, Capo
III, fino  a quando  i crediti  relativi non  si sono estinti per
prescrizione od altra causa.

Costituiscono residui  passivi le  somme impegnate, a norma degli
artt. 110  e 116,  e non  pagate,  a  norma  degli  artt.  112  e
seguenti, entro il termine dell'esercizio.

ARTICOLO 124
(Perenzione dei debiti regionali)

Le somme,  di cui  al III comma dell'articolo precedente, possono
essere mantenute  nel conto  dei residui,  ai  sensi  e  per  gli
effetti di  cui alla  Sezione I  del Titolo VI, Capo III, per non
più di  due anni  successivi a  quello in  cui l'impegno  si  è
perfezionato.

Trascorso tale  termine, le somme indicate costituiscono economia
di spesa, a norma dell'art. 122.

I debiti, le cui somme sono andate in economia ai sensi del comma
precedente, sono  dichiarati perenti, e di essi è fatto constare
in apposito  elenco allegato  al conto  del patrimonio,  ai sensi
dell'art. 150.

ARTICOLO 125
(Garanzia dei creditori)

Le somme,  costituenti economie  di spesa  ai sensi dell'articolo
precedente, sono  riprodotte in  capitoli speciali dei successivi
bilanci,  aventi   ad  oggetto   la  ricostituzione   dei  debiti
regionali, allorquando siano reclamate dai creditori.

La Giunta  regionale, accertato  che il  debito non si è estinto
per prescrizione  od altra  causa, preleva  la somma dal fondo di
riserva per spese obbligatorie e dispone il pagamento, secondo la
disciplina della Sezione I del Capo seguente.

In sede  di legge  di rendiconto,  si provvede alla cancellazione
del  debito   dall'elenco  di  cui  al  III  comma  dell'articolo
precedente.

ARTICOLO 126
(Divieto dei residui di stanziamento)

Non è ammesso il mantenimento nel conto dei residui di somme non
impegnate, a  norma degli  artt. 110  e  116,  entro  il  termine
dell'esercizio nel  cui  bilancio  esse  furono  iscritte,  salvo
quanto previsto dall'articolo seguente.

ARTICOLO 127
(Somme in conto capitale o di investimento)

Le somme  in conto  capitale o  di investimento,  iscritte  negli
stanziamenti di spesa dopo il 30 giugno, e non impegnate, a norma
dell'art.  110,   al  termine   dell'esercizio,  possono   essere
mantenute  nel  bilancio  successivo,  agli  effetti  della  loro
utilizzazione nell'esercizio relativo.

In sede  di rendiconto  è fatta  annotazione che tali somme sono
mantenute in residui ai sensi del comma precedente.

Capo III
GESTIONI SPECIALI

Sezione I
GESTIONE DEI FONDI SPECIALI

Paragrafo 1
DISCIPLINA COMUNE

ARTICOLO 128
(Fondi speciali ed imputazione degli atti di spesa)

I fondi  speciali previsti  in bilancio non sono utilizzabili per
l'imputazione di  atti di  spesa a norma del Paragrafo 2 del Capo
precedente. Essi  costituiscono fonte per il prelievo delle somme
che  si   rende  necessario  erogare,  agli  effetti  della  loro
iscrizione nei rispondenti capitoli di spesa del bilancio stesso.

ARTICOLO 129
(Trasporto delle  somme dai  fondi ai  capitoli  di  spesa.  Loro
istituzione)

L'iscrizione delle somme nei capitoli di spesa avviene:

1) in  aumento alle  assegnazioni di spesa di capitoli esistenti,
   per  le  somme  prelevate  dal  fondo  di  riserva  per  spese
   obbligatorie, dal  fondo  di  riserva  per  spese  impreviste,
   nell'ipotesi di  cui al  punto a) dell'art. 85, e dal fondo di
   riserva di cassa;
2) nei  capitoli di nuova istituzione, per le somme prelevate dal
   fondo di riserva per spese impreviste, nelle ipotesi di cui ai
   punti b) e c) del citato art. 85;
3) sia in aumento alle assegnazioni di capitoli esistenti, che di
   capitoli di  nuova istituzione,  ove dei  rispondenti capitoli
   non si  abbia previsione  in bilancio,  per le somme prelevate
   dai fondi globali.

Sia il  trasporto delle  somme nei capitoli esistenti, che quello
nei  capitoli   di  nuova   istituzione,  è   fatto   con   atto
amministrativo,  secondo   la  disciplina  di  cui  ai  Paragrafi
seguenti.

ARTICOLO 130
(Procedimento di  utilizzo dei  fondi ed  atti di  imputazione di
spesa)

Salvo quanto  discende dalla  disciplina del Paragrafo 2 del Capo
precedente, all'imputazione  degli  atti  di  spesa  ai  capitoli
esistenti o  di nuova  istituzione può provvedersi con lo stesso
atto amministrativo  con il  quale è  disposto il  prelievo  dal
fondo, la  relativa destinazione  e l'integrazione  dei  capitoli
esistenti, o la costituzione di nuovi, ove occorra.

Resta ferma  la possibilità  di ulteriori atti di imputazione di
spesa, in ordine alle somme prelevate dai fondi e trasportate nei
capitoli di spesa stessa.

Paragrafo 2
GESTIONE DEI FONDI DI RISERVA

ARTICOLO 131
(Competenze)

Al procedimento  di utilizzo  dei fondi  di  riserva,  per  spese
obbligatorie,  e   per  spese  impreviste,  nell'ipotesi  sub  1)
dell'art. 129,  provvede la  Giunta regionale,  con deliberazioni
delle quali  dà tempestiva comunicazione al Consiglio regionale,
nonchè alla  Commissione di  controllo di  cui all'art. 54 dello
Statuto.

Provvede con  deliberazione il Consiglio regionale, relativamente
al procedimento  di utilizzo  del  fondo  di  riserva  per  spese
impreviste, nell'ipotesi sub 2) del citato art. 129.

Al procedimento  di  utilizzo  del  fondo  di  riserva  di  cassa
provvede il  Consiglio regionale con deliberazioni non soggette a
controllo.

Paragrafo 3
GESTIONE DEI FONDI GLOBALI

ARTICOLO 132
(Condizione del prelievo, termine e competenza)

Il prelievo  di  somme  dai  fondi  globali,  con  i  conseguenti
adempimenti di  cui al  Paragrafo 1,  può essere disposto solo a
seguito dell'entrata  in vigore dei provvedimenti legislativi che
autorizzano le spese medesime.

Le  quote   dei  fondi   globali,  non   utilizzate  al   termine
dell'esercizio di riferimento del bilancio nel quale i fondi sono
iscritti, sia  per non  essere entrata  in vigore  la  legge  che
autorizza  la  spesa  medesima,  sia  per  non  essersi  comunque
esaurito  il   procedimento  di   utilizzo  dei   fondi   stessi,
costituiscono economie di spesa.

Al procedimento  di utilizzo dei fondi globali provvede la Giunta
regionale,  con   deliberazioni  delle   quali   dà   tempestiva
comunicazione al Consiglio regionale, nonchè alla Commissione di
Controllo,  di   cui  all'art.   54  dello  Statuto,  curando  la
pubblicazione di  esse nel  Bollettino Ufficiale  della  Regione,
salvo quanto previsto dall'articolo seguente.

ARTICOLO 133
(Determinazione delle spese autorizzate)

Agli  effetti   della  utilizzazione   dei  fondi   globali,   la
determinazione delle  previsioni di  spesa, a norma della Sezione
III del  Titolo VI,  Capo III, può essere contenuta nello stesso
provvedimento legislativo  di autorizzazione  della iscrizione di
spesa in bilancio; in mancanza, si provvede con legge.

ARTICOLO 134
(Proroga della validità dei fondi)

Le spese, derivanti da provvedimenti legislativi non adottati dal
Consiglio  regionale   entro   il   termine   dell'esercizio   di
riferimento del bilancio nel quale sono iscritti i relativi fondi
globali, possono  trovare copertura  finanziaria nelle  quote non
utilizzate di  detti fondi,  purchè i  provvedimenti legislativi
stessi entrino  in vigore prima del rendiconto di tale esercizio,
e  comunque   entro  il   termine  dell'esercizio  immediatamente
successivo.

ARTICOLO 135
(Riporto delle nuove o maggiori spese)

Nell'ipotesi di cui all'articolo precedente, l'assegnazione degli
stanziamenti dei  detti fondi globali resta ferma al bilancio nel
quale essi furono iscritti, mentre gli stanziamenti delle nuove o
maggiori spese  sono assegnati  al  bilancio  dell'esercizio  nel
corso del  quale entrano  in vigore  i provvedimenti  legislativi
stessi.

Allo stanziamento  della nuova  o  maggiore  spesa  di  bilancio,
dovrà accompagnarsi  una annotazione,  da  cui  risulti  che  si
tratta  di   spese  finanziate   con  ricorso  ai  fondi  globali
dell'esercizio precedente.

Gli stanziamenti  dei fondi globali rimasti assegnati al bilancio
nel quale  furono iscritti,  a norma  del precedente I comma, non
costituiscono  elementi   per   la   determinazione   del   saldo
finanziario presunto, ai sensi dell'art. 66.

ARTICOLO 136
(Disavanzo ex art. 81 e rendiconto)

Fino a  quando non  sia approvato il rendiconto dell'esercizio di
riferimento del  bilancio nel  quale restano  stanziati  i  fondi
globali, delle  spese di cui all'articolo precedente non si tiene
conto  ai  fini  del  calcolo  dell'eventuale  disavanzo  di  cui
all'art. 81, I comma.

Sezione II
GESTIONE DEI FINANZIAMENTI REGIONALI AGGIUNTIVI

ARTICOLO 137
(Interventi negli esercizi successivi)

La Regione, qualora abbia erogato in un esercizio somme eccedenti
quelle ad  essa assegnate  dallo Stato,  a norma dell'art. 32, ha
facoltà di  compensare tali maggiori spese con minori erogazioni
per lo stesso scopo nei due esercizi immediatamente successivi.

Nei bilanci relativi a tali esercizi, le assegnazioni statali per
scopi già  soddisfatti con  i finanziamenti aggiuntivi regionali
sono sottratte alla loro destinazione.

ARTICOLO 138
(Iscrizione delle spese nell'esercizio successivo)

La  Regione   può,  in   relazione  all'epoca   in  cui  avviene
l'assegnazione dei  fondi statali,  attribuire le  relative spese
alla   competenza   dell'esercizio   immediatamente   successivo,
allorchè non  sia possibile far luogo all'impegno di tali spese,
a norma  dell'art. 110, entro il termine dell'esercizio nel corso
del quale ha luogo l'assegnazione.

ARTICOLO 139
(Regime contabile)

Nell'ipotesi di  cui all'articolo  precedente, l'iscrizione degli
stanziamenti di  entrata corrispondenti alle assegnazioni statali
è  fatta   nel  bilancio   dell'esercizio  in   cui   ha   luogo
l'assegnazione stessa,  mentre gli  stanziamenti  di  spesa  sono
riportati nel bilancio dell'esercizio successivo.

Allo  stanziamento   di  tali   spese  dovrà  accompagnarsi  un'
annotazione da  cui risulti che si tratta di spese finanziate con
le entrate iscritte nel bilancio dell'esercizio precedente.

Gli stanziamenti  di entrata,  rimasti assegnati  al bilancio nel
quale furono  iscritti, a  norma  del  precedente  I  comma,  non
costituiscono  elementi   per   la   determinazione   del   saldo
finanziario presunto, ai sensi dell'art. 66.

Fino a  quando non  sia approvato il rendiconto dell'esercizio di
riferimento del  bilancio nel  quale restano stanziate le entrate
stesse,  delle   spese  riportate   nel  bilancio  dell'esercizio
successivo, a norma del precedente I comma, non si tiene conto ai
fini del  calcolo dell'eventuale  disavanzo di cui all'art. 81, I
comma.

Capo IV
GESTIONI PROVVISORIE

ARTICOLO 140
(Gestione provvisoria del bilancio)

Fino all'entrata  in vigore della legge di bilancio, adottata dal
Consiglio  Regionale   ai  sensi  dell'art.  95,  la  Regione  è
autorizzata a  gestire in  via provvisoria  il bilancio  medesimo
secondo la seguente disciplina:

A) in  pendenza del  visto commissariale,  della promulgazione  e
   pubblicazione della legge di bilancio, ai sensi dell'art. 127,
   I e II comma della Costituzione e degli artt. 26, I comma, 27,
   I comma e 28 dello Statuto:
   a) limitatamente  ad un  dodicesimo della  spesa  prevista  da
      ciascun capitolo;
   b) ovvero,  nei limiti della maggiore spesa necessaria, ove si
      tratti  di   spese  obbligatorie,   determinate  ai   sensi
      dell'art. 93,  non suscettibili  di impegno  o di pagamento
      frazionati in dodicesimi;

B) in  caso di  rinvio della legge di bilancio, o nel caso in cui
   in  ordine   ad  essa  sia  stata  promossa  la  questione  di
   legittimità o  quella di merito, ai sensi dell'art. 127 III e
   IV comma  della Costituzione  e degli artt. 26, II comma e 27,
   II comma dello Statuto:
   1) limitatamente  alle parti  e ai  capitoli non coinvolti nel
      rinvio o nella questione di legittimità o di merito;
   2) ovvero,  nell'ipotesi che  il  rinvio  o  la  questione  di
      legittimità o di merito investano l'intero bilancio:
      a) limitatamente  ad un  dodicesimo della spesa prevista da
         ciascun  capitolo,   per  ogni   mese  di  pendenza  del
         procedimento;
      b) o,  nei limiti  della maggiore  spesa necessaria, ove si
         tratti  di  spese  obbligatorie,  determinate  ai  sensi
         dell'art. 93, non suscettibili di impegno o di pagamento
         frazionato in dodicesimi.
      
ARTICOLO 141
(Esercizio provvisorio del bilancio)

L'esercizio  provvisorio  del  bilancio,  autorizzato  con  legge
regionale ai  sensi dell'art. 100, comporta la gestione ordinaria
del bilancio  medesimo secondo  la disciplina  del  Capo  II  del
presente Titolo,  salvi  gli  effetti  conseguenti  l'entrata  in
vigore della  legge di  bilancio cui  l'esercizio provvisorio  si
riferisce.

ARTICOLO 142
(Gestione provvisoria dell'esercizio provvisorio)

Fino all'entrata  in vigore della legge che autorizza l'esercizio
provvisorio del  bilancio, adottata  nel termine di cui al citato
art. 100,  la Regione è autorizzata a gestire in via provvisoria
il bilancio medesimo, secondo la disciplina prevista sub A) o sub
B) dell'art.  140, a  seconda che ricorrano, in ordine alla legge
di autorizzazione stessa, le ipotesi ivi distintamente previste.

TITOLO VIII
LEGGE DI RENDICONTO

ARTICOLO 143
(Rendiconto generale annuale)

La legge  di rendiconto  dimostra, per  ogni anno  finanziario, i
risultati della  gestione degli  atti finanziari e del patrimonio
ai sensi  dell'art.  10,  afferenti  l'esercizio  finanziario  di
riferimento  della   legge  di  bilancio  antecedente  quella  di
rendiconto stessa.

Essa dimostra  i risultati di cui al comma precedente, attraverso
il rendiconto  generale annuale  della Regione,  che comprende il
conto finanziario  relativo alla  gestione del  bilancio,  ed  il
conto generale del patrimonio.

ARTICOLO 144
(Formulazione uniforme)

Ai sensi  dell'art. 24  della legge  statale, il CIPE, sentita la
Commissione interregionale di cui all'art. 13 della legge n. 281/
1970, indica  le  modalità  da  adottarsi  per  la  formulazione
uniforme dei  rendiconti delle  Regioni, in  conformità a quanto
disposto dagli artt. 146 e seguenti.

ARTICOLO 145
(Illustrazione.   Bilanci   delle   società   a   partecipazione
regionale)

Al  rendiconto   generale   della   Regione   è   premessa   una
illustrazione  dei   dati  consuntivi,   relativi  sia  al  conto
finanziario che  al conto  del patrimonio, dalla quale risulti il
significato  amministrativo   ed   economico   delle   risultanze
contabilizzate. In  essa vengono  posti in particolare evidenza i
costi  sostenuti  ed  i  risultati  conseguiti,  in  ordine  agli
interventi di funzionamento istituzionale della Regione, a quelli
relativi agli  atti di  programmazione ai  sensi del Titolo II, e
agli  eventuali   interventi  non  programmati,  sulla  base  del
bilancio pluriennale  ed in  relazione alle  scelte del programma
regionale di sviluppo.

Al  rendiconto   sono  allegati   i  bilanci   delle  società  a
partecipazione regionale, a norma dell'art. 159.

ARTICOLO 146
(Conto finanziario)

Il conto  finanziario contiene, per ciascun capitolo dell'entrata
e della  spesa  del  bilancio  annuale,  l'esposizione  dei  dati
distintamente indicati  dagli articoli  seguenti, nell'ordine ivi
specificato.

ARTICOLO 147
(Dati dell'entrata)

I dati  relativi all'entrata,  agli effetti  di cui  all'articolo
precedente, sono:

 1)  l'ammontare   dei residui    attivi    accertati  all'inizio
    dell'esercizio cui il conto si riferisce;
 2) le previsioni finali di competenza;
 3) le previsioni finali di cassa;
 4)  gli   stanziamenti di   cassa    riportati    dall'esercizio
    precedente;
 5)  l'ammontare delle  entrate   riscosse  e  versate  in  conto
    residui;
 6)  l'ammontare delle  entrate   riscosse  e  versate  in  conto
    competenza;
 7)  l'ammontare complessivo  delle entrate  riscosse  e  versate
    nell'esercizio;
 8) l'ammontare delle entrate accertate nell'esercizio;
 9)  le eccedenze  di  entrate  o  le  minori  entrate  accertate
    rispetto  alle previsioni di competenza;
10) le  eccedenze di  entrate o  le minori  entrate,  riscosse  e
    versate, rispetto alle previsioni di cassa;
11) l'ammontare dei residui, accertati all'inizio dell'esercizio,
    ed eliminati  nel corso  di esso,  nonchè dei residui attivi
    riprodotti nel corso dell'esercizio medesimo;
12) l'ammontare  dei residui  attivi provenienti  dagli  esercizi
    precedenti, rideterminati  alla fine dell'esercizio medesimo,
    in base alle cancellazioni od ai riaccertamenti effettuati, e
    da riportare al nuovo esercizio;
13) l'ammontare   dei    residui    attivi  formatisi  nel  corso
    dell'esercizio;
14) l'ammontare   complessivo   dei  residui  attivi  al  termine
    dell'esercizio.

ARTICOLO 148
(Dati della spesa)

I dati  relativi alla  spesa, agli  effetti di  cui all'art. 146,
sono:

 1)  l'ammontare   dei   residui   passivi  accertati  all'inizio
    dell'esercizio cui il conto si riferisce;
 2) le previsioni finali di competenza;
 3) le previsioni finali di cassa;
 4) l'ammontare dei pagamenti effettuati in conto residui;
 5) l'ammontare dei pagamenti effettuati in conto competenza;
 6)  l'ammontare   complessivo   dei    pagamenti      effettuati
    nell'esercizio;
 7) l'ammontare degli impegni assunti nell'esercizio;
 8)  le economie  e    le  eccedenze  di  impegni  rispetto  agli
    stanziamenti di competenza;
 9)  le economie  o  le  eccedenze  di  pagamenti  rispetto  agli
    stanziamenti di cassa;
10) l'ammontare   dei    residui  passivi,  accertati  all'inizio
    dell'esercizio, ed  eliminati nel  corso di esso, nonchè dei
    residui passivi riprodotti nel corso dell'esercizio medesimo;
11) l'ammontare  dei residui  passivi provenienti  dagli esercizi
    precedenti, rideterminati  alla fine dell'esercizio medesimo,
    in base alle cancellazioni ed alle reiscrizioni effettuate, e
    da riportare al nuovo esercizio;
12) l'ammontare    dei    residui  passivi  formatisi  nel  corso
    dell'esercizio;
13) l'ammontare   complessivo   dei  residui passivi  al  termine
    dell'esercizio.

ARTICOLO 149
(Conto del patrimonio)

Il conto generale del patrimonio contiene:

1) l'indicazione:
   a) delle attività e delle passività finanziarie;
   b) dei beni mobili ed immobili;
   c) di  ogni altra  attività e passività, nonchè delle poste
      rettificative;
2) la  dimostrazione dei punti di concordanza tra la contabilità
   del bilancio e quella del patrimonio.

I dati  di cui  al punto 1) del comma precedente sono indicati in
termini di valori aggiornati alla data di chiusura dell'esercizio
cui il conto si riferisce.

ARTICOLO 150
(Elenco descrittivo. Allegati)

Al conto del patrimonio è allegato:

1) un  elenco descrittivo  dei beni  appartenenti  al  patrimonio
   immobiliare  della   Regione,   demaniale,   indisponibile   e
   disponibile, alla data di chiusura dell'esercizio cui il conto
   si riferisce, con l'indicazione delle rispettive destinazioni,
   e dell'eventuale reddito da essi prodotto;
2) il rendiconto consolidato, di cui all'art. 158;
3) l'elenco dei debiti perenti, di cui all'art. 124.

ARTICOLO 151
(Procedimento)

La legge  di rendiconto è adottata dal Consiglio regionale entro
il 30  giugno di  ogni anno,  su proposta della Giunta presentata
entro il  30 aprile,  con le  modalità stabilite dallo Statuto e
dal Regolamento interno del Consiglio regionale.

TITOLO IX
ENTI LOCALI. ENTI DIPENDENTI SOCIETA' A PARTECIPAZIONE REGIONALE.
AUTONOMIA CONTABILE DEL CONSIGLIO REGIONALE

ARTICOLO 152
(Autonomia di spesa degli Enti locali delegati)

Fermo quanto  previsto dagli  artt. 9 e 25, e salva la disciplina
statale relativa  agli Enti  locali, richiamata  all'art.  2,  le
leggi regionali  di delega adeguano il loro contenuto finanziario
ai principi della presente legge, al fine di rendere effettivo il
disposto dell'art.  12, I  comma della  legge regionale 30 aprile
1973,  n.  30,  secondo  cui  le  leggi  di  delega  stesse,  nel
provvedere  in   ordine  ai   mezzi  finanziari   necessari   per
l'esercizio delle  funzioni  delegate,  assicurano  modalità  di
assegnazione e  di erogazione  tali da  far salva  l'autonomia di
spesa degli enti locali.

ARTICOLO 153
(Classificazione delle  entrate e delle spese relative a funzioni
regionali delegate. Bilanci degli Enti locali)

Ai sensi dell'art. 11, III comma della legge statale, nei bilanci
degli enti  locali, la  classificazione  delle  entrate  e  delle
spese, relative  a funzioni  ad essi delegate dalla Regione, deve
essere tale  da assicurare l'omogeneità delle classificazioni di
dette spese  nei medesimi bilanci rispetto a quelle contenute nel
bilancio regionale,  e la  possibilità del  controllo  regionale
sulla destinazione  dei fondi  a tal fine assegnati dalla Regione
agli enti locali stessi.

La Giunta  regionale formula proposte al Consiglio, sulla base di
studi ed  intese con  gli enti  locali e  le  loro  associazioni,
dirette a  dare attuazione  al disposto  del comma precedente, in
conformità alla  disciplina della presente legge, e nel rispetto
del principio  di autonomia  di spesa  degli enti  locali di  cui
all'articolo precedente.

ARTICOLO 154
(Rendiconti degli Enti locali)

Il disposto  del  I  comma  dell'articolo  precedente,  ai  sensi
dell'art. 27,  IV comma  della legge statale, si applica altresì
ai rendiconti  degli enti  locali, e si estende a tale materia la
previsione del II comma dell'articolo precedente.

ARTICOLO 155
(Enti ed aziende dipendenti dalla Regione. Bilanci)

Ai sensi  dell'art. 53,  III comma dello Statuto, i bilanci degli
enti e  delle aziende  dipendenti  dalla  Regione,  di  cui  alla
disciplina degli  artt. 57,  IV comma  e 58 dello Statuto stesso,
sono  presentati  dalla  Giunta,  e  discussi  ed  approvati  dal
Consiglio con  legge  unitamente  al  bilancio  regionale,  salvo
quanto previsto  dalle leggi  di cui  al III  comma del  presente
articolo in ordine alla variazione di bilancio.

Nei bilanci  degli  enti  ed  aziende  indicate,  le  spese  sono
classificate  e   ripartite  in   conformità  alle  disposizioni
dell'art. 69. Sono vietate le gestioni fuori bilancio.

Le leggi regionali relative agli enti ed aziende dipendenti dalla
Regione completano,  sulla  base  di  quanto  previsto  ai  comma
precedenti, l'ordinamento  contabile degli stessi, in aderenza ai
principi della  presente  legge,  al  fine,  in  particolare,  di
consentire alla  Giunta ed  al Consiglio  l'esercizio dei  poteri
previsti dai citati artt. 53, III comma e 58 dello Statuto.

ARTICOLO 156
(Rendiconti degli enti ed aziende dipendenti)

Ai sensi  dell'art. 27,  II  comma  della  legge  statale  ed  in
attuazione all'art.  58, II  comma dello  Statuto,  i  rendiconti
degli  enti   e  delle  aziende  dipendenti  dalla  Regione  sono
presentati dalla  Giunta ed  approvati dal  Consiglio, con legge,
unitamente al rendiconto generale della Regione.

I rendiconti  degli enti  ed aziende  indicate  sono  redatti  in
conformità alle  disposizioni del Titolo VIII, relative al conto
finanziario ed al conto del patrimonio della Regione.

Si estende  alla materia  del  presente  articolo  la  previsione
dell'ultimo comma dell'articolo precedente.

ARTICOLO 157
(Estensione della disciplina)

La disciplina di cui agli artt. 155 e 156 si estende, in aderenza
a quanto  previsto dall'art.  11, I comma e dall'art. 27, I comma
della  legge   statale,  agli  enti,  aziende  ed  organismi,  in
qualunque forma  costituiti, dipendenti  dalla Regione  ai  sensi
dell'art. 117  della Costituzione, previo adeguamento delle leggi
regionali vigenti.

ARTICOLO 158
(Rendiconto consolidato)

Ai sensi dell'art. 27, III comma della legge statale, in allegato
al conto  consuntivo della  Regione,  è  esposto  un  rendiconto
riassuntivo delle spese effettuate, nel medesimo esercizio, dagli
enti locali, nell'esercizio delle funzioni ad esse delegate dalla
Regione, e  dagli enti,  aziende ed  organismi dipendenti  di cui
agli articoli precedenti.

ARTICOLO 159
(Società a partecipazione regionale)

Ai sensi  dell'art. 53,  IV comma  dello Statuto, i bilanci delle
società a partecipazione regionale, di cui alla disciplina degli
artt. 57,  IV  comma  e  59  dello  Statuto,  sono  trasmessi  al
Consiglio regionale, al fine di informazione e di coordinamento.

Essi sono trasmessi dal Consiglio alla Giunta regionale.

L'ultimo bilancio,  approvato da ciascuna società nella quale la
Regione  abbia   partecipazione  finanziaria,   è  allegato   al
rendiconto generale della Regione.

ARTICOLO 160
(Autonomia contabile del Consiglio regionale)

Ai sensi  dell'art. 9  dello Statuto,  il Consiglio  regionale ha
piena  autonomia   contabile,  nell'ambito   degli   stanziamenti
assegnati con  la legge  di bilancio,  nel rispetto  dei principi
stabiliti dalla  legge 6  dicembre 1973, n. 853, e sulla base del
Regolamento interno di contabilità del Consiglio regionale.

TITOLO X
AZIONE  AMMINISTRATIVA   E  DI  DIRITTO  PRIVATO  DELLA  REGIONE.
STRUTTURA    OPERATIVA     REGIONALE.    RESPONSABILITA'    DEGLI
AMMINISTRATORI E DEI DIPENDENTI

Paragrafo 1
AZIONE AMMINISTRATIVA E DI DIRITTO PRIVATO DELLA REGIONE

ARTICOLO 161
(Procedimento amministrativo.  Contratti  e  amministrazione  del
patrimonio)

La legge  regionale disciplina  il procedimento amministrativo in
attuazione degli artt. 60 e 32 dello Statuto.

La legge  regionale disciplina, inoltre, la materia dei contratti
e dell'amministrazione del patrimonio in attuazione dell'art. 46,
lett. g)  e I norma transitoria dello Statuto, ai sensi dell'art.
35, IV e V comma della legge statale.

E'  fatto   salvo  quanto  specificamente  previsto  nelle  leggi
regionali adottate,  per singole  materie o  beni del  demanio  e
patrimonio regionale, sulla base della disciplina di legge di cui
ai comma precedenti.

ARTICOLO 162
(Obbligazioni a carattere pluriennale e autorizzazione di legge)

Le obbligazioni  a carattere pluriennale, aventi ad oggetto opere
od interventi  la cui  esecuzione si  protragga per più esercizi
finanziari, possono  essere assunte  dalla Regione,  se le leggi,
che prevedono  le opere  o gli  interventi indicati,  autorizzano
specificamente la stipulazione dei relativi contratti, o comunque
l'assunzione delle  dette obbligazioni,  nei  limiti  dell'intera
somma in esse indicata.

In mancanza  di tale  specifica autorizzazione,  la Regione  può
assumere unicamente  le obbligazioni  che vengono  a scadenza nel
corso dell'esercizio  cui si  riferisce la  legge di bilancio che
prevede la relativa spesa.

ARTICOLO 163
(Spese correnti ed obbligazioni a carattere pluriennale)

E'  autorizzata   l'assunzione,  da   parte  della   Regione,  di
obbligazioni  a   carattere  pluriennale   che  comportano  spese
correnti,   quando   l'assunzione   di   esse   è   strettamente
indispensabile per assicurare la continuità dei servizi.

Fuori di  tali ipotesi,  si estende  alle dette  obbligazioni  il
regime previsto  dall'articolo precedente,  con riferimento  alle
leggi che  prevedono le attività o gli interventi che comportano
le spese correnti stesse.

ARTICOLO 164
(Attività amministrativa  e leggi regionali di spesa a carattere
continuativo - ricorrente)

La Regione  può dare  corso alle procedure e agli adempimenti di
attuazione  delle  leggi  regionali  che  prevedono  attività  o
interventi,   rispettivamente,   a   carattere   continuativo   -
ricorrente, anche nel caso che tali leggi siano adottate ai sensi
dell'art. 20.

Sono esclusi  dal regime  di cui  al comma precedente gli atti di
attuazione delle  leggi indicate  al comma  precedente, dai quali
sorga comunque  l'obbligo, per  l'Amministrazione  regionale,  di
assumere impegni a norma degli artt. 110 e 116.

A tali atti la Regione può dare corso, una volta che la legge di
bilancio abbia  determinato l'entità della spesa che la relativa
legge regionale comporta.

ARTICOLO 165
(Disciplina dell'azione amministrativa e di diritto privato della
Regione e principi della presente legge)

Le leggi  regionali, previste dall'art. 161, svolgono le relative
materie, sulla base di quanto disposto dagli articoli precedenti,
in aderenza  ai principi  della presente  legge, con  particolare
riferimento alla  disciplina delle  leggi pluriennali  di  spesa,
della funzione  della legge  di bilancio  e del  procedimento  di
erogazione della spesa stessa.

ARTICOLO 166
(Azione  amministrativa   e  di   diritto  privato   e  attività
finanziaria)

La Regione  adegua altresì la propria azione amministrativa e di
diritto  privato   alle  esigenze   di  snellezza,  efficienza  e
rispondenza   dell'attività    finanziaria,   con    particolare
riferimento al  procedimento di erogazione della spesa, secondo i
principi della presente legge.

Paragrafo 2
STRUTTURA OPERATIVA REGIONALE. RESPONSABILITA'

ARTICOLO 167
(Ordinamento degli uffici della Regione)

Per gli  adempimenti attuativi  della presente legge, la Regione,
fermo il  disposto dell'art. 62, V comma dello Statuto, si avvale
della struttura operativa regionale agli effetti:

a) di realizzare interventi sulla base di programmi e progetti, a
   svolgimento di  una produzione  legislativa diretta ad attuare
   le scelte del programma regionale di sviluppo e dei piani;
b) di  predisporre   strumenti    contabili    previsionali,  che
   sorreggano  tali   scelte  e   consentano   atti   gestionali,
   amministrativi e  finanziari, finalizzati  all'attuazione  dei
   programmi e progetti medesimi;
c) di  concretare, in  particolare, adeguati  controlli, anche  a
   carattere economico  - finanziario,  nell'ambito  di  ciascuna
   unità operativa di un servizio, della Regione.

Essa provvede,  al riguardo,  sulla base  delle leggi regionali 6
settembre 1973,  n. 55  su l'ordinamento  degli uffici,  e n.  54
sullo stato  giuridico ed  economico del personale, nonchè delle
norme della  presente legge  di cui  all'art. 2,  II comma  e del
Titolo VIII.

L'Amministrazione regionale  impiega gli strumenti previsti dalla
legge citata,  per un'  ordinata  e  funzionale  imputazione  dei
compiti, anche  agli effetti dell'individuazione dei responsabili
dei  singoli   atti   o   delle   omissioni   da   cui   discenda
responsabilità a norma degli artt. 112 e 168.

Le modificazioni  ed integrazioni  della legge  regionale n.  55/
1973, che  si dovessero  rendere opportune, avvengono in aderenza
ai principi  e alle  esigenze della presente legge, richiamate ai
comma precedenti.

ARTICOLO 168
(Responsabilità  verso   l'Ente  degli   amministratori  e   dei
dipendenti)

La legge  regionale n. 54/ 1973 disciplina al Titolo III, Capo IV
e Titolo  IV, Capo  II,  i  doveri  e  le  sanzioni  disciplinari
relative al personale regionale.

Gli amministratori,  ed  i  dipendenti  della  Regione  ai  sensi
dell'art. 54  della legge  regionale n.  54/ 1973,  sono tenuti a
risarcire all'Ente i danni derivanti da violazioni di obblighi di
funzioni  o   di  servizio,  secondo  le  norme  vigenti  per  le
Amministrazioni dello Stato.

Fermo quanto  previsto dall'art.  48, II  e III comma della legge
citata, vanno  esenti da responsabilità i dipendenti che abbiano
agito per  un ordine  alla cui  esecuzione erano tenuti, salva la
responsabilità di colui che tale ordine abbia impartito.

ARTICOLO 169
(Competenza della Corte dei Conti. Obbligo di denunzia)

Ai  sensi   degli  artt.   31  e  32  della  legge  statale,  gli
amministratori   e   i   dipendenti   della   regione,   per   la
responsabilità di cui agli artt. 112 e 168, sono sottoposti alla
giurisdizione della  Corte dei  conti, nei  modi  previsti  dalle
leggi vigenti in materia, e secondo la disciplina di cui ai comma
seguenti.

La Corte  dei conti,  valutate le  singole responsabilità,  può
porre a  carico dei responsabili tutto il danno accertato o parte
di esso, secondo le norme in vigore per i dipendenti dello Stato.

Gli amministratori  ed i  coordinatori dei dipartimenti ed uffici
della Regione  che vengano a conoscenza, direttamente o a seguito
di  rapporto   cui  siano   tenuti  i   dipendenti  inseriti  nel
dipartimento od  ufficio di  cui il coordinatore è responsabile,
di fatti  che diano  luogo a responsabilità ai sensi degli artt.
112 e  168, debbono  farne denuncia al procuratore generale della
Corte dei  conti,  indicando  tutti  gli  elementi  raccolti  per
l'accertamento delle  responsabilità per  la determinazione  dei
danni.

Se  il   fatto  dannoso  sia  imputabile  all'amministratore,  la
denuncia è  fatta a  cura del  relativo  organo  collegiale;  se
imputabile al coordinatore del dipartimento od ufficio, l'obbligo
di denuncia incombe all'organo collegiale da cui dipende.

Ove in  sede di giudizio si accerti che la denuncia fu omessa per
dolo o  colpa grave,  la  Corte  dei  conti  può  condannare  al
risarcimento dei danni anche il responsabile dell'omissione.

<TITOLO FINALE>
NORMA TRANSITORIA E FINALE

La legge  di bilancio 1977, ai sensi del Titolo VI della presente
legge, è approvata in deroga all'art. 4.

Le leggi  regionali di spesa, in vigore alla data di approvazione
della presente  legge, possono  essere adeguate  ai principi  del
Titolo IV con la legge regionale di bilancio 1977, semprechè non
siano necessarie  modificazioni sostanziali  alle leggi  di spesa
medesime.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 6 maggio 1977.

La presente  legge è  stata approvata dal Consiglio Regionale il
29-3-1977 ed è stata vistata dal Commissario del Governo il 4-5-
1977.



ENTE REGIONE
CONTABILITA' CONTRATTI

