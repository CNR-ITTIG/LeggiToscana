Norme per  lo sviluppo  dell'associazionismo e delle cooperazioni
dei produttori agricoli nel settore zootecnico.

Il Consiglio Regionale ha approvato il 22-12-1976
Il Commissario del Governo ha apposto il visto il 26-1-1977
Il Presidente  della Giunta  Regionale promulga la seguente legge
regionale:

ARTICOLO 1

Allo scopo  di favorire lo sviluppo della produzione zootecnica e
di garantire  adeguati livelli di reddito alle aziende singole ed
associate, in  attuazione dell'art.  2 della  Legge 8-7-1975,  n.
306, e  dell'art. 3  della Legge  18-4-1974, n.  118, la  Regione
istituisce   un    regime   di    interventi   per    incentivare
l'associazionismo e  la cooperazione  dei produttori agricoli nel
settore zootecnico.

TITOLO I
ASSOCIAZIONISMO

ARTICOLO 2

La Regione  riconosce le  associazioni  dei  produttori  agricoli
zootecnici di  cui all'art.  2 della  Legge 8-7-1975,  n. 306 che
abbiano i requisiti stabiliti dalla presente legge.

La competenza territoriale delle Associazioni produttori agricoli
zootecnici  dovrà  ricadere  nell'ambito  di  una  o  più  aree
indicate dal  Consiglio regionale  entro 2  mesi dall'entrata  in
vigore della presente legge.

In  attesa   della  definizione   delle  aree  di  cui  al  comma
precedente, la  competenza  territoriale  delle  associazioni  è
riferita ai confini di almeno una provincia.

La definizione  dell'area territoriale  dovrà risultare  da  una
valutazione della consistenza della produzione zootecnica e delle
sue prospettive di sviluppo.

Le Associazioni  produttori  agricoli  zootecnici  devono  essere
costituite con atto pubblico.

ARTICOLO 3

Agli  effetti  del  riconoscimento  da  parte  della  Regione  le
Associazioni produttori  agricoli zootecnici di cui alla presente
legge, oltre a rispettare le condizioni indicate agli articoli 2,
6 e  7 della  Legge 8-7-1975, n. 306, devono prevedere nei propri
statuti:

a) il voto pro - capite;
b) l'ammissione    del    voto  espresso  per  delega  dai  soci,
   limitatamente ad  una  sola  delega.  La  delega  può  essere
   attribuita anche ai sensi dell'art. 7 della Legge 7-2-1971, n.
   127;
c) l'attribuzione  alle cooperative  di tanti  voti quanti sono i
   soci  delle   cooperative  medesime  che  hanno  impegnato  la
   disponibilità del prodotto;
d) la  ripartizione dei  seggi fra  le diverse  liste  in  misura
   proporzionale ai  voti conseguiti per l'elezione del Consiglio
   da parte dei soci, qualora siano presentate più liste;
e) il  voto limitato  a non  più di  due  terzi  dei  membri  da
   eleggere per l'elezione degli Organi esecutivi;
f) le  condizioni per  l'ammissione dei  soci nel  rispetto delle
   indicazioni contenute all'art. 4 della Legge 8-7-1975, n. 306;
g) la costituzione del Collegio sindacale;
h) la  tenuta del  libro dei  soci, dell'inventario dei beni, del
   libro cassa  e  dei  registri  dei  verbali  del  Consiglio  e
   dell'assemblea;
i) le  funzioni  di  Segretario  da  svolgere  anche  da  persona
   estranea al Consiglio;
l) la  condizione che  i soci  non  devono  far  parte  di  altre
   Associazioni di produttori agricoli zootecnici;
m) la fornitura agli associati di assistenza tecnica e di servizi
   necessari   al    miglioramento,   allo   sviluppo   ed   alla
   valorizzazione delle  produzioni zootecniche  di interesse dei
   soci;
n) la  possibilità di  assumere eventuali  compiti di intervento
   nella produzione  e nel  mercato dei prodotti zootecnici anche
   su affidamento della Regione o di altri Enti pubblici.

ARTICOLO 4

Le associazioni  dei produttori  agricoli  zootecnici,  oltre  ai
compiti previsti nei propri statuti secondo le disposizioni della
presente legge,  potranno promuovere  rapporti di  collaborazione
con  le   associazioni  provinciali  allevatori  territorialmente
interessate.

ARTICOLO 5

Agli effetti  della Legge  8-7-1975, n.  306 possono  ottenere il
riconoscimento di  Associazioni produttori agricoli zootecnici le
cooperative  operanti   nel  settore  zootecnico  che  rispettino
interamente le  condizioni di  cui all'art.  2, secondo  comma, e
all'art. 3  della presente  legge. In  tal caso  lo Statuto della
cooperativa deve  garantire la  adesione  di  singoli  produttori
interessati esclusivamente all'attività associativa zootecnica.

A  tal   fine  le   cooperative  riconosciute  come  Associazioni
produttori  agricoli   zootecnici  dovranno  tenere  contabilità
separata dell'attività associativa medesima.

ARTICOLO 6

Le   deliberazioni   delle   Associazioni   produttori   agricoli
zootecnici prese  a norma del primo comma dell'art. 7 della Legge
8-7-1975, n. 306 sono approvate dalla Giunta regionale.

ARTICOLO 7

Le Associazioni  produttori agricoli  zootecnici possono svolgere
compiti di  controllo ai fini del rispetto degli accordi previsti
dalla Legge  8-7-1975, n.  306 e  dalle norme  di cui  alla Legge
regionale 12-7-1976,  n. 37, concernente il prezzo del latte alla
produzione.

Ogni eventuale  inadempienza rilevata  dovrà essere segnalata al
Comitato economico di cui all'art. 3 della Legge 8-7-1975, n. 306
e al Presidente della Giunta regionale.

Ai fini  dell'applicazione del  prezzo base e delle maggiorazioni
percentuali del  prezzo del  latte di  cui agli artt. 8 e 9 della
Legge 8-7-1975,  n. 306 ed all'art. 3 della legge regionale 12-7-
1976, n.  37, le  associazioni di  produttori agricoli zootecnici
possono concorrere  alla definizione delle attività, da svolgere
direttamente o  tramite convenzioni,  inerenti la  determinazione
delle  caratteristiche   del  latte,   e  degli   altri  prodotti
contrattati, al  prelievo, al trasporto ed alla conservazione dei
campioni, ai  sensi dell'ultimo  comma dell'art.  4  della  Legge
regionale 12-7-1976,  n. 37  ed a  altre eventuali  norme non  in
contrasto con la presente legge.

ARTICOLO 8

Le Associazioni produttori agricoli zootecnici possono godere dei
contributi previsti dalle Leggi statali e regionali ai fini della
attuazione di  interventi per  il miglioramento  del bestiame, la
diffusione  della   fecondazione  artificiale   nonchè  per   il
miglioramento  e   il  potenziamento   delle  strutture   per  la
produzione, trasformazione  e  commercializzazione  dei  prodotti
zootecnici.

Le associazioni  sono  comunque  abilitate  a  ricevere  aiuti  e
finanziamenti della CEE.

ARTICOLO 9

Le Associazioni  di cui alla presente legge sono riconosciute con
deliberazione del  Consiglio regionale,  su proposta della Giunta
regionale, nel  rispetto delle  norme previste  dall'art. 5 della
Legge 8-7-1975,  n. 306 in base a domanda inoltrata al Presidente
della Giunta medesima.

La deliberazione  è assunta previo accertamento dei requisiti di
cui alla  presente legge e sentito il parere delle Organizzazioni
professionali e cooperative agricole più rappresentative in sede
regionale.

Qualora nelle  Associazioni riconosciute  a  norma  del  presente
articolo  vengano   meno  i   requisiti  previsti,  il  Consiglio
regionale, su  proposta della  Giunta, previa consultazione delle
Organizzazioni  professionali   e   cooperative   agricole   più
rappresentative  in   sede  regionale,  delibera  la  revoca  del
riconoscimento.

Della revoca  viene data, a cura della Giunta, comunicazione alla
Associazione interessata  e al Comitato economico di cui all'art.
3 della Legge 8-7-1975, n. 306.

Il Comitato  economico, qualora  ne ravvisi  la necessità,  può
presentare al  Presidente della  Giunta regionale  istanza per la
revoca dei  riconoscimenti deliberati a norma del primo comma del
presente articolo.

ARTICOLO 10

Le Associazioni  dei produttori  agricoli zootecnici costituite a
norma della  presente legge sono tenute a trasmettere annualmente
al Presidente  della Giunta regionale e al Comitato economico una
relazione sulla  loro attività  contenente anche  la consistenza
numerica dei soci ed ogni eventuale modifica statutaria.

La Giunta regionale provvede alla tenuta di un pubblico schedario
delle Associazioni  riconosciute,  aggiornato  sulla  base  delle
informazioni trasmesse  a norma  del  primo  comma  del  presente
articolo, al  fine di  consentire  a  tutti  gli  interessati  la
necessaria informazione sullo stato delle Associazioni medesime.

ARTICOLO 11

Qualora, a  norma dell'ultimo  comma dell'art. 2 della Legge 8-7-
1975, n.  306, siano  costituite Associazioni  di secondo e terzo
grado, il  riconoscimento di  cui all'art.  8 è  deliberato  dal
Consiglio regionale, su proposta della Giunta, tenuto conto delle
condizioni  richiamate   all'art.  3   della  presente   legge  e
semprechè le Associazioni di primo grado siano già riconosciute
a norma del citato art. 9.

ARTICOLO 12

Alle Associazioni dei produttori agricoli zootecnici riconosciute
ai sensi  della presente legge può essere concesso un contributo
quale concorso  nelle spese di costituzione e di primo avviamento
in rapporto  alla produzione  venduta o  valorizzata ed al numero
dei soci e per un periodo non superiore a 5 anni.

Il contributo  di cui al comma precedente è fissato per il primo
anno nella  misura dell'80%  della spesa  ritenuta ammissibile  e
comunque non superiore a L. 5.000.000.

Per gli anni successivi il contributo sarà ridotto ogni anno del
10%.

TITOLO II
COMITATO ECONOMICO

ARTICOLO 13

Per la  composizione del  Comitato economico  di cui  all'art.  3
della Legge  8-7-1975, n.  306  le  Associazioni  dei  produttori
agricoli - zootecnici riconosciute ai sensi della presente legge,
ivi comprese  quelle di  secondo grado,  designano  ciascuna  tre
rappresentanti.

La designazione  è effettuata  dall'Assemblea  dell'Associazione
mediante votazione  di liste limitate a due nominativi al fine di
garantire la rappresentanza delle minoranze.

Il Presidente  della Giunta  regionale  stabilisce,  con  proprio
decreto, il  termine entro  il quale  le designazioni  di cui  ai
commi precedenti devono essere effettuate.

Della designazione  è data  comunicazione  al  Presidente  della
Giunta regionale  il quale provvede all'insediamento del comitato
medesimo  entro   30  giorni  dalla  scadenza  di  cui  al  comma
precedente.

Le   designazioni   dei   rappresentanti   delle   Organizzazioni
professionali agricole,  maggiormente rappresentative  a  livello
nazionale, incaricati a norma del secondo comma dell'art. 3 della
Legge 8-7-1975,  n. 306  ad assistere il Comitato economico, sono
comunicate al Presidente della Giunta regionale il quale provvede
a comunicarle al Comitato economico medesimo.

Ciascuna   Organizzazione    dovrà    designare    un    proprio
rappresentante.

Il Comitato  economico provvede ad invitare alle proprie riunioni
i rappresentanti  delle Organizzazioni  professionali agricole di
cui al quinto comma.

Su richiesta  delle parti la Giunta regionale promuove, prima del
15 giugno  di ogni anno, l'incontro fra le parti per la revisione
semestrale del prezzo base del latte ai sensi dell'art. 8, ultimo
comma, della Legge 8-7-1975, n. 306.

La revisione semestrale ha l'obiettivo di ristabilire il rapporto
tra i  costi stabiliti  al momento  della formazione  del  prezzo
all'inizio  dell'annata   lattiero  -  casearia  e  ad  eventuali
variazioni intervenute  nei costi  degli alimenti  del bestiame e
nei costi di lavoro.

I criteri metodologici per la revisione semestrale sono stabiliti
dal Comitato economico.

TITOLO III
COOPERAZIONE

ARTICOLO 14

La Regione  favorisce anche  con  la  collaborazione  degli  Enti
locali,  Comunità   Montane,   Associazioni   e   Consorzi,   la
costituzione delle  Cooperative di  servizio di  cui  all'art.  3
della Legge  18-4-1974 n.  118, ai  fini dello  sviluppo e  della
valorizzazione  della   produzione  zootecnica   con  particolare
riguardo a quella bovina e ovina. A tal fine la Regione si avvale
anche dell'Ente regionale di sviluppo agricolo.

Per usufruire  dei benefici  previsti  dalla  presente  legge  le
Cooperative di  servizio e  i loro consorzi, oltre alle finalità
previste dal citato art. 3 della Legge 18-4-1974, n. 118 dovranno
prevedere nei propri Statuti:

a) il voto pro - capite;
b) l'ammissione  del    voto    espresso  per  delega  dai  soci,
   limitatamente ad  una  sola  delega.  La  delega  può  essere
   attribuita ai sensi dell'art. 7 della Legge 7-2-1971, n. 127.

Inoltre le  cooperative di  cui al  primo comma  dovranno  essere
aperte  a  tutti  gli  allevatori  della  zona  in  cui  operano,
condizionando la  ammissione a  socio al  requisito di produttore
agricolo singolo od associato conduttore di allevamento.

ARTICOLO 15

Alle Cooperative di servizio e loro consorzi di cui al precedente
art. 13,  a larga  base associativa  e  con  priorità  a  quelle
costituite  in  maggioranza  da  coltivatori  diretti,  mezzadri,
coloni e  braccianti, possono  essere concessi  contributi  nella
misura  massima   dell'80%  della  spesa  annuale  effettivamente
sostenuta per  gli assegni  fissi al personale tecnico nel limite
di due  unità, per  un importo  massimo non  superiore a  lire 6
milioni per unità e per una durata da tre a cinque anni.

Le domande  per  la  concessione  del  contributo  devono  essere
rivolte al Presidente della Giunta regionale;
la  concessione   ha  luogo   con  deliberazione   del  Consiglio
regionale, su proposta della Giunta.

ARTICOLO 16

Le Cooperative  di servizio  e i  loro Consorzi possono godere di
contributi previsti  da norme  comunitarie e  da leggi  statali e
regionali  ai   fini  della   attuazione  di  interventi  per  il
miglioramento del  patrimonio  zootecnico,  la  diffusione  della
fecondazione  artificiale   nonchè   il   miglioramento   e   il
potenziamento delle  strutture per  la produzione  di foraggi, la
produzione, trasformazione  e  commercializzazione  dei  prodotti
zootecnici.

TITOLO IV
FINANZIAMENTO DELLA SPESA

ARTICOLO 17

Per gli interventi di cui agli artt. 11 e 14 della presente legge
è stanziata la somma di L. 100.000.000.

ARTICOLO 18

Alla copertura  della spesa  si provvede  con  le  disponibilità
finanziarie residuate  al Cap. 26270, lett. u), del Bilancio 1976
avvalendosi del disposto dell'art. 1 della Legge 27-2-1955 n. 64.

Le necessarie  variazioni al  Bilancio 1977 saranno apportate con
successivo provvedimento.

Per gli  anni successivi  al 1977  sarà provveduto  con apposito
stanziamento da iscriversi nei rispettivi Bilanci di Previsione.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della  Regione Toscana.

Firenze, 29 gennaio 1977.

La presente  legge è  stata approvata dal Consiglio regionale il
22-12-1976 ed è stata vistata dal Commissario del Governo il 26-
1-1977.



ZOOTECNIA
COOPERATIVE

