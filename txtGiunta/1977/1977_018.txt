Istituzione  del  servizio  di  assistenza  alla  famiglia,  alla
maternità, all'infanzia e ai giovani in età evolutiva.

Il Consiglio Regionale ha approvato il 8-2-1977
Il Commissario del Governo ha apposto il visto il 7-3-1977
Il Presidente  della Giunta  Regionale promulga la seguente legge
regionale:

ARTICOLO 1
(Istituzione del servizio)

In ciascuna  delle zone  socio -  sanitarie  di  cui  alla  legge
regionale 16  giugno 1976,  n. 28,  è istituito  il servizio  di
assistenza alla  famiglia, alla  maternità,  all'infanzia  e  ai
giovani in età evolutiva.

Nell'ambito  delle   finalità  previste  dall'articolo  4  dello
Statuto, il  servizio provvede  a realizzare,  fra  l'altro,  gli
scopi stabiliti  dalla legge  29 luglio  1975, n. 405, dal DPR 11
febbraio  1961,  n.  264  e  quelli  già  previsti  dalla  legge
regionale 3 agosto 1973, n. 46.

ARTICOLO 2
(Gestione del servizio)

Fino alla  istituzione delle unità sanitarie locali, il servizio
è gestito  dai comuni  o dai  consorzi costituiti ai sensi della
legge  regionale   20  agosto  1974,  n.  50,  nell'ambito  della
organizzazione e  gestione unitaria  e globale di tutti i servizi
sanitari e  sociali, e nel quadro degli interventi previsti dalla
legge regionale 7 aprile 1976, n. 15.

Quando non  sia costituito  il  consorzio,  i  comuni  assicurano
d'intesa la  gestione del  servizio per  ciascuna  zona  socio  -
sanitaria.

Per l'attuazione  del servizio,  la Giunta  regionale, secondo  i
criteri stabiliti dal Consiglio regionale in sede di adozione del
programma di  cui al successivo articolo 16, promuove la gestione
coordinata di  tutti i  servizi sanitari  e  sociali  degli  enti
pubblici operanti  nel  territorio  nonchè  il  coordinamento  e
l'utilizzazione da  parte dei  consorzi  delle  strutture  e  del
personale degli enti ospedalieri e degli enti mutualistici.

ARTICOLO 3
(Tipologia degli interventi)

Il servizio  gestito dal  consorzio o  dai comuni  ai  sensi  del
precedente articolo assicura i seguenti interventi:

1. assistenza  psicologica e  sociale rivolta  ai  singoli,  alla
   coppia e  alla famiglia,  anche in  ordine  alla  problematica
   minorile,  e  per  la  preparazione  alla  maternità  e  alla
   paternità responsabile;
2. somministrazione    dei  mezzi  necessari  per  conseguire  le
   finalità liberamente  scelte dalla  coppia e  dal singolo  in
   ordine alla procreazione responsabile;
3. divulgazione  delle informazioni  idonee a promuovere ovvero a
   prevenire la  gravidanza consigliando  i metodi  e  i  farmaci
   adatti a ciascun caso;
4. educazione  sessuale    del  singolo,  della  coppia  e  della
   comunità,  anche   in   collaborazione   con   le   strutture
   scolastiche;   iniziative di  educazione sociale  e  sanitaria
   tendenti, in particolare, alla divulgazione delle informazioni
   necessarie  alla   conoscenza  dei   problemi  connessi   alla
   procreazione  responsabile,  all'individuazione  di  eventuali
   problemi di  natura genetica,  all'igiene della  gravidanza  e
   alla protezione dell'infanzia;
5. tutela  della  salute    della    donna  e  del  prodotto  del
   concepimento con  riguardo alla  prevenzione perinatale,  alla
   gravidanza e  alla maternità,  nonchè  assistenza  e  tutela
   della  prima   infanzia,  potenziando  le  apposite  strutture
   esistenti o promuovendone, ove necessario, la formazione;
6. informazione  sui casi  in cui l'interruzione della gravidanza
   è consentita  dalla legge e sui servizi legalmente consentiti
   ed idonei  ad intervenire;  assistenza medica,  psicologica  e
   sociale nei casi predetti.

Il servizio assicura inoltre interventi di natura preventiva e di
assistenza  sociale   e  sanitaria  in  favore  dei  minori,  con
particolare    riferimento     all'assistenza,    consulenza    e
collaborazione per  l'adozione e  l'affidamento, nel quadro degli
interventi disposti  dalla legge  regionale 7 aprile 1976, n. 15;
alla medicina  preventiva dell'età scolare;  alla riabilitazione
e  inserimento   sociale  dei  soggetti  in  età  evolutiva  con
minorazioni di carattere fisico, psichico e sensoriale.

Per l'attuazione degli interventi previsti dal presente articolo,
il consorzio  o i  comuni predispongono un apposito piano annuale
elaborato  secondo   gli  obiettivi  e  gli  indirizzi  stabiliti
dall'articolo 16.

ARTICOLO 4
(Modalità degli interventi)

Il consorzio o i comuni assicurano l'erogazione delle prestazioni
di cui al precedente articolo secondo le seguenti modalità:

a) le  indicazioni e  le informazioni  sui mezzi atti a prevenire
   ovvero a promuovere la gravidanza, nonchè la somministrazione
   degli stessi,  sono effettuate, nel rispetto delle convinzioni
   etiche e  dell'integrità fisica  della persona, ai fini della
   preparazione alla  maternità e alla paternità responsabile e
   della soluzione  dei problemi  relativi  alla  sfera  sessuale
   dell'individuo e della coppia;
b) gli  interventi tendono  a fornire  al singolo,  alla coppia e
   alla famiglia  un insieme di prestazioni che, nel rispetto dei
   diritti e  della libertà  della  persona,  ne  facilitino  la
   partecipazione alla vita sociale;
c) gli  interventi si  propongono di  assicurare il  diritto  del
   minore a  crescere  in  idoneo  nucleo  familiare,  evitandone
   l'istituzionalizzazione,  con   la   formazione   di   servizi
   integrativi e  sostitutivi della  famiglia  quando  la  stessa
   risulti gravemente  carente o  non esista,  anche con riguardo
   alla attuazione  di provvedimenti  in materia  di  adozione  e
   affidamento;
d) gli interventi relativi al periodo preconcezionale, al periodo
   della  gravidanza,   al  parto  e  alla  fase  neonatale  sono
   particolarmente rivolti  a prevenire le cause della mortalità
   infantile e le minorazioni di carattere psico - fisico;
e) gli  interventi di riabilitazione e di inserimento sociale dei
   soggetti in  età evolutiva con minorazioni psichiche, fisiche
   o sensoriali  sono assicurati  con l'utilizzazione  di servizi
   aperti, di  tipo ambulatoriale o ad esternato, o di servizi di
   assistenza  domiciliare,  coordinati  con  gli  altri  servizi
   presenti nella zona;
f) l'attività  di  medicina  preventiva    per  l'età  scolare,
   prevista dal  DPR 11  febbraio 1961, n. 264, è svolta in modo
   da assicurare  la protezione  e il  controllo dello  stato  di
   salute fisica e psichica dei soggetti interessati, realizzando
   la necessaria  continuità fra interventi preventivi, curativi
   e riabilitativi.
   L'attività è  in particolare finalizzata alla individuazione
   dei rischi presenti nell'ambiente di vita e scolastico;
g) le  iniziative di  cui al punto 4 del precedente articolo sono
   attuate promuovendo la collaborazione degli operatori sanitari
   e sociali della zona;
h) tutti  gli interventi  di cui  alla presente legge sono svolti
   dagli operatori  sanitari e  sociali  del  servizio  anche  in
   collaborazione con il medico curante dell'utente.

Per  l'acquisizione   delle  informazioni   sanitarie  e  sociali
necessarie   per   l'organizzazione   e   l'articolazione   degli
interventi, la  Giunta regionale individua opportuni collegamenti
con le  iniziative previste dalla legge regionale 28 maggio 1975,
n. 60.

ARTICOLO 5
(Partecipazione)

Il consorzio  o  i  comuni,  nel  quadro  delle  attività  degli
organismi di partecipazione popolare previsti dall'art. 2 lettera
c, della  legge regionale 20 agosto 1974, n. 50, promuovono forme
specifiche di  partecipazione dei  movimenti e delle associazioni
femminili, delle  organizzazioni sociali, degli organi collegiali
di governo  della scuola, dell'insieme dei cittadini presenti nei
comuni facenti  parte del  consorzio, alla  elaborazione  e  alla
attuazione del piano di cui all'articolo 3, nonchè alla gestione
sociale del servizio previsto dalla presente legge.

ARTICOLO 6
(Associazione del volontariato)

Il consorzio  o i  comuni  possono  utilizzare,  nell'ambito  del
servizio  previsto   dalla  presente   legge,  l'attività  delle
associazioni  del   volontariato,  sulla   base   di   specifiche
convenzioni.

ARTICOLO 7
(Organizzazione del servizio)

Le prestazioni di cui all'articolo 3 sono erogate dal consorzio o
dai comuni  garantendo, in  particolare, la  presenza in ciascuna
zona  socio   -  sanitaria   degli  operatori  necessari  per  lo
svolgimento delle seguenti attività:

a) assistenza sociale;
b) assistenza psicologica;
c) medicina generica, compresa la pediatria;
d) medicina   specialistica,    con    particolare    riferimento
   all'ostetricia e ginecologia.

Allo scopo di assicurare alla popolazione una assistenza continua
e  facilmente   accessibile,  il   piano  di  intervento  di  cui
all'ultimo comma  dell'articolo 3 può prevedere un'articolazione
del servizio in ciascuno degli ambiti territoriali individuati ai
sensi dell'articolo  3 della  legge regionale 7 dicembre 1973, n.
64.

L'articolazione del  servizio, prevista  ai sensi  del precedente
comma, dovrà  garantire la presenza di una struttura di base che
sia in  grado  di  fornire  prestazioni  di  carattere  generale,
nonchè di tipo ostetrico e ginecologico.

Le attività  di cui  ai precedenti  commi sono  esercitate dagli
operatori del servizio secondo il metodo del lavoro di gruppo per
realizzare  una  piena  interdisciplinarietà  degli  interventi,
anche ai fini della consulenza familiare.

Le prestazioni  specialistiche che  non possono essere assicurate
dagli  operatori   del  servizio,   sono  garantite   utilizzando
strutture ospedaliere  ed extraospedaliere  esistenti nella  zona
socio - sanitaria o, in mancanza, nelle zone limitrofe.

Al  fine   di  assicurare   al  servizio   ulteriori  prestazioni
specialistiche, con  particolare riferimento  a  quelle  relative
alla genetica  medica, il programma di cui all'articolo 16 indica
tali prestazioni  e le  strutture ospedaliere ed extraospedaliere
alle quali possono essere richieste.

ARTICOLO 8
(Integrazione ed utilizzazione di altre strutture e servizi)

Il  personale  e  le  strutture  dei  consultori  e  dei  servizi
assistenziali dell'ONMI  trasferiti agli enti locali con la legge
23  dicembre   1975,  n.   698,  sono   integrati  nel   servizio
disciplinato dalla presente legge.

Il medico e l'ostetrica condotti operano, nelle strutture di base
di cui al precedente articolo, secondo le modalità stabilite dal
consorzio o  dai comuni  e in  conformità agli indirizzi fissati
dalla Regione.

Qualora sia  ritenuto opportuno,  possono  essere  utilizzati,  a
mezzo  di   apposita  convenzione,   sanitari  e   altri   liberi
professionisti, purchè  ciò  sia  compatibile  con  l'obiettivo
della  piena   utilizzazione  del   personale   delle   strutture
pubbliche.

ARTICOLO 9
(Collaborazione  con   i  centri   di  ricerca   e  gli  istituti
scientifici)

Per lo  sviluppo dei  livelli  di  conoscenza  scientifica  nelle
discipline attinenti la materia regolata dalla presente legge, la
Giunta   regionale   promuove   opportune   iniziative   per   la
collaborazione con  le università degli studi della Toscana, gli
istituti scientifici e i centri di ricerca.

ARTICOLO 10
(Rapporti con le strutture giudiziarie)

Nell'ambito del  servizio previsto  dalla presente  legge, devono
essere promossi  opportuni rapporti  con  l'ufficio  del  Giudice
tutelare, con  il Tribunale  per i  minorenni e  con le strutture
giudiziarie operanti nel settore del diritto di famiglia.

ARTICOLO 11
(Erogazione delle prestazioni)

Le prestazioni  erogate  nell'ambito  del  servizio  gestito  dal
consorzio o  dai comuni  sono gratuite per i cittadini italiani e
per gli  stranieri residenti,  dimoranti o  comunque soggiornanti
anche temporaneamente in un comune della regione toscana.

Non può  essere posto  alcun onere  a carico del consorzio o dei
comuni  per   le  prestazioni   indicate  nel  programma  di  cui
all'articolo 16  ed erogate,  su richiesta  degli  operatori  del
servizio, da  parte di  enti ospedalieri,  laboratori di analisi,
centri di ricerca e di ogni altra struttura pubblica.

L'onere delle  prestazioni previste  dal precedente  comma  è  a
carico, per  quanto di  competenza,  dell'ente  al  quale  spetta
assicurare l'assistenza sanitaria.

Per le  persone in  stato di  bisogno  indicate  all'articolo  3,
lettera c,  della legge  regionale 7  aprile 1976, n. 15, che non
fruiscono di  assistenza sanitaria  a carico  di  enti  pubblici,
l'onere delle  prestazioni di  cui al  secondo comma  è a carico
della Regione  che le  eroga tramite  gli enti  ospedalieri e gli
altri presidi convenzionati.

La Giunta  regionale, previo  parere della competente commissione
consiliare, stabilisce  le modalità  per il  rilascio  da  parte
degli operatori del servizio delle impegnative per le prestazioni
di cui  al secondo  comma del  presente articolo,  nonchè per la
regolamentazione dei  rapporti finanziari  tra la  Regione e  gli
enti  di   assistenza  sanitaria   stipulando,  ove  occorra,  le
opportune convenzioni.

L'onere della  prescrizione dei  prodotti farmaceutici,  compresi
gli anticoncezionali  e i  farmaci per il trattamento delle forme
di sterilità,  nonchè dei  presidi, è a carico dell'ente o del
servizio cui  compete l'assistenza sanitaria, anche se i prodotti
prescritti non  sono compresi nel vigente prontuario terapeutico,
ma siano  necessari per  lo svolgimento  delle attività  di  cui
all'articolo 3.

Per le  persone in  stato di  bisogno  indicate  all'articolo  3,
lettera c,  della legge  regionale 7  aprile 1976, n. 15, che non
fruiscono di  assistenza sanitaria  da parte  di  enti  pubblici,
l'onere dei  prodotti di cui al precedente comma prescritti dagli
addetti al  servizio, è  a  carico  della  Regione,  secondo  le
modalità stabilite dalla Giunta regionale.

La prescrizione  dei presidi e dei prodotti farmaceutici, nonchè
la richiesta  di visite specialistiche, di esami di laboratorio e
radiologici e  di ogni  altra  ricerca  strumentale  può  essere
effettuata direttamente dai medici operanti nel servizio.

ARTICOLO 12
(Requisiti,  modalità   di  funzionamento  e  finanziamento  dei
servizi consultoriali non gestiti da comuni o loro consorzi)

Istituzioni o  enti pubblici  e  privati  che  abbiano  finalità
sociale, sanitarie  e assistenziali  senza fini di lucro, possono
istituire consultori familiari per le attività di cui alla legge
29 luglio 1975, n. 405.

L'istituzione di  tali consultori  è  autorizzata  dalla  Giunta
regionale che  ne accerta i requisiti avvalendosi del consorzio o
del comune territorialmente competente.

Ai  fini   della  concessione   dell'autorizzazione   la   Giunta
regionale,  sentita   la   competente   commissione   consiliare,
stabilisce annualmente  criteri obiettivi  circa la  dotazione di
strumenti tecnici, ambienti di lavoro e organizzazione funzionale
e  amministrativa,  con  rigorosa  esclusione  di  ogni  criterio
selettivo  riferito   alle  convinzioni  politiche,  religiose  o
sociali. I  consultori devono essere dotati di una equipe stabile
che presti  la propria  attività secondo il metodo del lavoro di
gruppo, composta  almeno di un medico generico, un ginecologo, un
operatore sociale ed uno psicologo.

Il Consiglio  regionale, in  sede di  approvazione del  programma
previsto dall'articolo  16, dispone l'erogazione di contributi in
favore di  istituzioni ed  enti  autorizzati  alla  gestione  dei
consultori di  cui al  primo comma,  utilizzando  una  quota  non
superiore al  10% di quanto assegnato dallo Stato alla Regione ai
sensi della  legge 29 luglio 1975, n. 405, e ripartendola in modo
da rispettare  le  esigenze  di  funzionalità  di  una  adeguata
dislocazione territoriale  e del  pluralismo delle  iniziative. A
tal fine  entro il  30 novembre dell'anno precedente a quello cui
si riferisce  l'erogazione, le istituzioni e gli enti interessati
possono inoltrare  domanda al  consorzio o  al comune  competente
unitamente ad  un programma annuale e ad una relazione attestante
il tipo di struttura e il personale disponibile.

Le domande  sono trasmesse dal consorzio o dai comuni alla Giunta
regionale, con un motivato parere.

Il contributo  regionale è  erogato avvalendosi  del consorzio o
del comune competente.

I consultori  familiari istituiti  ai sensi  del primo  comma del
presente articolo  sono sottoposti alla vigilanza del consorzio o
del comune  competente, anche in relazione alla utilizzazione del
contributo regionale.

La Giunta regionale, sulla base delle indicazioni del consorzio o
del comune  competente, delibera la revoca dell'autorizzazione in
caso di gravi insufficienze di funzionamento.

Le prestazioni  erogate dai  consultori familiari che ricevono il
contributo dalla Regione sono gratuite.

Le istituzioni  e gli  enti autorizzati  ai sensi del primo comma
del presente  articolo, possono  avvalersi, mediante convenzione,
degli  ospedali   e  dei   presidi   specialistici   degli   enti
mutualistici di assistenza sanitaria esistenti nella regione, per
gli esami  di laboratorio  e radiologici e per ogni altra ricerca
strumentale, sulla  base di  una convenzione  tipo approvata  con
deliberazione dalla Giunta regionale.

La prescrizione dei presidi e dei prodotti farmaceutici, indicati
in apposito  elenco approvato dalla Giunta regionale, può essere
effettuata dai medici addetti e operanti nei consultori di cui al
primo comma  del presente  articolo, con onere a carico dell'ente
cui compete l'assistenza sanitaria.

Per le  persone in  stato di  bisogno  indicate  all'articolo  3,
lettera c,  della legge  regionale 7  aprile 1976, n. 15, che non
fruiscono di  assistenza sanitaria  a carico  di  enti  pubblici,
l'onere delle  prescrizioni di  cui al  comma  precedente,  è  a
carico della  Regione che le eroga attraverso farmacie allo scopo
convenzionale.

La competente  commissione consiliare  è informata  dalla Giunta
regionale dei  provvedimenti di cui al primo sesto, ottavo e nono
comma del presente articolo.

ARTICOLO 13
(Titoli richiesti per gli operatori del servizio)

Il personale  di  assistenza  medica  e  psicologica  addetto  al
servizio previsto  dalla presente  legge, deve essere in possesso
degli specifici titoli di studio di cui all'art. 3 della legge 29
luglio 1975,  n. 405,  nonchè dell'abilitazione, ove prescritta,
all'esercizio professionale.

Gli altri operatori sociali debbono essere in possesso dei titoli
di studio  in  pedagogia  o  assistenza  sociale,  come  previsto
dall'articolo 3 della legge 29 luglio 1975, n. 405.

Possono far  parte del  servizio di cui alla presente legge altri
operatori esperti  in discipline  ritenute utili per l'attuazione
del servizio configurato dal precedente articolo 7.

ARTICOLO 14
(Segreto professionale)

Tutti coloro  che operano a qualsiasi titolo nei servizi pubblici
e privati  previsti dalla presente legge, sono tenuti al rispetto
del segreto professionale.

ARTICOLO 15
(Formazione ed aggiornamento del personale)

La  Regione   istituisce   corsi   per   l'aggiornamento   e   la
riqualificazione del  personale operante  nel servizio  istituito
con la presente legge, per le attività di cui alle lettere a, b,
c, d, dell'articolo 7.

I corsi  devono assicurare,  in particolare, l'acquisizione delle
necessarie  conoscenze   interdisciplinari  e  delle  metodologie
proprie  del   lavoro  di   gruppo.  La  frequenza  ai  corsi  di
aggiornamento è  obbligatoria  per  il  personale  operante  nel
servizio.

La Regione  potrà inoltre  istituire corsi di perfezionamento in
relazione a future esigenze del servizio.

Nel programma annuale previsto dall'articolo 16 sono stabiliti il
numero dei corsi, la dislocazione, il finanziamento, le modalità
di  partecipazione   del  personale  interessato,  la  durata,  i
programmi, gli  enti locali  di cui  la Regione può avvalersi ed
ogni altro elemento utile per l'organizzazione dei corsi.

In  relazione   alle  esigenze   del  servizio  sono  programmate
iniziative di  aggiornamento per  attività di tipo specialistico
che possono  essere destinate  a tutti  gli operatori  sanitari e
sociali che comunque operano in diretto rapporto con le strutture
previste dalla presente legge.

La Regione,  per l'attuazione  di quanto  previsto  nel  presente
articolo, promuove la collaborazione con le università e con gli
altri enti di formazione e qualificazione del personale.

ARTICOLO 16
(Programma annuale di intervento)

Entro il  31 gennaio  di ogni  anno il  Consiglio  regionale,  su
proposta della Giunta, adotta il programma annuale di intervento.

Il programma  di intervento,  che viene predisposto tenendo conto
delle relazioni  di cui  all'articolo 19,  primo comma,  e  delle
richieste di  contributo presentate  dai consorzi o dai comuni ai
sensi del successivo articolo 18, determina i seguenti elementi:

1. stabilisce  gli indirizzi in relazione alla organizzazione del
   servizio, con  particolare riguardo  alla sua funzionalità ed
   economicità, e fissa gli obiettivi da raggiungere annualmente
   in riferimento  alle specifiche condizioni sociali e sanitarie
   delle zone di cui alla legge regionale 16 giugno 1976, n. 28;
2. provvede  alla ripartizione  in  favore  dei  consorzi  o  dei
   comuni, dei  finanziamenti secondo  le modalità stabilite dai
   successivi articoli 17 e 18;
3. provvede alla ripartizione dei contributi da erogare in favore
   dei consultori  familiari di  cui all'articolo  12, secondo le
   modalità previste dallo stesso articolo;
4. stabilisce le modalità di accesso, il numero, la dislocazione
   territoriale, il  finanziamento, nonchè  le altre indicazioni
   per lo svolgimento dei corsi previsti dal precedente articolo;
5. fissa  le prestazioni  di  natura  specialistica  che  possono
   essere    richieste     alle    strutture    ospedaliere    ed
   extraospedaliere, ai  sensi dell'articolo  11, dagli operatori
   del servizio.

ARTICOLO 17
(Finanziamenti ripartiti secondo criteri oggettivi. Finanziamento
dei corsi di formazione ed aggiornamento)

Il programma  di cui  all'articolo  16  comprende  un  piano  che
provvede all'assegnazione  in favore dei consorzi o dei comuni di
una  quota   non  inferiore  al  70%  della  somma  appositamente
stanziata nel capitolo del bilancio regionale n. 18210, istituito
con il successivo articolo 24. Tale quota dovrà essere destinata
dai consorzi  o dai comuni all'attuazione degli interventi di cui
al primo comma dell'articolo 3.

L'assegnazione viene effettuata sulla base dei seguenti criteri:

a) 50%  in base alla popolazione residente in ciascuna zona socio
   - sanitaria;
b) 50%  in proporzione  al tasso  medio di natalità e mortalità
   infantile quali risultano dai dati in possesso della Regione e
   relativi al triennio precedente l'anno dell'assegnazione.

Nel caso in cui il consorzio non sia stato costituito, il calcolo
della quota da assegnare viene effettuato sulla base degli indici
relativi all'intera  zona socio - sanitaria. La somma spettante a
ciascun comune  viene successivamente  stabilita in rapporto alla
popolazione residente.

La quota  che residua  dalla somma  indicata al  primo comma  del
presente articolo,  viene utilizzata  per il  finanziamento delle
iniziative nel  settore della formazione e dell'aggiornamento del
personale, per  la  concessione  di  contributi  straordinari  ai
consorzi che  presentino particolari necessità in relazione alla
istituzione e  gestione del  servizio, per  il  finanziamento  in
favore delle  istituzioni e  degli enti  di cui  all'articolo 12,
nonchè per gli oneri derivanti dall'articolo 11.

ARTICOLO 18
(Finanziamento delle  attività di  medicina preventiva dell'età
scolare e  delle attività relative ai soggetti in età evolutiva
affetti da minorazioni fisiche, psichiche e sensoriali)

Il programma di cui all'articolo 16 comprende piani di intervento
finanziario in favore dei consorzi o dei comuni per:

1. l'attività  di medicina preventiva dell'età scolare prevista
   dal DPR 11 febbraio 1961, n. 264, compreso l'intervento per la
   profilassi della carie dentaria;
2. la riabilitazione e l'inserimento sociale dei soggetti in età
   evolutiva  affetti   da  minorazioni   psichiche,  fisiche   e
   sensoriali.

Per i  piani di  cui al  precedente comma sono utilizzati i fondi
appositamente stanziati  nel capitolo  del bilancio  regionale n.
18210, istituito con il successivo articolo 24.

Entro il 30 novembre dell'anno precedente quello cui si riferisce
l'erogazione, i consorzi o i comuni inviano alla Giunta regionale
la domanda  di contributo  per le  attività previste  dal  primo
comma, allegando una relazione dalla quale risulti:

a) la  situazione    esistente    nel  territorio  di  competenza
   relativamente  allo   stato  dei   servizi  necessari  per  lo
   svolgimento delle attività di cui al primo comma;
b) le  eventuali iniziative  in atto  nel territorio  da parte di
   enti pubblici o privati;
c) lo  specifico programma  di attività  che il  consorzio  o  i
   comuni intendono  realizzare, con  l'indicazione dei  relativi
   mezzi  finanziari  e  della  forma  degli  interventi  che  si
   intendono svolgere.

I piani  di  intervento  vengono  predisposti  sulla  base  delle
richieste avanzate dai consorzi o dai comuni, tenendo conto della
necessità di realizzare un progressivo equilibrio di prestazioni
nel territorio regionale.

Per lo  svolgimento delle  attività di  cui al punto 2 del primo
comma, il  consorzio o  i comuni  possono  avvalersi,  stipulando
anche  apposite   convenzioni,  delle  strutture  e  dei  presidi
sanitari pubblici  ritenuti utili ed idonei per il raggiungimento
degli obiettivi  posti dal  programma di  attività formulato  da
tali enti.  Possono altresì  essere stipulate convenzioni con le
istituzioni private  in merito  alle  quali  sia  stato  espresso
giudizio di idoneità da parte della Giunta regionale.

I contributi  per l'attività  di medicina  preventiva per l'età
scolare,  possono   essere  erogati  ai  consorzi  o  ai  comuni,
indipendentemente   dal    limite   di    popolazione    previsto
dall'articolo 14 del DPR 11 febbraio 1961, n. 264.

Gli interventi di cui alle leggi regionali 10 marzo 1973, n. 12 e
17 agosto  1973, n.  48 sono  attuati in maniera da assicurare un
organico collegamento  con gli  interventi previsti  dal servizio
istituito dalla presente legge.

ARTICOLO 19
(Relazione annuale  del consorzio  o dei  comuni sullo  stato  di
attuazione del servizio)

Entro il  30 novembre di ogni anno, i consorzi o i comuni inviano
alla Giunta  regionale una  relazione,  approvata  dall'assemblea
consortile o  dal consiglio  comunale, sullo  stato di attuazione
del servizio  e sull'impiego  delle somme,  ivi  comprese  quelle
relative ai  consultori di  cui all'articolo  12, assegnate dalla
Regione per  l'anno in  corso. I  consorzi o  i comuni promuovono
sulla relazione medesima il parere degli organismi democratici di
partecipazione di cui all'articolo 5.

La  Giunta   regionale  trasmette  annualmente,  in  allegato  al
programma d'intervento  di cui  all'articolo  16,  una  relazione
sullo stato di attuazione del servizio.

ARTICOLO 20
(Delega di funzioni regionali)

Le funzioni  di vigilanza  e di  controllo di cui all'articolo 4,
punto 4,  e all'articolo 5 del RD 24 dicembre 1934, n. 2316, già
trasferite alla  Regione con  la legge  23 dicembre 1975, n. 698,
sono delegate  ai comuni che le esercitano secondo gli indirizzi,
le direttive  e le  modalità previste  dalla legge  regionale  7
aprile 1976, n. 15.

Gli oneri  aggiuntivi di  funzionamento di  cui  all'articolo  12
della legge  regionale 30  aprile 1973, n. 30, relativamente alle
funzioni indicate  al  comma  precedente,  sono  determinati  per
l'anno 1976  in L.  40.000.000. Tale  somma è ripartita ai sensi
dell'articolo 26 della legge regionale 7 aprile 1976, n. 15.

ARTICOLO 21
(Finanziamento degli  asili nido  già gestiti  dall'ONMI e delle
funzioni attribuite alle province)

L'assegnazione ai  comuni dei  fondi per  la gestione degli asili
nido della  disciolta ONMI, verrà effettuata con il piano di cui
all'articolo 18  della legge  regionale 24 marzo 1973, n. 16, che
dovrà prevedere  l'utilizzazione  unificata  di  tutti  i  fondi
statali  e   regionali  destinati  allo  scopo.  L'ammontare  del
contributo per  la gestione  degli asili nido comunali è fissata
annualmente dal Consiglio regionale.

L'assegnazione alle  province dei  fondi per l'espletamento delle
funzioni residue  ad esse  assegnate ai  sensi del  secondo comma
dell'articolo 3  della legge  23 dicembre  1975,  n.  698,  sarà
effettuata, fino alla costituzione dei consorzi socio - sanitari,
sulla base  delle relative  spese mediamente  sostenute dall'ONMI
negli anni 1973, 1974 e 1975.

ARTICOLO 22
(Norma transitoria)

Relativamente all'esercizio  finanziario  1976  il  programma  di
intervento di  cui all'articolo  16, è  approvato dal  Consiglio
regionale entro  due mesi  dall'entrata in  vigore della presente
legge.

I termini  per la  presentazione delle  domande di  finanziamento
delle attività  di cui  all'articolo  18,  nonchè  dei  servizi
consultoriali   di   cui   all'articolo   12,   sono   stabiliti,
relativamente all'anno  1976, nel  trentesimo  giorno  successivo
all'entrata in vigore della presente legge.

ARTICOLO 23
(Abrogazione di norme precedenti)

E' abrogata la legge regionale 3 agosto 1973, n. 46.

ARTICOLO 24
(Finanziamento della spesa)

Gli  oneri   derivanti  dall'applicazione  della  presente  legge
ammontanti per  l'anno 1976 a Lire 6.630.000.000, fanno carico ai
seguenti capitoli  dello stato  di  previsione  della  spesa  per
l'esercizio 1976  che si  istituiscono con la seguente variazione
di bilancio:

In diminuzione

TITOLO I - SPESE CORRENTI
Sezione III - Azione ed interventi in campo sociale
Rubrica II - Profilassi, prevenzione ed assistenza sanitaria

Cap. 09050
   Spese e  contributi per la profilassi delle
   malattie  infettive   e  sociali   comprese
   quelle inerenti  l'acquisto e  la fornitura
   di vaccini, medicinali specifici, materiale
   profilattico, nonchè  quelle relative alla
   esecuzione    di     esami     sierologici,
   vaccinazioni ed altri accertamenti; Art. 10
   -   Contributi   per   l'esecuzione   della
   profilassi e  della carie  dentaria e delle
   altre profilassi                              L.   130.000.000

Cap. 09200
   Contributi agli enti locali per il funzion.
   dei servizi di medicina scolastica            L.   200.000.000

Rubrica IV - Assistenza Sociale

Cap. 10100
   Fondo per la gestione degli asili infantili   L. 1.700.000.000

Sezione V - Oneri non ripartibili
Rubrica VII - Fondo globale (spese correnti)

Cap. 17400
   Fondo per il finanziamento di provvedimenti
   legislativi in corso di adozione: Lettera D
   -  Interventi  a  favore  di  comuni,  loro
   consorzi   e    comunità    montane    per
   l'istituzione del  servizio  di  assistenza
   alle   famiglie,    alla    maternità    e
   all'infanzia                                  L. 3.600.000.000

TITOLO II - SPESE IN CONTO CAPITALE
Sezione III - Azione e interventi in campo sociale

Cap. 18200
   Interventi a favore di comuni loro consorzi
   e comunità  montane per  la riabilitazione
   dei soggetti in età evolutiva                L. 1.000.000.000

Totale in diminuzione                            L. 6.630.000.000

Di nuova istituzione

TITOLO I - SPESE CORRENTI
Sezione III - Azione ed interventi in campo sociale
Rubrica IV - Assistenza sociale

Cap. 10110
   Fondo per  la gestione  degli asili  nido e
   per l'espletamento  da parte delle province
   delle funzioni residue ad esse assegnate ai
   sensi del  comma 2  dell'art. 3 della Legge
   23-12-1975, n. 698                            L. 2.000.000.000

TITOLO II - SPESE IN CONTO CAPITALE
Sezione III - Azione ed interventi in campo sociale

Cap. 18210
   Istituzione del servizio di assistenza alla
   famiglia, alla  maternità, all'infanzia  e
   all'età evolutiva
   Art. 10  - Interventi previsti dal piano di
   cui all'articolo 17 della legge regionale     L. 3.510.000.000
   Art.  20   -  Interventi  finanziari  della
   Regione a favore dei comuni o loro consorzi
   per  "Attività   di  medicina   preventiva
   dell'età  scolare   prevista  dal  DPR  11
   febbraio    1971,    n.    274,    compreso
   l'intervento per  la profilassi dalla carie
   dentaria"                                     L.   330.000.000
   Art.  30   -  Interventi  finanziari  della
   Regione a favore dei comuni o loro consorzi
   per  la   riabilitazione  e   l'inserimento
   sociale  dei  soggetti  in  età  evolutiva
   affetti da handicaps, fisici e sensoriali     L.   750.000.000
   Art. 40 - Oneri aggiuntivi di funzionamento
   per la  delega ai  comuni o  loro  consorzi
   delle funzioni  di cui all'art. 4, punto 4)
   e all'art.  5 RD  25-12-1934,  numero  2316
   già trasferite  alla Regione con legge 23-
   12-1975, n. 698                               L.    40.000.000

Totale in aumento                                L. 6.630.000.000

Le somme  stanziate e  non impegnate nell'esercizio di competenza
potranno essere utilizzate nell'esercizio successivo.

La  spesa   relativa  agli   anni  successivi   farà  carico  ai
corrispondenti capitoli dei relativi bilanci.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 12 marzo 1977.

La presente legge è stata approvata dal Consiglio Regionale l'8-
2-1977 ed  è stata  vistata dal  Commissario del Governo il 7-3-
1977.



ASSISTENZA SANITARIA
ASSISTENZA SOCIALE
ATTRIBUZIONI DELEGHE

