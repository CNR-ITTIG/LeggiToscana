Norme per  il rilascio  di fidejussioni  da parte  della  Regione
Toscana a garanzia di operazioni di credito agrario.

Il Consiglio Regionale ha approvato il 19-4-1977
Il Commissario del Governo ha apposto il visto il 23-5-1977
Il Presidente  della Giunta  Regionale promulga la seguente legge
regionale:

ARTICOLO 1

Al fine  di promuovere  e  di  agevolare  le  iniziative  dirette
all'ammodernamento  delle  strutture  agricole,  con  particolare
riguardo allo  sviluppo della  cooperazione e  delle altre  forme
associative, la  Regione Toscana,  per facilitare  il ricorso  al
credito  agrario,   può  concedere   fidejussioni  a  favore  di
coltivatori  diretti   singoli  ed  associati  e  di  cooperative
agricole   di    conduzione,   di   servizio   e   di   raccolta,
trasformazione, conservazione  e vendita  collettiva dei prodotti
dei soci,  comprese le  stalle sociali, che non siano in grado di
prestare   sufficienti    garanzie   per   contrarre   mutui   di
miglioramento,  compresi  quelli  per  dimissioni  di  passività
onerose e per formazione di proprietà diretto coltivatrice.

La fidejussione  regionale è  concessa  per  la  differenza  fra
l'ammontare del  mutuo, oltre  gli interessi  ed accessori, ed il
valore  cauzionale   delle  garanzie  reali  offerte  determinato
dall'Istituto mutuante,  maggiorato, nel  caso che  il mutuo  sia
assistito dal  concorso  pubblico  negli  interessi,  del  valore
attualizzato del concorso medesimo.

Nel caso  che il valore cauzionale dei beni presi in garanzia sia
del tutto  insufficiente, la  fidejussione potrà coprire il 100%
(cento  per   cento)  del  capitale  mutuato,  oltre  i  relativi
interessi ed accessori.

ARTICOLO 2

Ove ritenuto  necessario per  particolari esigenze di sviluppo di
determinate zone  od  attività  specifiche,  ovvero  qualora  le
condizioni  soggettive   ed   oggettive   dei   richiedenti   non
consentano, senza una valida malleveria, l'intervento finanziario
degli Istituti  di Credito,  la fidejussione di cui al precedente
art. 1  può essere  rilasciata anche a garanzia di operazioni di
credito agrario di esercizio.

In questo  caso la fidejussione potrà garantire fino al 100% del
capitale, oltre  i relativi  interessi ed accessori, surrogandosi
la Regione  all'Istituto finanziatore  negli eventuali  privilegi
legali che assistono le singole operazioni.

ARTICOLO 3

In ogni  caso, fermo rimanendo l'aspetto di garanzia principale o
primaria, la  fidejussione di  cui ai  precedenti artt.  1 e 2 ha
carattere sussidiario, a norma del II comma dell'art. 1944 CC, ai
fini della preventiva escussione del debitore principale.

La fidejussione  prevista dalla  presente legge non è cumulabile
con altri  analoghi benefici  previsti dalle  leggi dello Stato o
della Regione  o comunque concessi da enti od istituti pubblici e
privati, ma  può operare  ad integrazione od in sostituzione dei
medesimi.

ARTICOLO 4

Il Comitato  Amministrativo  del  Fondo  regionale  di  garanzia,
istituito a norma della LR 5 settembre 1974, n. 59:

- istruisce le domande di operatori agricoli tendenti ad ottenere
  la garanzia fidejussoria di cui alla presente legge;
- sottopone  i risultati  dell'istruttoria alla  Giunta regionale
  che concede formalmente la garanzia fidejussoria;
- amministra  il "Fondo    per    la    concessione  di  garanzie
  fidejussorie per  la stipulazione  di mutui e prestiti previsti
  da leggi statali o regionali" di cui all'art. 10 della presente
  legge, in  relazione agli adempimenti di cui all'art. 7 ed alla
  copertura minima garantita fissata dallo stesso art. 10;
- sottopone  all'approvazione della  Giunta  regionale  gli  atti
  necessari alla determinazione delle azioni da intraprendere nei
  confronti del  debitore garantito ove sia chiamata a rispondere
  della fidejussione  prestata nonchè  gli atti per il pagamento
  di quanto dovuto;
- esegue  per quanto  sopra gli  atti amministrativi della Giunta
  regionale.

Il Comitato  Amministrativo  del  Fondo,  per  l'esercizio  delle
funzioni di  cui al  comma precedente,  si avvarrà del personale
degli uffici  regionali  secondo  quanto  disposto  dalla  Giunta
regionale.

La Giunta  regionale emanerà  gli occorrenti  provvedimenti  per
regolare i  rapporti con  il Fondo  Regionale di  Garanzia  circa
l'amministrazione dei  mezzi finanziari  in  dotazione  al  Fondo
stesso.

La situazione  finanziaria del Fondo Regionale di Garanzia, anche
per quanto concerne la gestione delle fidejussioni previste dalla
presente legge,  così come  previsto  dall'art.  7  della  legge
regionale n.  59 del  5 settembre  1974 per  quanto attiene  alla
gestione delle  garanzie sussidiarie, sarà allegata ogni anno al
conto consuntivo della Regione.

ARTICOLO 5

Ai componenti effettivi ed agli addetti al servizio di segreteria
del Comitato  di Amministrazione  del Fondo regionale di garanzia
istituito ai  sensi  della  LR  5  settembre  1974,  n.  59,  che
risiedono in  un Comune  diverso da  quello dove  si riunisce  il
Comitato, in  relazione anche agli ulteriori adempimenti previsti
dalla presente  legge, è  corrisposto, semprechè non dipendenti
dalla  Regione   il  rimborso   spese,  di   viaggio  secondo  la
documentazione prodotta dai medesimi.

Le spese  inerenti l'uso  del mezzo  di  trasporto  privato  sono
rimborsate sulla  base del  costo chilometro  determinato  in  un
sesto del  prezzo di  un litro  di benzina  moltiplicato  per  la
distanza ferroviaria  dal Comune  di residenza  a quello  dove si
riunisce il Comitato.

Le missioni effettuate dai componenti del Comitato debbono essere
autorizzate dal  Presidente del  Comitato stesso  e le  spese  di
viaggio  sono   rimborsate  nella   misura  stabilita  dai  comma
precedenti.

Al rimborso  delle spese di cui sopra, provvede periodicamente la
Giunta  regionale   sulla   base   di   prospetti   riepilogativi
sottoscritti dal Presidente e dal Segretario del Comitato stesso.

ARTICOLO 6

La garanzia fidejussoria prevista dalla presente legge si applica
ai mutui  ed ai  prestiti agrari  previsti da  norme  comunitarie
statali o  regionali perfezionati  dopo la  sua entrata in vigore
con gli  Istituti di  Credito appositamente  convenzionati con la
Regione.

Le Convenzioni,  da stipularsi  fra gli  Istituti che ne facciano
richiesta e  la Giunta  regionale, saranno  sottoposte  a  parere
preventivo del  Comitato  Amministrativo  di  cui  all'art.  4  e
dovranno prevedere:

a) le  procedure, i criteri e le modalità per la richiesta ed il
   rilascio della garanzia fidejussoria e per la sua esecuzione;
b) i  termini di  inizio del procedimento di riscossione coattiva
   nei confronti  dei mutuatari  inadempienti, in  relazione alle
   eventuali garanzie  assunte, in riferimento al disposto del II
   comma dell'art. 1944 CC;
c) l'accertamento e la refusione delle perdite denunziate.

ARTICOLO 7

La   fidejussione    regionale   si   estende   agli   interessi,
convenzionali e  di mora,  previsti per  le operazioni di credito
che ne  siano assistite,  in proporzione  alla quota  di capitale
garantita nonchè  alle spese  legali sostenute  per l'escussione
dei debitori inadempienti, e per le quali l'Istituto finanziatore
sia rimasto incapiente.

La fidejussione  si riduce  progressivamente, nel caso di mutui e
prestiti  con   ammortamento  poliennale,   proporzionalmente  al
capitale residuo dopo il pagamento di ogni rata.

ARTICOLO 8

Per le  quote di  mutuo o  di prestito  eventualmente non coperte
dalla fidejussione  prevista dalla  presente legge, si applica la
garanzia sussidiaria  del Fondo Interbancario di Garanzia, e, nel
caso di  prestiti per  i quali  non sia previsto l'intervento del
predetto  Fondo  Interbancario  di  Garanzia,  quella  del  Fondo
Regionale di Garanzia.

ARTICOLO 9

Il rilascio  della garanzia  fidejussoria prevista dalla presente
legge  è  subordinato  all'impegno,  da  parte  degli  operatori
richiedenti,  di   sottoporre  la  propria  contabilità  e/o  la
gestione aziendale a eventuali controlli che saranno disposti dal
Comitato Amministrativo del Fondo Regionale di Garanzia.

ARTICOLO 10

Per il  rilascio delle fidejussioni previste dalla presente legge
è costituito  uno speciale  Fondo di  garanzia denominato "Fondo
per la  concessione di  garanzie fidejussorie per la stipulazione
di mutui  e prestiti  previsti da  norme  comunitarie  statali  o
regionali", che sarà amministrato ai termini del precedente art.
4.

L'importo delle fidejussioni rilasciate dovrà essere coperto per
il 10% dal capitale del Fondo previsto dal presente articolo.

Il predetto  fondo ha  una dotazione iniziale di lire 300 milioni
che verrà incrementata negli anni successivi fino a raggiungere,
nel 1980,  lire 800 milioni, salvo quanto previsto dal successivo
art. 11.

ARTICOLO 11

Gli accantonamenti  disposti ai  sensi dell'art.  5  della  legge
regionale n.  81 del  30 dicembre 1975, ai fini della concessione
di  garanzie  fidejussorie  a  favore  di  cooperative  agricole,
vengono conglobati  nel fondo  costituito ai sensi del precedente
art. 10  e le fidejussioni rilasciate a valere sul predetto Fondo
saranno contabilizzate  ed amministrate  in conformità di quanto
previsto dalla presente legge.

Analogamente sarà  provveduto, ad  avvenuto trasferimento  delle
competenze alla  Regione Toscana,  nei confronti  della  gestione
relativa alle  fidejussioni rilasciate da parte dell'Ente Maremma
- Ente  di sviluppo  in Toscana ed in Lazio, per le operazioni di
credito agrario a favore di aziende ricadenti in Toscana.

Il Fondo di Garanzia, costituito ai sensi del precedente art. 10,
acquisirà al  suo attivo  anche gli  accantonamenti  allo  scopo
disposti dall'Ente  Maremma ed  iscriverà  al  suo  passivo  gli
impegni per  le fidejussioni  prestate. La  Giunta regionale, con
proprio provvedimento,  stabilirà criteri, modalità e tempi per
il perfezionamento del passaggio della gestione dall'Ente Maremma
- Ente di sviluppo in Toscana ed in Lazio, al Fondo di Garanzia.

ARTICOLO 12

Per tutto  quanto non previsto dalla presente legge, si applicano
le norme del Capo XXII, Libro IV del CC.

ARTICOLO 13

Agli oneri  derivanti dall'applicazione  della presente legge, si
farà carico per il 1977 con le disponibilità del Capitolo 36050
che si istituisce con la seguente variazione di bilancio:

In diminuzione:

Oneri non ripartibili

Cap. 71000
   Fondo per il finanziamento di provvedimenti
   legislativi in corso di adozione                L. 300.000.000

Di nuova istituzione:

3. Obiettivo: Sviluppo delle attività economiche
3.4. Piano di intervento per agevolare l'accesso al credito

Cap. 36050
   Spese per il finanziamento del Fondo per la
   concessione  di  garanzie  fidejussorie  su
   operazioni di credito agrario                   L. 300.000.000

Gli oneri  relativi agli  anni successivi,  fino al 1980, saranno
determinati con le singole leggi di bilancio.

ARTICOLO 14

L'onere derivante  dal rimborso  delle spese  previsto all'art. 5
della presente  legge, grava  sul capitolo  06300 del bilancio di
previsione  per   l'anno  1977   che   presenta   la   necessaria
disponibilità e  sui corrispondenti capitoli di bilancio per gli
anni successivi.

La  presente   Legge  regionale   è  pubblicata  sul  Bollettino
Ufficiale della  Regione. E'  fatto obbligo  a chiunque spetti di
osservarla e farla osservare come legge della Regione Toscana.

Firenze, 1 giugno 1977.

La presente  legge è  stata approvata dal Consiglio Regionale il
19-4-1977 ed è stata vistata dal Commissario di Governo il 23-5-
1977.



AGRICOLTURA
CREDITO

