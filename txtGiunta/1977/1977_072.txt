Istituzione dell'Ente  Toscano  di  sviluppo  agricolo  forestale
(ETSAF)

Il Consiglio Regionale ha approvato il 13-9-1977
Il Commissario del Governo ha apposto il visto il 13-10-1977
Il Presidente  della Giunta  Regionale promulga la seguente legge
regionale:

TITOLO I

ARTICOLO 1
(Istituzione)

E' istituito,  anche in  riferimento ai  principi fondamentali di
cui alla  legge 30-4-1976,  n. 386,  l'ente toscano  di  sviluppo
agricolo forestale  (ETSAF), ente  regionale di  diritto pubblico
con sede in Firenze.

ARTICOLO 2
(Competenze)

L'ente toscano  di sviluppo  agricolo -  forestale  è  strumento
operativo della  Regione per  l'attuazione  degli  interventi  di
promozione delle  attività agricole  e forestali successivamente
specificati.

L'ente  esercita   la  propria   attività   nel   quadro   della
programmazione regionale  e nel rispetto degli obiettivi indicati
nei piani  zonali di  sviluppo agricolo - forestale nonchè delle
scelte operate  dagli enti delegati e dai comitati comprensoriali
nell'esercizio delle  funzioni  amministrative  loro  delegate  o
attribuite  in   materia,  assicurando  la  partecipazione  delle
categorie agricole  alla programmazione  e  all'attuazione  della
propria attività.

L'Ente:

a) concorre alla promozione ed allo sviluppo della cooperazione e
   delle altre forme associative;
b) promuove  iniziative in  materia di  ricerca e sperimentazione
   agricolo  -   forestale,  anche   in  collaborazione   con  le
   università ed altri organismi di ricerca;
c) esegue   programmi  e    interventi  di    trasformazione    e
   ricomposizione  fondiaria  per  la  formazione  di  proprietà
   contadina o cooperativa fra lavoratori agricoli secondo quanto
   previsto dalle norme statali e regionali;
d) promuove   iniziative  ai    fini  dello    sviluppo  e  della
   qualificazione della  assistenza tecnica  e  dell'informazione
   socio - economica;
e) presta  la propria  opera a  favore delle  aziende agricole  e
   forestali,  singole   e  associate,   al  fine  di  agevolarne
   l'accesso alle provvidenze pubbliche compresa l'istruttoria ai
   fini della concessione delle garanzie fidejussorie.

L'ente inoltre

a) può  assumere, previa autorizzazione del Consiglio regionale,
   quote di partecipazione in società di interesse agricolo;
b) può  svolgere, su  richiesta del  Consiglio  e  della  Giunta
   regionale, funzioni  consultive in  ordine alla  elaborazione;
   all'attuazione  di  leggi,  piani  e  programmi  regionali  in
   materia agricolo - forestale, nonchè ricerche di mercato;
c) può  curare lo  studio e la realizzazione di singoli progetti
   di  intervento   affidatigli  dal  Consiglio  o  dalla  Giunta
   regionale  nonchè   dagli  enti   delegati  o   dai  comitati
   comprensoriali;
d) in  relazione alle  indicazioni degli  strumenti di piano può
   provvedere, su richiesta dei produttori associati o degli enti
   delegati o  dei comitati  comprensoriali, alla  progettazione,
   alla realizzazione  di impianti,  attrezzature  e  servizi  di
   interesse  comune  per  i  produttori  agricoli  e  alla  loro
   eventuale gestione diretta nella fase di avviamento e comunque
   per un periodo non superiore a tre anni;
e) può  partecipare alla  gestione di  tali impianti  e servizi,
   assumendone eventualmente  anche la responsabilità diretta in
   caso di gravi difficoltà o dissesto delle cooperative e degli
   altri  organismi   associativi  che   abbiano  realizzato   le
   iniziative  suddette.   La  partecipazione   alla  gestione  e
   l'eventuale gestione  diretta devono  cessare  non  appena  si
   siano verificate  le  condizioni  minime  necessarie  per  una
   completa riassunzione  di responsabilità  gestionali da parte
   dei produttori interessati e comunque non oltre cinque anni.

Nell'esercizio della  sua attività  l'ente agisce con preferenza
nei  confronti  delle  aziende  coltivatrici  dirette  singole  o
associate e delle cooperative a larga base associativa.

Ai fini di assicurare una maggiore partecipazione delle categorie
agricole,  i   comitati  consultivi  competenti  per  territorio,
istituiti ai  sensi della  legge regionale  di  attuazione  delle
direttive CEE,  esprimono un  parere sui  programmi e progetti di
interesse comune  elaborati dall'ente  a livello comprensoriale o
subcomprensoriale.

TITOLO II

ARTICOLO 3
(Organi dell'ente)

Sono organi dell'ente:

a) il consiglio di amministrazione;
b) il presidente;
c) la giunta esecutiva;
d) il collegio dei revisori dei conti;

ARTICOLO 4

Il  consiglio  di  amministrazione  è  composto  dal  presidente
dell'ente e da 26 membri, di cui:

a) 13  membri eletti  dal Consiglio regionale con voto limitato a
   due terzi;
b) 12  membri  designati  dalle  organizzazioni  professionali  e
   sindacali  agricole  maggiormente  rappresentative  a  livello
   nazionale in  proporzione alla rappresentatività regionale di
   ciascuna di esse;
c) 1  membro designato    congiuntamente  dalle    organizzazioni
   sindacali del personale.

I membri  di cui  alla lettera  a) sono  scelti  tra  le  persone
particolarmente esperte  dei problemi  attinenti all'agricoltura,
alle  foreste,   all'economia  agraria   e  forestale   ed   alla
cooperazione agricola. Il membro di cui alla lettera c) è scelto
nell'ambito  del   personale  posto  alle  dipendenze  funzionali
dell'Ente.

Entro  30  giorni  dall'approvazione  della  presente  legge,  il
Consiglio   regionale    definirà    le    modalità    relative
all'applicazione di quanto previsto dalla lettera b) del presente
articolo.

I membri  del  consiglio  di  amministrazione  devono  essere  in
possesso del godimento dei diritti civili.

ARTICOLO 5
(Consiglio di amministrazione: costituzione e rinnovo)

I membri  del consiglio  di amministrazione  rappresentanti delle
organizzazioni sindacali  e professionali agricole sono da queste
designati su  richiesta del  presidente della Giunta regionale da
avanzarsi almeno  90 giorni prima della scadenza del consiglio di
amministrazione.

Entro lo  stesso termine  il presidente  della  Giunta  regionale
richiede  alle   organizzazioni  sindacali   del   personale   la
designazione del rappresentante di cui all'art. 4 lett. c).

Alla costituzione  del consiglio  di amministrazione  si provvede
mediante  decreto  del  presidente  della  Giunta  regionale,  da
emanarsi non  oltre il  giorno di  cessazione  dalla  carica  del
precedente consiglio,  anche se  entro tale termine non sia stata
comunicata la  designazione di  uno o  più rappresentanti  delle
organizzazioni  sindacali   e  professionali   agricole   e   del
rappresentante del personale.

In tale  ipotesi, con  ulteriori  decreti  del  presidente  della
Giunta regionale,  si provvederà,  a seguito  delle designazioni
successivamente pervenute,  alla integrazione  del  consiglio  di
amministrazione, risultando  questo composto, a tutti gli effetti
e fino  al completamento  della composizione prevista dall'art. 4
del numero  dei membri indicati nel decreto di costituzione o nei
successivi decreti integrativi.

Il consiglio di amministrazione dura in carica 5 anni.

In  caso   di  dimissioni,  decadenza  o  morte  di  uno  o  più
consiglieri, si  provvede alla  loro sostituzione  da parte degli
organi e  secondo le  procedure di  cui ai  precedenti commi,  in
quanto applicabili.

ARTICOLO 6
(Consiglio di amministrazione: competenze)

Il consiglio  di amministrazione provvede alla gestione dell'ente
e in particolare delibera:

a) la  nomina, nella  sua prima  riunione, del  vice presidente e
   della giunta esecutiva;
b) i programmi di attività;
c) il bilancio preventivo e il conto consuntivo;
d) i  criteri, gli  indirizzi e  le direttive  specifiche per  il
   funzionamento dell'ente;
e) i  regolamenti interni, compresi quello del personale e quello
   di amministrazione e contabilità;
f) la proposta di struttura operativa;
g) i  provvedimenti relativi  al personale,  nel  rispetto  delle
   competenze della  Giunta regionale  ai sensi  dell'art. 62, II
   comma, dello Statuto;
h) la  partecipazione a  società agricole  di  cui  all'art.  2,
   quarto comma, lettera a);
i) la  partecipazione alle  gestioni di  cui all'art.  2,  quarto
   comma, lettera e);
l) gli  atti di  cui all'art.  11 della  legge 30 aprile 1976, n.
   386;
m) lo  stare a  resistere in  giudizio e  il decidere le relative
   transazioni;
n) l'accensione e la cancellazione di ipoteche;
o) le eventuali convenzioni con gli istituti di credito;
p) l'accettazione  di donazioni,  oblazioni e  contributi di  cui
   all'art. 18 lettera e) della presente legge;
q) gli altri atti di straordinaria amministrazione.

ARTICOLO 7
(Consiglio di amministrazione: funzionamento)

Il consiglio di amministrazione si riunisce in via ordinaria ogni
due mesi.

Si riunisce  in via straordinaria ogni qualvolta il presidente lo
ritenga opportuno  o quando  ne sia  fatta richiesta scritta, con
indicazione degli  argomenti  da  sottoporre  a  discussione,  da
almeno un  terzo dei  consiglieri o del collegio dei revisori dei
conti.

Si riunisce,  infine, su  richiesta motivata del presidente della
Giunta regionale.

Le riunioni  del consiglio  sono valide  con  l'intervento  della
maggioranza dei suoi componenti.

Le  deliberazioni   sono  valide   quando  abbiano  riportato  la
maggioranza dei voti dei consiglieri presenti; in caso di parità
prevale il voto del presidente.

La prima seduta del consiglio di amministrazione è convocata dal
presidente della  Giunta regionale  con il  relativo  decreto  di
costituzione.

ARTICOLO 8
(Il presidente)

Il presidente dell'ente è eletto dal Consiglio regionale e resta
in carica cinque anni.

Il presidente  ha la  rappresentanza legale  dell'ente, convoca e
presiede il  consiglio di  amministrazione e la giunta esecutiva,
cura l'esecuzione delle loro deliberazioni.

In caso di assenza o di impedimento temporaneo del presidente, ne
esercita le funzioni il vice presidente.

ARTICOLO 9
(La giunta esecutiva)

La  giunta   esecutiva  è   costituita   dal   presidente,   dal
vicepresidente, da  cinque membri  eletti in seno al consiglio di
amministrazione di  cui due  scelti tra  i membri  di nomina  del
Consiglio regionale e tre scelti fra i membri di cui alla lettera
b) dell'art. 4.

La giunta resta in carica quanto il consiglio che l'ha designata.

La  giunta  esecutiva  assicura  la  continuità  della  gestione
dell'ente deliberando  gli atti  di ordinaria  amministrazione ed
esercitando inoltre  le attribuzioni demandatele dal consiglio di
amministrazione.

Per la  validità delle  adunanze  e  delle  deliberazioni  della
giunta  esecutiva   si  applicano   le  disposizioni  di  cui  al
precedente art. 7.

Le  deliberazioni   adottate  sono  comunicate  al  consiglio  di
amministrazione nella prima riunione utile.

ARTICOLO 10
(Il collegio dei revisori dei conti)

Il collegio  dei revisori  dei conti  è composto  da tre  membri
effettivi e  due supplenti  eletti dal  Consiglio regionale,  con
voto limitato, rispettivamente, a due terzi e alla metà e da due
membri effettivi  designati, rispettivamente,  dal ministero  del
tesoro e dal ministero dell'agricoltura e delle foreste.

Il collegio è costituito con decreto del presidente della Giunta
regionale e resta in carica cinque anni.

Il presidente  del collegio  è nominato  dal Consiglio regionale
tra i membri effettivi eletti dallo stesso.

Il collegio dei revisori dei conti:

a) esamina i bilanci ed i conti consuntivi predisponendo apposite
   relazioni illustrative;
b) controlla  la   gestione    finanziaria  dell'ente  rimettendo
   semestralmente   alla    Giunta   regionale    una   relazione
   sull'andamento della  gestione  amministrativa  e  finanziaria
   dell'ente ed  avanzando osservazioni  e rilievi  al presidente
   dell'ente e alla Giunta regionale ogni qualvolta occorra.

I revisori  dei conti  assistono alle  sedute  del  consiglio  di
amministrazione e  possono  intervenire  a  quelle  della  giunta
esecutiva.

ARTICOLO 11
(Incompatibilità)

Non possono  far parte  del consiglio  di amministrazione nè del
collegio  dei   revisori  dei  conti,  i  consiglieri  regionali,
provinciali e  comunali, nonchè  i componenti  del consiglio  di
amministrazione di altri enti regionali.

Non possono  inoltre far  parte del  consiglio di amministrazione
nè del  collegio dei  revisori dei conti, gli imprenditori o gli
amministratori  di   società  che  forniscono  beni  o  prestino
servizio all'ente  stesso, nonchè, salvo il disposto dell'art. 4
lett. c), i dipendenti della Regione Toscana.

ARTICOLO 12
(Decadenza)

Decade dall'incarico  il consigliere d'amministrazione che, senza
giustificato motivo,  sia stato  assente a  più  di  tre  sedute
consecutive del  consiglio  e  persista  in  tale  ingiustificata
assenza anche dopo formale diffida del presidente dell'ente.

All'uopo, il  presidente dell'ente  segnala  senza  ritardo  alla
Giunta regionale, il verificarsi della condizione di cui al primo
comma del presente articolo.

Il procedimento  per la  dichiarazione di decadenza può comunque
essere  avviato  dalla  Giunta  regionale  anche  in  assenza  di
segnalazione da parte del presidente dell'ente.

La decadenza  è  pronunciata  con  deliberazione  del  Consiglio
regionale, adottata a maggioranza assoluta.

Le disposizioni di cui al presente articolo si applicano anche al
presidente dell'ente,  gravando il  dovere di segnalazione di cui
al comma II sul presidente del collegio dei revisori dei conti.

Decadono di  diritto il  presidente dell'ente,  i consiglieri  di
amministrazione e  i revisori  dei conti  che si  siano venuti  a
trovare nella condizione di incompatibilità di cui al precedente
art. 11.

ARTICOLO 13
(Indennità)

Al presidente  dell'ente, al  vice presidente  e ai  revisori dei
conti è dovuta una indennità di carica.

Ai  consiglieri  di  amministrazione  è  dovuto  un  gettone  di
presenza per  la partecipazione  alle  sedute  del  consiglio  di
amministrazione e della giunta esecutiva.

A tutti i componenti gli organi di amministrazione e di controllo
dell'ente  è  dovuto  il  rimborso  delle  spese  effettivamente
sostenute per l'esercizio delle loro funzioni.

L'ammontare dell'indennità  di carica  al  Presidente,  al  Vice
Presidente ed  ai revisori  dei  conti  nonchè  dei  gettoni  di
presenza ai  consiglieri  di  amministrazione  è  stabilito  con
deliberazione del Consiglio regionale.

ARTICOLO 14
(Indirizzo e vigilanza)

Il Consiglio  regionale detta  all'ente le direttive generali per
lo svolgimento delle attività dell'ente stesso.

La Giunta  regionale, nell'esercizio  delle proprie  funzioni  di
vigilanza sulla  legittimità del  funzionamento dell'ente  e sul
rispetto delle  direttive impartite dal consiglio regionale, può
richiedere l'acquisizione  di  documenti  ed  atti;    effettuare
ispezioni, invitare membri del consiglio di amministrazione e del
collegio dei revisori dei conti a periodici incontri.

Sono  sottoposte  all'approvazione  del  Consiglio  regionale  le
deliberazioni del  consiglio di amministrazione di cui all'art. 6
lett. b), c), e), i), l).

Di tutti  gli altri  atti viene  redatto mensilmente un elenco da
trasmettere alla Giunta regionale, entro i primi dieci giorni del
mese successivo a quello di adozione.

Entro dieci  giorni dal  ricevimento di tale elenco il presidente
della Giunta  regionale può  richiedere la trasmissione di copia
delle deliberazioni relative.

L'annullamento  degli   atti  ritenuti  illegittimi  deve  essere
pronunciato  dalla   Giunta  regionale   entro  20   giorni   dal
ricevimento,  salva   l'interruzione  dei   termini  in  caso  di
richiesta di chiarimenti od elementi integrativi.

ARTICOLO 15
(Scioglimento del consiglio di amministrazione)

Il consiglio  di amministrazione può essere sciolto per ripetuta
inosservanza di  direttive di  particolare rilievo  o  per  gravi
inadempimenti e irregolarità amministrative.

Può inoltre  essere sciolto  in caso  di accertata e persistente
inattività o inefficienza dell'ente.

Previa formale diffida del presidente della Giunta regionale, che
assegna un  determinato periodo di tempo per l'eliminazione delle
condizioni  di   cui  ai   commi  precedenti,  si  provvede  allo
scioglimento del  consiglio di amministrazione con deliberazione,
da approvarsi a maggioranza assoluta, dal Consiglio regionale, il
quale contestualmente  nomina un commissario straordinario per un
periodo non superiore a sei mesi.

Con decreto  del presidente della Giunta regionale è pronunciato
lo scioglimento  del consiglio  di amministrazione,  nel caso che
per dimissioni,  decadenza o  morte, il numero dei consiglieri si
riduca a meno della metà.

Il Consiglio  regionale provvede  in tal  caso alla  nomina di un
commissario straordinario ai sensi del precedente comma 3.

TITOLO III

ARTICOLO 16
(Programmazione e bilancio)

Per l'assolvimento  delle proprie competenze l'ente opera in modo
programmatico predisponendo  programmi pluriennali  di attività,
anche  temporalmente  dimensionati  sul  programma  regionale  di
sviluppo.

I programmi  pluriennali sono attuati mediante programmi annuali,
da approvare congiuntamente al bilancio preventivo annuale.

Il bilancio  preventivo deve  essere approvato  dal consiglio  di
amministrazione  entro   il  30  settembre  dell'anno  precedente
all'esercizio cui  si riferisce e il conto consuntivo, unitamente
alla relazione sull'attività svolta, entro il 31 marzo dell'anno
successivo all'esercizio cui va riferito.

Al bilancio  dovranno essere  annessi i  bilanci separati  per le
gestioni speciali secondo quanto disposto dall'art. 9 della legge
30 aprile 1976, n. 386.

In mancanza del regolamento di amministrazione e contabilità, la
gestione economica  e finanziaria  dell'ente  è  regolata  dalle
norme che  disciplinano la  contabilità  e  amministrazione  del
patrimonio della Regione, in quanto applicabili.

ARTICOLO 17
(Patrimonio)

L'ente ha un proprio patrimonio, costituito inizialmente dai beni
mobili  ed  immobili  assegnati  alla  Regione  Toscana  a  norma
dell'art. 6 della legge 30 aprile 1976, n. 386.

All'individuazione di  detti beni  si provvede  con deliberazione
del Consiglio regionale.

All'ente sono inoltre attribuite le attività e le passività del
soppresso ente maremma.

ARTICOLO 18
(Finanziamento)

Il finanziamento dell'ente è assicurato mediante:

a) il contributo annuale della Regione;
b) i proventi dei servizi e delle attività;
c) le rendite patrimoniali;
d) i proventi di operazioni sul patrimonio;
e) le  donazioni, le  oblazioni e  contribuzioni disposte da enti
   pubblici o da persone fisiche o giuridiche private;
f) le  eventuali entrate  derivanti da  finanziamenti comunitari,
   statali  e   regionali  per   la  realizzazione  di  attività
   affidategli ai sensi dell'art. 2 della presente legge.

Il contributo  della Regione,  per l'anno 1977, sarà determinato
con successiva  variazione al  bilancio,  anche  sulla  base  del
concorso statale  previsto dall'art. 18, II comma, della legge 30
aprile 1976, n. 386.

Il contributo  della Regione,  per  gli  anni  successivi,  sarà
determinato con le singole leggi di bilancio.

TITOLO IV

ARTICOLO 19
(Struttura operativa)

La struttura operativa dell'ente è approvata con legge regionale
sulla base  della proposta  di cui  all'art. 6 lettera f) entro 6
mesi   dall'insediamento   del   consiglio   di   amministrazione
dell'ente.

La struttura  operativa dell'ente,  ordinata secondo  i  principi
stabiliti dall'art.  1 della legge regionale 6 settembre 1973, n.
55, svolge  attribuzioni consultive  e di  assistenza agli organi
dell'ente e provvede, relativamente alle proprie competenze, alla
attività istruttoria,  esecutiva ed  operativa per  i compiti di
cui all'art. 2 della presente legge.

Si applicano  gli artt.  13, 14  e 15  della  legge  regionale  6
settembre  1973,   n.  55  intendendosi  sostituiti  agli  organi
regionali i competenti organi dell'ente.

Alla nomina  del coordinatore  provvede la  Giunta regionale,  di
intesa con il consiglio di amministrazione.

ARTICOLO 20
(Dotazione organica)

La dotazione  dell'ente è  determinata dal  Consiglio regionale,
nell'ambito della  dotazione organica  del ruolo unico regionale,
con deliberazione  adottata su  proposta della Giunta, sentito il
consiglio  di   amministrazione  dell'ente  e  con  le  modalità
previste dall'art.  16 della legge regionale 6 settembre 1973, n.
55.

Fino a  quando non  saranno adottati  i provvedimenti  di cui  al
comma precedente,  la dotazione  organica dell'ente è costituita
dal  personale   proveniente  dall'ente  maremma  assegnato  alla
Regione Toscana,  fermo restando  quanto disposto  dalla  seconda
parte del secondo comma del successivo art. 22.

ARTICOLO 21
(Stato giuridico ed economico del personale)

Lo stato  giuridico ed  economico del  personale  assegnato  alle
dipendenze funzionali dell'ente è regolato dalla legge regionale
6 settembre  1973,  n.  54,  nel  rispetto  di  quanto  stabilito
dall'art. 62, secondo comma dello Statuto.

Per  l'applicazione  dell'art.  69  di  detta  legge  valgono  le
disposizioni previste  per i  dipendenti regionali,  intendendosi
sostituiti  i   competenti  organi   dell'ente   all'ufficio   di
presidenza del Consiglio regionale.

ARTICOLO 22
(Inquadramento del personale proveniente dall'ente Maremma)

Ai fini  di cui all'art. 5 lettera e) della legge 30 aprile 1976,
n. 386, all'inquadramento nel ruolo unico regionale del personale
dell'ente  maremma,   assegnato  alla  Regione  Toscana  a  norma
dell'art.  6  della  legge  sopra  citata,  ivi  compreso  quello
destinato alle  gestioni speciali  di cui  all'art. 9 della legge
stessa, sarà  provveduto nei  termini e  con  le  modalità  che
saranno  indicate   nella  legge   regionale  da   emanarsi   per
l'applicazione dell'accordo contrattuale nazionale dei dipendenti
regionali.

In pendenza  dell'inquadramento di  cui al comma precedente e con
effetto dalla  data di  assegnazione del  personale alla gestione
regionale a  norma del  terzo comma  dell'art. 6  della legge  30
aprile 1976, n. 386, al personale dell'ente maremma continueranno
ad applicarsi,  da parte dell'amministrazione regionale, le norme
relative allo  stato giuridico  ed al  trattamento  economico  di
attività, previdenza  e quiescenza  previste dall'ordinamento di
provenienza. Dalla  stessa  data  di  assegnazione,  al  fine  di
assicurare la  migliore utilizzazione  del personale,  la  Giunta
regionale può  disporre, d'intesa con il presidente dell'ente, e
sentiti  gli   interessati  e  le  organizzazioni  sindacali,  il
distacco del  personale stesso  presso  gli  uffici  regionali  o
presso gli  enti dipendenti  dalla  Regione,  ovvero  il  comando
presso enti locali destinatari di funzioni regionali.

TITOLO V
NORME FINALI E TRANSITORIE

ARTICOLO 23
(Norme particolari per le gestioni speciali)

I compiti  ad esaurimento  relativi alla conservazione e gestione
dei terreni  e delle  opere di  riforma fondiaria  sono espletati
dall'ente con  le modalità  di cui  all'art. 9  della  legge  30
aprile 1976, n. 386.

I compiti  già affidati  all'ente maremma  e non già ricompresi
tra le  competenze di  cui all'art.  2 della presente legge, sono
esercitati dalla  Giunta regionale,  con  facoltà  di  delega  a
singoli componenti  la Giunta stessa, secondo direttive da questa
deliberate.

Restano ferme comunque, in quanto applicabili, le disposizioni di
cui all'art. 9 della legge 30 aprile 1976, n. 386.

ARTICOLO 24

Per tutto  quanto non disposto dalla presente legge, si applicano
le norme della legge 30 aprile 1976, n. 386.

In sede  di prima costituzione degli organi dell'ente, il termine
di cui  all'art. 5, comma I e II, è stabilito in 30 giorni ed il
termine di  cui all'art.  5, comma III, in 90 giorni dall'entrata
in vigore della presente legge.

ARTICOLO 25

Per il  periodo  intercorrente  fra  l'entrata  in  vigore  della
presente legge  e l'insediamento del consiglio di amministrazione
dell'ente, il Consiglio regionale su proposta della Giunta nomina
un commissario straordinario per la gestione dell'ente, il quale,
tra l'altro, provvede a prendere in consegna i beni e i documenti
attribuiti ai  sensi dell'art.  6 della  legge 30 aprile 1976, n.
386.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

Firenze, 18 ottobre 1977.

La presente  legge è  stata approvata dal Consiglio Regionale il
13 settembre  1977 ed è stata vistata dal Commissario di Governo
il 13 ottobre 1977.



ORGANIZZAZIONI
AGRICOLTURA
ORDINAMENTO

