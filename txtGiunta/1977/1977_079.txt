Indennità di  carica, gettoni  di presenza e rimborsi spese agli
amministratori delle comunità montane.

Il Consiglio Regionale ha approvato il 11-10-1977
Il Commissario del Governo ha apposto il visto il 16-11-1977
Il Presidente  della Giunta  Regionale promulga la seguente legge
regionale:

ARTICOLO 1

Nell'esercizio delle  potestà previste dai rispettivi statuti le
Comunità  Montane   possono  deliberare   la  corresponsione  ai
rispettivi Presidenti  di un'indennità mensile di carica entro i
seguenti limiti massimi:

A) Comunità  fino a 20.000 abitanti o 40.000 ha di superficie L.
   180.000
B) Comunità  da 20.001 abitanti a 40.000 abitanti o da 40.001 ha
   a 60.000 ha di superficie L. 240.000
C) Comunità  oltre i  40.001 abitanti  o oltre  i 60.000  ha  di
   superficie L. 300.000

Ai Vice  - Presidenti  ed agli altri componenti delle Giunte può
essere deliberata  la corresponsione di una indennità mensile di
carica entro  i limiti  dal 25%  al 50%  di quella fissata per il
Presidente.   In    alternativa   può   essere   deliberata   la
corresponsione di una indennità di presenza fino a L. 10.000 per
ogni giornata  di  effettiva  partecipazione  alle  sedute  della
Giunta.

ARTICOLO 2

A  tutti  i  consiglieri  delle  Comunità  montane  può  essere
corrisposta una  indennità di  presenza  per  ogni  giornata  di
effettiva partecipazione  alle sedute  del Consiglio  fino  a  L.
10.000;   tale  indennità  può  essere  cumulabile  con  quella
prevista al precedente art. 1, comma 2.

ARTICOLO 3

Le indennità  di cui  all'art. 1  non possono  cumularsi con  le
indennità  parlamentari,   regionali,  provinciali  e  comunali,
eccezione fatta per quelle previste dagli artt. 5 e 6 della legge
26 aprile 1974 n. 169.

ARTICOLO 4

A tutti  i membri  degli organi  delle Comunità  Montane che per
ragioni del  loro mandato  si rechino  fuori del territorio della
Comunità, in  località distante non meno di 15 chilometri dalla
sede della  comunità, è  dovuto  il  rimborso  delle  spese  di
viaggio effettivamente  sostenute o,  ove usino un mezzo proprio,
il rimborso  di una  somma a chilometro fino a un sesto del costo
di un litro di benzina.

Agli stessi  è inoltre  corrisposto nei casi suddetti e, secondo
quanto stabilito da ciascuna Comunità, o il rimborso delle altre
spese effettivamente sostenute o l'indennità di missione secondo
quanto previsto dall'art. 7 della legge 26 aprile 1974, n. 169.

Agli stessi  può inoltre  essere corrisposto,  se  risiedono  in
Comuni della Comunità stessa, il rimborso delle spese di viaggio
sostenute per  la partecipazione  a ciascuna seduta di Consiglio,
di Giunta  o di  altri organi  collegiali della  Comunità, nella
misura indicata al precedente primo comma.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 23 novembre 1977.

La presente  legge è  stata approvata dal Consiglio Regionale il
11 ottobre  1977 ed  è stata vistata dal Commissario del Governo
il 16 novembre 1977.



ENTI TERRITORIALI
ORGANI
PERSONALE

