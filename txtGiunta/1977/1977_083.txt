Norme in materia di bonifica e di miglioramento fondiario. Delega
di funzioni agli enti locali.

Il Consiglio Regionale ha approvato il 15-11-1977
Il Commissario del Governo ha apposto il visto il 19-12-1977
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

La programmazione  e  la  esecuzione  delle  opere  di  bonifica,
disciplinate dalla presente legge, sono finalizzate allo sviluppo
della produzione agricola, alla difesa del suolo e dell'ambiente.
Tali finalità  sono perseguite  nel quadro  della programmazione
economica nazionale  e regionale, dei piani di sviluppo economico
-  sociale   delle  Comunità  Montane  e  dei  comprensori,  dei
programmi regionali di assetto del territorio e con riguardo alle
esigenze di  coordinamento con gli altri interventi della Regione
e degli  Enti locali  in  materia  di  agricoltura  e  di  lavori
pubblici.

TITOLO I
OPERE DI BONIFICA

ARTICOLO 2
(Comprensori di bonifica)

Nell'ambito delle  competenze regionali  alla  classificazione  e
alla declassificazione dei comprensori di bonifica integrale e di
bonifica montana,  alla delimitazione  dei  comprensori  soggetti
agli obblighi  di bonifica  e dei territori gravati dall'onere di
contributo nella  spesa per  le opere  di  competenza  regionale,
nonchè  alle   relative  modificazioni   provvede  il  Consiglio
regionale con  propria deliberazione, anche su richiesta di uno o
più tra  i Comuni,  le Province,  le  Comunità  Montane  e  gli
organismi  comprensoriali   interessati,   sentiti   i   Consigli
Provinciali, i  Consigli Comunali,  i  Consigli  delle  Comunità
Montane,   gli    organismi   comprensoriali    interessati,   le
associazioni sindacali e professionali delle categorie economiche
e  le   organizzazioni  sindacali   interessate   esistenti   nel
comprensorio.

Nella  delimitazione   dei  comprensori  di  bonifica  si  terrà
fondamentalmente conto  della necessità  di  attuare  interventi
coordinati nell'ambito  di unità  idrografiche funzionali, delle
circoscrizioni delle  Comunità  Montane  e,  ove  possibile,  di
quelle degli organismi comprensoriali.

I pareri  di cui  al primo  comma sono espressi nel termine di 60
giorni dalla richiesta del Consiglio regionale;
trascorso  tale   termine  il   Consiglio  regionale   adotta  il
provvedimento.

ARTICOLO 3
(Delega delle funzioni in materia di bonifica)

Tutte  le   funzioni  amministrative   in  materia   di  bonifica
esercitate dalla  Regione escluse quelle di cui agli artt. 2 e 12
della presente  legge, ed  in particolare  quelle concernenti  la
programmazione, la  progettazione, l'esecuzione, l'esercizio e la
manutenzione delle opere di bonifica integrale e montana ai sensi
del RD  13 febbraio 1933, n. 215 e della Legge 25 luglio 1952, n.
991 e  loro successive  modificazioni  ed  integrazioni,  nonchè
quelle derivanti  dalle norme,  in quanto  applicabili, del  RD 8
maggio 1904,  n. 368,  sono delegate alle Comunità Montane per i
rispettivi territori ed alle Province per i restanti territori.

Le  funzioni  amministrative  di  cui  al  comma  precedente  non
comprendono quelle  esercitate dai  Consorzi di bonifica ai sensi
delle leggi vigenti.

Successivamente all'entrata  in vigore  della  legge  concernente
l'istituzione dei Comitati comprensoriali, la Regione detta norme
per coordinare  l'esercizio delle  funzioni di  programmazione in
materia di bonifica con i compiti attribuiti ai Comitati stessi.

Nei casi  dei comprensori  di bonifica  situati nei  territori di
più Province  o di  più Comunità Montane ovvero di comprensori
di bonifica  situati in  parte  nel  territorio  di  una  o  più
Province ed  in parte  nel territorio  di una  o  più  Comunità
Montane, le  funzioni di  cui al precedente comma sono esercitate
dalla Provincia  o dalla  Comunità Montana  nel  cui  territorio
ricada la  maggior parte,  in senso relativo, del comprensorio di
bonifica, sentite, per le funzioni di programmazione, le Province
e/o le Comunità Montane interessate.

Nei casi  di cui  al precedente comma la individuazione dell'Ente
che dovrà  esercitare le  funzioni delegate  è  effettuata  con
deliberazione del  Consiglio Regionale che potrà contestualmente
procedere alle  opportune modificazioni  della delimitazione  dei
comprensori ovvero alla loro suddivisione o fusione, ai sensi del
precedente art. 2.

ARTICOLO 4
(Consorzi per l'esercizio delle funzioni delegate)

Per l'esercizio  delle funzioni  delegate di  cui  al  precedente
articolo, le  Province e  le Comunità  Montane hanno facoltà di
unirsi in  consorzi tra  loro e  con i  Comuni,  ai  sensi  degli
articoli 156  e seguenti del RD 3 marzo 1934, n. 383 e successive
modificazioni ed integrazioni.

Gli  statuti  dei  consorzi  prevedono  oltre  all'Assemblea,  al
Consiglio direttivo  e al  presidente, organi  di  partecipazione
popolare  alla   programmazione,  gestione   e  controllo   delle
attività.

Nella Assemblea  dei Consorzi  è  garantita  la  presenza  delle
minoranze dei  Consigli Comunali,  Provinciali e  delle Comunità
Montane.

ARTICOLO 5
(Pareri tecnici e amministrativi)

Per l'esercizio  delle funzioni  delegate sono  soppressi tutti i
pareri tecnici e amministrativi richiesti ai comitati tecnici per
la bonifica  ed altri  organi previsti  dalla disciplina  statale
all'atto dell'entrata in vigore della presente legge.

Per l'esecuzione di singole opere pubbliche si applicano le norme
regionali vigenti in materia di lavori pubblici.

ARTICOLO 6
(Indirizzi e direttive per le funzioni delegate)

Ai sensi  dell'articolo 65  dello Statuto della Regione, gli Enti
di  cui  al  precedente  articolo  3  eserciteranno  le  funzioni
delegate nel  quadro della programmazione regionale, dei piani di
comprensorio e  dei piani  di sviluppo  economico  sociale  delle
Comunità Montane  assicurando il  coordinamento  con  gli  altri
interventi  regionali   e  degli   Enti  locali   in  materia  di
agricoltura e  di lavori  pubblici, nonchè  con  gli  interventi
previsti dalla  Legge 22  luglio 1966,  n.  614,  dalla  Legge  3
dicembre 1971,  n. 1102,  dal DPR  30  giugno  1967,  n.  1523  e
successive modificazioni e integrazioni.

Ulteriori  direttive   di  carattere   generale  possono   essere
impartite con  deliberazione del  Consiglio regionale  secondo le
modalità di  cui all'articolo  8 della Legge Regionale 30 aprile
1973, n. 30.

ARTICOLO 7
(Programmi pluriennali di opere di bonifica)

Gli enti  delegati provvedono, per ogni comprensorio di bonifica,
alla  redazione  di  programmi  pluriennali  di  realizzazione  e
manutenzione di  opere di  bonifica, previa consultazione con gli
Enti e le organizzazioni interessate.

I programmi  di cui al comma precedente devono coordinarsi con il
piano generale  di bonifica  ed  uniformarsi,  ove  esistano,  ai
programmi pluriennali  di sviluppo socio - economico, ai piani di
assetto del  territorio ed  ai piani  zonali di sviluppo agricolo
adottati dai Comitati comprensoriali.

I programmi  pluriennali, che  debbono articolarsi  in  programmi
annuali, sono  redatti secondo  i criteri e nei termini stabiliti
con deliberazione del Consiglio Regionale.

Il Consiglio  Regionale impartisce con la stessa deliberazione le
direttive di  cui all'art.  65 dello  statuto con  le quali  sono
indicati gli  obiettivi prioritari da perseguire nel quadro della
programmazione regionale.

I programmi  deliberati dagli  enti delegati  sono approvati  dal
Consiglio Regionale, su proposta della Giunta Regionale.

ARTICOLO 8
(Consegna delle opere agli Enti delegati)

La  Giunta   Regionale  accerta   con  propria  deliberazione  la
consistenza dei  singoli lotti  delle opere pubbliche di bonifica
eseguiti o  in corso di esecuzione alla data di entrata in vigore
della presente  legge e  dispone contestualmente la consegna agli
Enti delegati  delle opere  comunque eseguite dallo Stato o dalla
Regione.

ARTICOLO 9
(Progettazione, esecuzione,  esercizio e manutenzione delle opere
direttamente o per concessione)

Gli Enti delegati provvedono, mediante concessione ai Consorzi di
bonifica  ristrutturati  o  costituiti  secondo  le  norme  della
presente legge, alla progettazione, all'esecuzione, all'esercizio
e alla  manutenzione delle  opere ai sensi dell'art. 13 del RD 13
febbraio 1933, n. 215.

Qualora non  sia stato  costituito il Consorzio gli Enti delegati
provvedono direttamente  o mediante  concessione ai  Comuni, alle
Province, alle  Comunità Montane o loro Consorzi, ai Consorzi di
miglioramento fondiario  e ai proprietari della maggior parte dei
territori oggetto dell'intervento.

ARTICOLO 10
(Contributi dei  privati alle spese di esecuzione manutenzione ed
esercizio delle opere)

I proprietari  di  beni  immobili,  agricoli  ed  extra  agricoli
contribuiscono alle spese di esecuzione, esercizio e manutenzione
delle opere  di competenza  regionale a  norma del RD 13 febbraio
1933, n.  215, e  della legge 25 luglio 1952, n. 991 e successive
modificazioni e integrazioni.

ARTICOLO 11
(Opere di competenza privata)

L'esecuzione delle opere di competenza privata avviene secondo la
disciplina, in  quanto applicabile,  del RD  13 febbraio 1933, n.
215  e   della  legge   25  luglio  1952,  n.  991  e  successive
modificazioni e  integrazioni, sostituendosi  agli organi statali
gli Enti  delegati alla  esecuzione  delle  opere  di  competenza
regionale.

Qualora i  proprietari non eseguano le opere ed i lavori cui sono
obbligati a norma della legislazione vigente, possono provvedere,
direttamente o  per concessione,  gli Enti delegati in nome e per
conto dei proprietari interessati.

ARTICOLO 12
(Espropriazione per pubblica utilità)

L'espropriazione per pubblica utilità di immobili occorrenti per
l'esecuzione  di   opere  di   bonifica  è   disciplinata  dalle
disposizioni vigenti in materia.

Gli immobili espropriati fanno parte del demanio regionale.

TITOLO II
CONSORZI DI BONIFICA

ARTICOLO 13
(Natura dei consorzi di bonifica)

I Consorzi  di bonifica  sono costituiti  fra  i  proprietari  di
immobili rientranti nei singoli comprensori di bonifica.

Sono inoltre  iscritti, a  loro  richiesta,  solidalmente  con  i
proprietari, nei  catasti consortili e nei ruoli di contribuenza,
i titolari di diritti reali nonchè gli affittuari e i conduttori
degli immobili  suddetti che,  per obbligo  derivante da norma di
legge  o  da  contratto,  siano  tenuti  a  pagare  i  contributi
consortili. Nel  caso in  cui tale  obbligo concerna la totalità
dei contributi  consortili sono  iscritti, a  loro richiesta, nei
catasti consortili unitamente ai proprietari e in luogo di questi
nei ruoli di contribuenza.

I consorzi,  oltre ad  esercitare  le  funzioni  e  le  attività
previste dalle  norme vigenti,  sono strumenti  di partecipazione
degli  interessati  all'azione  programmatoria  e  amministrativa
degli Enti  delegati in  materia di  bonifica. Essi sono regolati
dalle disposizioni  seguenti,  nonchè  dalle  leggi  statali  in
quanto applicabili.

ARTICOLO 14
(Costituzione, fusione, soppressione e modificazioni territoriali
dei Consorzi di bonifica)

Alla costituzione  dei consorzi di bonifica provvede il Consiglio
regionale con  propria deliberazione,  su richiesta  del 10%  dei
proprietari dei  terreni interessati, che rappresentino almeno il
10% della superficie del territorio.

La delibera  è adottata  sentiti i  consigli dei  Comuni,  delle
Province,   delle    Comunità   Montane    e   degli   organismi
comprensoriali interessati,  nonchè le  associazioni sindacali e
professionali   delle   categorie   interessate   esistenti   nel
territorio.

I relativi  pareri devono  essere espressi  entro 60 giorni dalla
richiesta.

Alla  fusione  e  alla  soppressione  dei  consorzi  provvede  il
Consiglio  regionale,   con  propria   deliberazione,  anche   su
richiesta dei  consorzi interessati o degli Enti delegati, previa
consultazione dei soggetti e secondo le modalità di cui al comma
precedente.

ARTICOLO 15
(Organi dei Consorzi di bonifica)

Sono organi dei Consorzi di bonifica:

a) il Consiglio dei delegati;
b) la Deputazione amministrativa;
c) il Presidente;
d) il Collegio dei revisori dei conti.

ARTICOLO 16
(Statuto dei Consorzi di bonifica)

Lo Statuto del Consorzio è deliberato dal Consiglio dei delegati
ed è  approvato dall'Ente  esercente le  funzioni di vigilanza e
tutela.

Lo Statuto  del Consorzio  stabilisce il numero dei componenti il
Consiglio  dei   delegati  e   la   Deputazione   amministrativa;
disciplina altresì  la ripartizione  delle  competenze  fra  gli
organi del  Consorzio medesimo nonchè le norme per la nomina del
Collegio dei revisori dei conti.

Lo Statuto  stabilisce forme  di partecipazione, dei singoli soci
alla vita del consorzio prevedendo, eventualmente, fra gli organi
del Consorzio  l'Assemblea  dei  soci  e  fissandone  i  relativi
poteri.

ARTICOLO 17
(Consiglio dei delegati)

Il Consiglio dei delegati è composto per 2/3 da membri eletti da
tutti i  consorziati e  dagli imprenditori  agricoli  paganti  il
contributo consortile secondo le norme dei successivi articoli, e
per 1/3  da  membri  nominati  dall'Ente  delegato  esercente  le
funzioni di vigilanza e tutela sul Consorzio.

La nomina  da parte  dell'Ente delegato  è effettuata in modo da
garantire la rappresentanza delle minoranze.

Partecipano inoltre  alle sedute  del Consiglio dei delegati, con
voto consultivo,  il direttore  del consorzio,  e da  uno  a  tre
rappresentanti del personale del Consorzio.

Lo statuto del Consorzio stabilisce le modalità per la nomina ed
il numero  dei rappresentanti  del personale  del  Consorzio  nei
limiti di cui al precedente comma.

ARTICOLO 18
(Elezione dei delegati)

I membri elettivi del Consiglio dei delegati sono eletti, fra gli
aventi diritto al voto, con votazione pro - capite.

Ai fini  dell'elezione gli  aventi diritto al voto sono suddivisi
in non  meno di  tre e  non più di cinque sezioni, a seconda del
diverso carico contributivo, nei modi stabiliti dallo Statuto.

Ad ogni  sezione è  attribuito un numero di delegati, sul totale
dei  delegati   da  eleggere   dai  consorziati,  secondo  quanto
stabilito  dallo   Statuto  tenuto   conto   della   contribuenza
complessiva di  ogni sezione  e comunque  attribuendo ad essa non
oltre il 50% dei delegati suddetti.

L'elezione del  Consiglio dei  delegati si svolge separatamente e
contemporaneamente sezione per sezione, su presentazione di liste
concorrenti di  candidati compresi fra gli iscritti negli elenchi
degli aventi diritto al voto della rispettiva sezione.

Le liste  di candidati  debbono essere presentate da un numero di
consorziati non  inferiore al  2% degli  aventi diritto  al  voto
della sezione.

Alla lista  di candidati che, all'interno di ciascuna sezione, ha
conseguito il  maggior numero  di voti sono assegnati i due terzi
dei delegati spettanti ad ogni sezione.

Nel caso  in cui  sia presentata  una  sola  lista  gli  elettori
possono dare  il loro  voto di  preferenza anche  ai  consorziati
appartenenti alla  medesima  sezione  non  compresi  nella  lista
presentata.

Sono eletti, all'interno di ciascuna lista, i candidati che hanno
ottenuto il maggior numero di voti preferenziali.

ARTICOLO 19
(Prima elezione  del  Consiglio  dei  delegati  dei  Consorzi  di
bonifica di nuova costituzione)

In caso  di costituzione di nuovi consorzi di bonifica, derivante
anche da fusione di preesistenti Consorzi, l'ente delegato, entro
sei mesi  dalla pubblicazione  della deliberazione  del Consiglio
regionale  istitutiva   del  Consorzio,   indice  l'elezione  del
Consiglio dei  delegati, determinandone  in  via  provvisoria  il
numero dei  componenti nel rispetto di quanto stabilito dall'art.
14, primo comma.

Ai fini  dell'elezione dei  delegati dei consorziati, questi sono
iscritti, a  cura dell'Ente  delegato ed in base, a seconda delle
varie ipotesi,  a documentazione  pubblica o atto di notorietà o
dichiarazione sottoscritta  ed autenticata  nei modi di legge, in
liste elettorali  suddivise in tre sezioni di cui due di titolari
di diritti  su beni  immobili agricoli,  a  seconda  del  diverso
reddito dominicale ed una di titolari di diritti su beni immobili
extra -  agricoli. Si  applicano per  il resto le disposizioni di
cui all'articolo precedente.

Il Consiglio  dei delegati  delibera lo  Statuto entro  90 giorni
dall'elezione ed  indice nuove  elezioni sulla  base delle  norme
dello Statuto  entro  un  anno  dall'approvazione  dello  Statuto
stesso da parte dell'ente delegato.

Le spese  relative alla  fase costitutiva  del Consorzio  di  cui
sopra sono a carico dell'Ente delegato.

ARTICOLO 20
(Diritto di voto)

Ogni iscritto nei ruoli di contribuenza ha diritto ad un voto.

Ogni avente  diritto al  voto, può  delegare per  l'esercizio di
voto un  altro avente  diritto iscritto  nella stessa sezione, ma
non è  ammesso il  cumulo di più di due deleghe;  i coltivatori
diretti possono conferire la delega anche a familiari conviventi.

In caso  di mezzadria il proprietario può conferire la delega al
mezzadro.

Le deleghe  sono conferite  con  atto  scritto  e  la  firma  del
delegante deve essere autenticata nelle forme di legge.

Per le  persone giuridiche,  per i  minori e  gli  interdetti  il
diritto di voto è esercitato dai rispettivi rappresentanti.

In caso  di comunione è ammessa una delega congiunta a favore di
uno dei  comproprietari;  in assenza di delega si considera quale
rappresentante il primo intestatario della partita catastale.

L'elezione dei delegati è effettuata a scrutinio segreto.

Avverso  i  risultati  delle  operazioni  elettorali  è  ammesso
ricorso all'Ente  delegato esercente  le funzioni  di vigilanza e
tutela sul consorzio, entro 30 giorni dalla data di pubblicazione
dei risultati medesimi all'albo consortile.

ARTICOLO 21
(Durata in carica del Consiglio dei delegati)

Il Consiglio  dei delegati  resta in  carica cinque anni e i suoi
membri sono rieleggibili.

I delegati  eletti che  per qualsiasi motivo cessino dalla carica
sono sostituiti dal primo dei candidati non eletti nella medesima
lista.

Alla  sostituzione   dei  delegati  nominati  dall'Ente  delegato
provvede l'Ente stesso.

ARTICOLO 22
(Presidente e Deputazione amministrativa)

Il Consiglio  dei delegati  elegge il  Presidente  fra  i  propri
membri.

Il Consiglio  dei delegati elegge, rispettando la proporzione tra
membri  eletti   dai  consorziati  e  quelli  nominati  dall'Ente
delegato, gli  altri componenti la Deputazione amministrativa con
voto limitato a non più di 2/3 dei membri da eleggere.

Il Presidente presiede il Consiglio dei delegati e la Deputazione
amministrativa ed è membro di tali organi.

Fra i  membri della  Deputazione  amministrativa  possono  essere
eletti uno o più vice presidenti.

ARTICOLO 23
(Collegio dei revisori dei conti)

Il Collegio  dei revisori  dei conti  è composto  di tre  membri
effettivi e  due supplenti  di cui  almeno uno  effettivo ed  uno
supplente nominati  dall'Ente delegato  esercente le  funzioni di
vigilanza e tutela sul consorzio.

Al membro  effettivo nominato  dall'Ente delegato  è affidata la
presidenza del collegio.

ARTICOLO 24
(Ricorsi avverso le deliberazioni dei Consorzi)

Contro le  deliberazioni degli organi dei consorzi di bonifica è
ammesso  ricorso  all'Ente  delegato  esercente  le  funzioni  di
vigilanza tutela entro i termini di 30 giorni dalla pubblicazione
del relativo provvedimento all'albo consortile.

ARTICOLO 25
(Delega delle  funzioni di  vigilanza,  tutela  e  controllo  sui
Consorzi di bonifica e sui Consorzi di miglioramento fondiario)

Le funzioni  di vigilanza,  tutela  e  controllo  ed  ogni  altra
funzione amministrativa  in ordine  ai Consorzi di bonifica ed ai
Consorzi  di  miglioramento  fondiario,  sono  delegate  all'Ente
competente per territorio di cui al precedente articolo 3.

ARTICOLO 26
(Adeguamento degli Statuti)

Entro sei  mesi dalla  data di  entrata in  vigore della presente
legge  gli  organi  in  carica  degli  attuali  Consorzi  debbono
deliberare l'adeguamento  degli Statuti  alle disposizioni  della
presente legge.

Entro i  quindici giorni  successivi alla scadenza dei termini di
cui all'articolo 24 i consorzi di bonifica debbono inviare i loro
statuti,  per   l'approvazione  all'Ente  delegato  esercente  le
funzioni di vigilanza e tutela.

E' data facoltà all'Ente delegato di proporre modifiche ritenute
necessarie per  il più completo adeguamento dello Statuto stesso
alle disposizioni della presente legge.

Entro  dodici   mesi  dall'approvazione   dei  nuovi  Statuti  si
provvederà al rinnovo degli organi dei consorzi.

ARTICOLO 27
(Personale dei Consorzi di bonifica)

In caso  di soppressione  dei Consorzi  di bonifica integrale, il
personale in  servizio di ruolo e quello in servizio non di ruolo
con  contratto   a  tempo   indeterminato  che  alla  data  della
soppressione abbia  conseguito almeno  un anno  di anzianità  di
servizio alle  dipendenze dei  Consorzi è  trasferito agli  Enti
delegati  esercenti   la  vigilanza  e  la  tutela  sui  consorzi
medesimi.

Al personale  trasferito ai  sensi  del  comma  precedente  sarà
attribuito il  trattamento giuridico ed economico previsto per il
personale dell'Ente di destinazione.

Qualora il  trattamento economico  spettante risulti  inferiore a
quello in  godimento, l'eccedenza  sarà conservata  a titolo  di
assegno  ad   personam  pensionabile   e  riassorbibile   con  la
progressione economica o di carriera.

Ai fini  dell'inquadramento del personale nell'organico dell'ente
di destinazione  sarà tenuto  conto della  qualifica formalmente
ricoperta dai dipendenti dei consorzi di bonifica soppressi ed il
servizio pregresso  sarà valutato al 100% in caso di servizio di
ruolo prestato  in carriera  corrispondente, al  50% per servizio
non di ruolo o prestato in carriere inferiori.

TITOLO III
SOPPRESSIONE DEI CONSORZI DI BONIFICA MONTANA

ARTICOLO 28

I consorzi  di bonifica montana, costituiti ai sensi dell'art. 16
della Legge 25 luglio 1952, n. 991, sui quali la Regione esercita
le funzioni di vigilanza e tutela sono soppressi.

Le funzioni  dei soppressi consorzi di bonifica montana, comprese
quelle relative  alla emissione  dei ruoli  di contribuenza, sono
esercitate dalle  Comunità Montane competenti per territorio con
le modalità stabilite dalla presente legge.

ARTICOLO 29

Il patrimonio,  il personale  di ruolo  e quello  assunto a tempo
determinato e  indeterminato, in  base ai  contratti nazionali  e
regionali di lavoro per i Consorzi di bonifica, in servizio al 31
dicembre 1975  e che  abbia prestato  servizio continuativo  fino
alla data  dell'entrata in  vigore della  presente legge, nonchè
ogni altro  rapporto giuridico  attivo e  passivo  dei  soppressi
consorzi di  bonifica  montana  sono  trasferiti  alle  Comunità
Montane competenti per territorio.

Al personale  trasferito ai  sensi  del  comma  precedente  sarà
attribuito il  trattamento giuridico ed economico previsto per il
personale dell'ente di destinazione.

Qualora il  trattamento economico  spettante risulti  inferiore a
quello in  godimento, l'eccedenza  sarà conservata  a titolo  di
assegno  ad   personam,  pensionabile   e  riassorbibile  con  la
progressione economica o di carriera.

Ai fini  dell'inquadramento del personale nell'organico dell'ente
di destinazione  sarà tenuto  conto della  qualifica formalmente
ricoperta dai  dipendenti dei  consorzi di bonifica montana ed il
servizio pregresso  sarà valutato al 100% in caso di servizio di
ruolo prestato  in carriera  corrispondente;  al 50% per servizio
non di ruolo o prestato in carriere inferiori.

ARTICOLO 30

Il rappresentante  legale del Consorzio provvede al compimento di
tutti gli  atti necessari  al trasferimento  di cui  all'articolo
precedente.

Qualora i  territori dei  soppressi Consorzi  di bonifica montana
siano compresi  in  più  zone  omogenee,  il  trasferimento  del
personale, del patrimonio e degli altri rapporti giuridici attivi
e passivi  del Consorzio,  nonchè il  relativo  riparto  tra  le
Comunità Montane  competenti per territorio è disposto entro 90
giorni  dall'entrata   in  vigore   della  presente   legge   con
deliberazione  della   Giunta  regionale,  sentite  le  Comunità
Montane interessate.

A tal fine i Consorzi di cui al comma precedente, entro 30 giorni
dall'entrata in  vigore della  presente legge,  trasmettono  alla
Giunta  regionale   un  verbale   con   allegata   documentazione
contenente la  descrizione di  ogni  loro  rapporto  giuridico  e
patrimoniale.

TITOLO IV
UTILIZZAZIONE DEGLI UFFICI REGIONALI E DISPOSIZIONI FINALI

ARTICOLO 31
(Utilizzazione degli uffici regionali)

Fino all'emanazione delle leggi regionali di delega in materia di
Lavori Pubblici,  di Agricoltura  e di Foreste, gli Enti delegati
con la presente legge possono avvalersi dei servizi tecnici degli
uffici periferici  regionali operanti  in  dette  materie  previe
intese con la Giunta regionale.

ARTICOLO 32
(Finanziamento delle funzioni delegate)

Per la realizzazione e la manutenzione delle opere di bonifica è
assegnato  agli   Enti  delegati   il  90%   del   finanziamento,
determinato con la legge di approvazione del bilancio, secondo le
modalità di  cui ai  successivi articoli, mentre il 10% rimane a
disposizione della  Giunta regionale  per assegnazione  agli Enti
delegati ai fini di interventi urgenti anche diretti a consentire
l'esecuzione di opere in caso di aumenti di prezzi.

ARTICOLO 33
(Finanziamento per realizzazione nuove opere di bonifica)

Il finanziamento per la realizzazione di nuove opere di bonifica,
ivi comprese  le spese  generali e gli oneri vari connessi a tali
interventi, è ripartito con le seguenti modalità:

a) per  il 40%  in proporzione alla superficie dei comprensori di
   bonifica  facenti   parte  del   territorio  di  ciascun  Ente
   delegato;
b) per  il 20%  in proporzione  alla contribuenza  posta a  ruolo
   nell'esercizio precedente;
c) per  il 40%  sulla base  dei programmi  annuali di  intervento
   relativi alla esecuzione delle opere di cui al primo comma del
   successivo articolo 37.

ARTICOLO 34
(Finanziamento per la manutenzione di opere di bonifica)

Il finanziamento per la manutenzione delle opere di bonifica, ivi
comprese le  spese generali  e gli  oneri vari  connessi  a  tali
interventi, è ripartito con le seguenti modalità:

a) per  il 30%  in proporzione alla superficie dei comprensori di
   bonifica  facenti   parte  del   territorio  di  ciascun  Ente
   delegato;
b) per il 30% in proporzione alle spese di manutenzione sostenute
   nell'esercizio precedente  per le  opere di  bonifica comprese
   nel territorio di ciascun Ente delegato;
c) per  il 20%  in  proporzione  alla  contribuenza  dei  privati
   nell'esercizio precedente;
d) per  il 20%  sulla base  dei programmi  annuali di  intervento
   relativi ai lavori di manutenzione delle opere di cui al primo
   comma del successivo articolo 37.

ARTICOLO 35
(Oneri  finanziari  aggiuntivi  per  l'esercizio  delle  funzioni
delegate)

Gli  oneri   finanziari  aggiuntivi   di  funzionamento  previsti
dall'ultimo comma  dell'articolo  13  della  Legge  Regionale  30
aprile 1973,  n. 30,  sono stabiliti in una quota pari al 10% del
finanziamento complessivamente  disposto dalla presente legge per
l'esercizio delle funzioni delegate.

Ai fini  della ripartizione  dei fondi di cui al comma precedente
gli  Enti   delegati  trasmettono   alla  Giunta   regionale   la
documentazione relativa gli oneri di funzionamento gravanti su di
essi per  effetto della delega, unitamente alla documentazione di
cui al successivo articolo 38.

Sulla base  della documentazione  ricevuta la  Giunta elabora uno
schema di  ripartizione dei  mezzi finanziari  da attribuire agli
Enti delegati  per gli oneri finanziari aggiuntivi e lo sottopone
al loro esame per gli accordi di cui all'articolo 13 sesto comma,
della LR 30-4-1973, n. 30.

Il piano  di ripartizione  suddetto è  approvato  dal  Consiglio
regionale entro il 30 aprile.

A seguito  dell'approvazione del  piano di ripartizione e al fine
di provvedere  agli oneri  aggiuntivi per l'esercizio finanziario
in corso, è anticipata agli Enti delegati una quota pari all'80%
delle somme  assegnate con il piano di ripartizione stesso, salvo
conguaglio nei  termini e  con  le  modalità  di  cui  ai  commi
precedenti.

Per l'esercizio finanziario 1978 è anticipata agli Enti delegati
la quota pari al 10% dei finanziamenti assegnati ad ogni Ente per
l'esercizio delle  funzioni delegate  ai sensi degli articoli 3 e
25, salvo conguaglio come indicato al comma precedente.

ARTICOLO 36
(Ripartizione dei finanziamenti)

Le somme  di cui  al precedente  articolo 33,  lettere a),  b), e
quelle  relative   all'articolo  34,  lettere  a),  b),  c)  sono
ripartite fra  gli Enti  delegati con  deliberazione della Giunta
regionale ed erogate entro il primo marzo di ogni anno.

ARTICOLO 37
(Presentazione e finanziamento dei programmi di intervento)

I programmi  annuali di  manutenzione  di  cui  all'articolo  34,
lettera d)  e i  programmi pluriennali  di intervento  per  nuove
opere di  cui alla  lettera  c)  dell'articolo  33  sono  redatti
secondo i  criteri e  nei termini stabiliti con deliberazione del
Consiglio regionale.

Il Consiglio  regionale approva annualmente, entro il 31 gennaio,
il  piano  di  ripartizione  dei  finanziamenti  sulla  base  dei
programmi di cui al primo comma.

Le somme  di cui  alla presente legge eventualmente non impegnate
nell'esercizio  di  riferimento  possono  essere  utilizzate  nei
successivi due esercizi.

ARTICOLO 38
(Rendiconto delle spese per le funzioni delegate)

Gli Enti  delegati trasmettono  annualmente, entro il 31 gennaio,
alla Giunta  regionale una  relazione con allegati i prospetti di
informazione statistica,  richiesti dalla  Giunta  medesima,  sui
risultati  raggiunti   nell'esercizio  delle   funzioni  delegate
nonchè il  rendiconto delle  spese sostenute  compresi gli oneri
aggiuntivi di cui al precedente articolo 35.

Le somme  non impegnate  dagli Enti  delegati sono  computate per
l'esercizio in  diminuzione di  quelle spettanti agli stessi Enti
ed  in   aumento  di  quelle  spettanti  agli  altri  Enti  nella
ripartizione di cui all'articolo 37.

ARTICOLO 39
(Relazione annuale al Consiglio)

La  Giunta   presenta  annualmente  al  Consiglio  regionale  una
relazione contenente  dati informativi,  contabili  e  statistici
sull'esercizio delle funzioni delegate nonchè tutti gli elementi
che possano  consentire al Consiglio la più completa valutazione
dei risultati raggiunti.

ARTICOLO 40
(Finanziamento)

L'entità della  spesa per l'applicazione della presente legge è
determinata, per  ciascun esercizio,  a partire  dal 1978, con la
legge di approvazione del bilancio.

ARTICOLO 41

Restano ferme,  in quanto  applicabili, le norme di legge statali
in materia  di bonifica  non contrastanti  con la presente legge,
anche se non espressamente richiamate.

Si intendono  comunque sostituiti  agli organi statali centrali e
periferici, gli Enti delegati ai sensi della presente legge.

ARTICOLO 42

La presente legge avrà effetto dal 1 gennaio 1978.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 23 dicembre 1977.

La presente  legge è  stata approvata dal Consiglio Regionale il
15-11-1977 ed  è stata vistata dal Commissario di Governo il 19-
12-1977.



AGRICOLTURA
ASSETTO IDROGEOLOGICO
ATTRIBUZIONI DELEGHE

