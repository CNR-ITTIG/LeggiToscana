Interventi regionali per la realizzazione di opere di prevenzione
e soccorso di pubbliche calamità.

Il Consiglio Regionale ha approvato il 19-7-1977
Il Commissario del Governo ha apposto il visto il 20-8-1977
Il Presidente  della Giunta  Regionale promulga la seguente legge
regionale:

ARTICOLO 1

La Regione  Toscana promuove  interventi per  la realizzazione di
opere  di   prevenzione  e   soccorso  per   pubbliche  calamità
rientranti nelle proprie competenze amministrative.

ARTICOLO 2

Per la  prevenzione degli eventi di cui al precedente articolo, e
per impedire  l'aggravarsi  delle  loro  conseguenze,  la  Giunta
regionale può  disporre studi e progettazioni di opere anche con
affidamento degli incarichi a comuni, province e loro consorzi ed
a comunità  montane, nonchè,  in  casi  eccezionali,  a  liberi
professionisti.

ARTICOLO 3

Le opere di pronto soccorso, da finanziarsi a totale carico della
Regione, riguardano le seguenti categorie:

a) demolizioni,  puntellamenti, sgomberi ed ogni altro lavoro non
   differibile per esigenze di tutela della pubblica incolumità;
b) ripristino di collegamenti stradali;
c) ripristino  di acquedotti,  di  fognature  e  di  altre  opere
   igieniche a salvaguardia della pubblica igiene;
d) di  approntamento  e  costruzione  di  ricoveri  per  famiglie
   bisognose rimaste senza alloggio;
e) di  altri lavori  ritenuti urgenti  e necessari  dagli  organi
   tecnici regionali con relazione motivata.

Le richieste  di intervento  da  inviarsi  da  parte  degli  enti
pubblici interessati  o dagli  organi comprensoriali  alla Giunta
regionale nel  più breve  tempo possibile  e comunque, non oltre
dieci  giorni   dall'evento,  debbono  essere  corredate  da  una
relazione  nella   quale,  in  modo  succinto  e  preciso,  siano
descritti i  guasti avvenuti e le conseguenze di essi e sia fatto
cenno delle cause che li produssero e dei modi per ripararli.

Alla esecuzione delle opere si provvederà o a mezzo degli uffici
tecnici regionali  oppure mediante  affidamento alle province, ai
comuni e  loro consorzi ed alle comunità montane, che dispongano
di proprio ufficio tecnico.

Le  spese  generali  di  amministrazione  e  quelle  tecniche  da
rimborsare agli  enti affidatari  dei lavori sono stabilite nella
misura del 5% dell'ammontare del consuntivo dei lavori stessi.

Ove l'affidamento  abbia  per  oggetto  la  sola  esecuzione  dei
lavori, la percentuale sarà del 3%.

I ricoveri  a carattere  definitivo sono  ceduti in proprietà ai
comuni  nel  cui  territorio  sono  stati  realizzati  oppure  ai
competenti Istituti  autonomi per  le case  popolari  e  la  loro
assegnazione agli  aventi diritto è effettuata dalle commissioni
di cui all'art. 6 del
DPR 30-12-72  n. 1035,  previa istruttoria  delle domande  a cura
degli enti predetti.

ARTICOLO 4

In circostanze  particolari nelle quali qualunque indugio diventi
pericoloso e  sia quindi  necessaria la  immediata esecuzione dei
lavori, la  relativa autorizzazione  sarà richiesta per iscritto
anche in  via  breve,  dall'ente  interessato  o  dal  competente
ufficio tecnico regionale direttamente al componente della Giunta
regionale preposto  al settore  di lavori  pubblici che, entro il
limite di spesa di venti milioni, potrà concederla con lo stesso
mezzo, dandone  immediata comunicazione alla Giunta regionale per
la deliberazione di ratifica.

Entro dieci giorni dovrà, comunque, essere presentata la perizia
giustificativa della  spesa con  il verbale  di somma urgenza dei
lavori redatto  ai termini  dell'art. 70  del  Regio  Decreto  25
maggio 1895 n. 350.

ARTICOLO 5

Per i  lavori di  cui all'art.  3  può  provvedersi,  in  quanto
necessario  mediante   licitazioni  o  trattative  private  o  in
economia, anche in deroga alle vigenti disposizioni.

ARTICOLO 6

Alle province,  ai Comuni e loro consorzi, alle Comunità montane
possono essere  concessi contributi in conto capitale fino al 50%
della spesa  necessaria per  la riparazione o la ricostruzione di
opere o di impianti pubblici distrutti o danneggiati da pubbliche
calamità.

I contributi  di cui  al comma  precedente possono  riguardare il
ripristino delle seguenti opere:

a) edifici pubblici;
b) opere idrauliche o di bonifica di competenza regionale;
c) edifici scolastici di ogni ordine e grado;
d) strutture sanitarie e case di riposo;
e) acquedotti, fognature, altre opere igieniche e cimiteri;
f) strade provinciali e comunali e relativi manufatti.

ARTICOLO 7

Entro i limiti delle competenze regionali di cui all'art. 1 della
presente legge,  possono  essere  concessi  contributi  in  conto
capitale alle  province, ai comuni, ai consorzi di comuni ed alle
comunità  montane   fino  al  50%  della  spesa  necessaria  per
l'esecuzione dei lavori urgenti a difesa delle strade provinciali
e comunali e degli abitati contro le frane e le erosioni di fiumi
e  torrenti   nonchè  per   l'esecuzione  di   altri  interventi
indifferibili ad  immobili, impianti  e manufatti  di  proprietà
degli enti  stessi, al  fine di salvaguardare la incolumità e la
salute pubblica.

ARTICOLO 8

Gli enti  che intendono  beneficiare dei  contributi  di  cui  ai
precedenti articoli  devono presentare  documentate istanze  alla
Giunta regionale.

La Giunta  delibera l'ammissibilità  a contributo  delle  opere,
dandone comunicazione al Consiglio regionale.

ARTICOLO 9

La Giunta  regionale provvede,  previo parere  dei propri  organi
tecnici competenti  all'approvazione dei  progetti delle opere ed
all'impegno della relativa spesa.

L'approvazione dei  progetti equivale a dichiarazione di pubblica
utilità delle  opere nonchè  di urgenza ed indifferibilità dei
lavori.

Sono delegati  ai Comuni  e alle  Province, per  opere di propria
competenza o  ad essi  affidate dalla Regione, nel rispetto della
legge regionale  30 aprile 1973 n. 30, le funzioni amministrative
relative  all'accesso   agli  immobili   da  espropriare  per  la
redazione  degli   stati  di   consistenza,  l'esecuzione   delle
misurazioni e  dei rilievi  nonchè all'occupazione temporanea di
urgenza degli immobili predetti.

Alla comunicazione  di cui  all'ultimo comma  dell'art. 11  della
legge 22-10-73  n. 865, provvede direttamente l'ente espropriante
con  le  modalità  previste  per  la  notificazione  degli  atti
processuali civili.

ARTICOLO 10

La  nomina  dei  collaudatori  e  l'approvazione  degli  atti  di
collaudo spettano all'ente che ha eseguito i lavori.

Per i  lavori eseguiti  tramite gli  uffici tecnici regionali, la
nomina dei  collaudatori e  l'approvazione degli atti di collaudo
spettano alla Giunta regionale.

Il collaudo  delle opere  sarà eseguito secondo le norme vigenti
per i lavori in conto dello Stato.

Le spese  di collaudo sono a carico dell'ente nel caso dei lavori
di cui al primo comma.

Le  prestazioni   degli  uffici   tecnici  della  amministrazione
regionale richieste ed accordate ai sensi dell'art. 3 della Legge
regionale 27 febbraio 1975 n. 18, sono gratuite.

ARTICOLO 11

Per i  lavori non  eccedenti l'importo  di L.  50 milioni, potrà
prescindersi dal  formale atto  di collaudo  e  sarà  emesso  un
certificato del  direttore dei  lavori che ne attesti la regolare
esecuzione, purchè  detto direttore abbia un rapporto di impiego
con l'ente che ha dato attuazione ai lavori o con la Regione.

ARTICOLO 12

All'erogazione della  spesa, sia nel caso di opere a carico della
Regione affidate  agli enti  locali  e  sia  nel  caso  di  opere
assistite dal contributo in conto capitale, provvederà la Giunta
regionale  con   la  stessa  deliberazione  di  approvazione  dei
progetti.

Per il  deposito dei  fondi, il  vincolo  di  destinazione  degli
stessi, la  loro utilizzazione,  l'accreditamento a  favore della
regione degli  interessi maturati e il rendiconto finale per ogni
singolo lavoro,  si applicano  le disposizioni di cui ai commi 2,
3, 4, 5 e 6 dell'art. 9 della Legge regionale 27 febbraio 1975 n.
18.

Nel caso  di lavori  eseguiti per il tramite degli uffici tecnici
regionali, valgono  le disposizioni di cui all'art. 2 della legge
regionale 21 maggio 1976 n. 22.

ARTICOLO 13

Al finanziamento  degli interventi  previsti dalla presente legge
nell'anno 1977  sarà provveduto  con la legge di assestamento di
variazione del relativo bilancio.

Per gli anni successivi l'entità della spesa ed i relativi mezzi
di finanziamento saranno stabiliti con le leggi di bilancio.

ARTICOLO 14

Con  l'entrata  in  vigore  della  presente  legge  si  intendono
abrogate   tutte   le   disposizioni   contrarie   o   con   essa
incompatibili.

ARTICOLO 15
(Norma transitoria)

Sono  ammesse   domande  d'intervento   per   eventi   calamitosi
verificatesi anteriormente  all'entrata in  vigore della presente
legge, purchè posteriormente al 30 settembre 1976.

Il termine  per le  domande ai sensi dell'art. 3 è fissato in 30
giorni dalla  data di  pubblicazione  della  presente  legge  nel
Bollettino Ufficiale della Regione Toscana.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 25 agosto 1977.

La presente  legge è  stata approvata dal Consiglio regionale il
19-7-1977 ed  è stata vistata dal Commissario del Governo il 20-
8-1977.



PUBBLICHE CALAMITA'
PROTEZIONE CIVILE

