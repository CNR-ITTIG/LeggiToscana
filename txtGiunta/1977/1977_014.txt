Anagrafe  regionale   della  utenza   di  edilizia   residenziale
pubblica.

Il Consiglio Regionale ha approvato il 28-12-1976
Il Commissario del Governo ha apposto il visto il 29-1-1977
Il Presidente  della Giunta  Regionale promulga la seguente legge
regionale:

ARTICOLO 1

Ai fini  di acquisire  i dati  necessari  per  l'esercizio  delle
funzioni regionali  in materia di edilizia residenziale pubblica,
ai sensi  della legge  22 ottobre  1971, n. 865 e DPR 30 dicembre
1972, n.  1035, il  Consorzio Regionale tra gli Istituti autonomi
Case Popolari  della Toscana è incaricato della realizzazione di
una "anagrafe  regionale del  patrimonio di edilizia residenziale
pubblica e della relativa utenza".

ARTICOLO 2

L'Anagrafe   consiste    nella   compilazione,   elaborazione   e
pubblicazione di statistiche riguardanti:

a) la  consistenza  e  lo    stato  del  patrimonio  di  edilizia
   residenziale pubblica,  ai sensi  di cui all'art. 1 del DPR 30
   dicembre 1972 n. 1035;
b) la  quantità e  la  qualità  dell'utenza  degli  alloggi  di
   edilizia residenziale  pubblica attraverso  notizie utili alla
   determinazione  della   capacità  economica   media  e  delle
   condizioni  abitative   dei  nuclei   familiari  ed  eventuali
   conviventi;
c) le  esigenze espresse  dall'utenza al  fine di  realizzare una
   banca dei  dati per  la programmazione  regionale nel  settore
   dell'edilizia residenziale  pubblica,  per  l'istituzione  del
   servizio sociale a favore delle famiglie assegnatarie, nonchè
   per  la   individuazione  di   caratteristiche  costruttive  e
   tipologiche  per   i  futuri   programmi  di   intervento   da
   realizzare. La risposta ai quesiti di cui al presente punto è
   facoltativa.

ARTICOLO 3

Ai fini  dell'intervento programmatico  della Regione nel settore
dell'edilizia residenziale  pubblica, limitatamente  alle notizie
di cui al punto a) dell'articolo precedente, l'indagine è estesa
agli  immobili   ad  uso  abitazione  di  proprietà  di  comuni,
province,  IPAB,   Enti  Ospedalieri,   Amministrazioni   statali
ancorchè non  compresi nell'edilizia  residenziale  pubblica  ai
sensi dell'art. 1 del DPR 30 dicembre 1972, n. 1035.

I dati relativi a tali immobili sono considerati separatamente.

ARTICOLO 4

La rilevazione  dei dati  di cui  alla presente legge si effettua
nell'osservanza della  normativa statale sui servizi statistici e
può essere eseguita fino al 31 dicembre 1977.

I dati  oggetto della rilevazione sono raccolti a cura degli IACP
provinciali, sulla  base di  apposito questionario da redigere in
conformità dei precedenti articoli 2 e 3.

La pubblicazione  e la  diffusione dei  dati dell'Anagrafe non è
consentita se non in forma collettiva in modo che non se ne possa
fare alcun riferimento individuale.

Per il  segreto di ufficio delle notizie raccolte si osservano le
disposizioni di cui all'art. 19 del RDL 27 maggio 1929 n. 1285.

ARTICOLO 5

Il Consorzio  Regionale sovrintende  e coordina l'attività degli
IACP provinciali e provvede all'elaborazione dei dati raccolti.

A tal  fine il consorzio può chiedere l'assistenza tecnica degli
uffici della Regione.

Il consorzio  è,  altresì,  incaricato  della  conservazione  e
dell'aggiornamento dell'Anagrafe.

ARTICOLO 6

Le Amministrazioni  statali, gli  Enti pubblici  e le Cooperative
interessate dall'indagine di cui alla presente legge, sono tenuti
a prestare la loro collaborazione per la rilevazione dei dati.

ARTICOLO 7

Per  la   realizzazione  dell'Anagrafe   di  cui  all'art.  1  è
autorizzata la  concessione al  Consorzio regionale  fra gli IACP
della Toscana di un contributo straordinario di L. 15.000.000 che
farà carico  ad apposito  capitolo da  istituirsi,  per  analogo
importo, nel  bilancio per  l'esercizio 1977 con la denominazione
di "Contributo  straordinario al Consorzio regionale fra gli IACP
della Toscana  per  la  realizzazione  di  un'Anagrafe  regionale
dell'utenza".

Alla  nuova  spesa  sarà  fatto  fronte  con  le  disponibilità
derivanti dalla  soppressione, nel  bilancio dell'esercizio 1977,
del Capitolo 05500 del bilancio del corrente esercizio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 4 Febbraio 1977.

La presente  legge è  stata approvata dal Consiglio Regionale il
28 dicembre  1976 ed è stata vistata dal Commissario del Governo
il 29 gennaio 1977.



EDILIZIA

