Interventi regionali  per il  miglioramento e potenziamento delle
attività zootecniche.

Il Consiglio Regionale ha approvato il 28-6-1977
Il Commissario del Governo ha apposto il visto il 1-8-1977
Il Presidente  della Giunta  Regionale promulga la seguente legge
regionale:

Capo I
DISPOSIZIONI GENERALI

ARTICOLO 1
(Finalità ed obiettivi della legge)

Allo scopo  di  favorire  il  miglioramento  e  lo  sviluppo  del
patrimonio zootecnico  regionale, la  Regione Toscana, nel quadro
della  programmazione   nazionale  e  regionale,  generale  e  di
settore, istituisce  il regime  di aiuti  di  cui  ai  successivi
articoli, per il raggiungimento dei seguenti specifici obiettivi:

a) promuovere  lo sviluppo  del patrimonio zootecnico regionale e
   favorire la costituzione, il potenziamento, il completamento e
   lo sviluppo  delle strutture  e delle  infrastrutture  per  le
   produzioni   zootecniche,   per   la   trasformazione   e   la
   commercializzazione dei  prodotti zootecnici  nonchè  per  la
   realizzazione di  più  rispondenti  condizioni  di  vita,  di
   lavoro e di reddito degli addetti;
b) favorire  il  recupero  produttivo  dei  terreni  abbandonati,
   incolti o  comunque di fatto scarsamente utilizzati e favorire
   l'incremento del loro grado di fertilità;
c) favorire  il   potenziamento  dei    servizi    relativi    al
   miglioramento genetico e funzionale del patrimonio zootecnico,
   alla bonifica sanitaria e all'assistenza zooeconomica.

ARTICOLO 2
(Programmi zonali di sviluppo zootecnico)

I  programmi   di  sviluppo   zootecnico,  relativi   alle   aree
territoriali determinate  dal  Consiglio  regionale  su  proposta
della  Giunta,   sono  adottati   dai  comprensori,   secondo  la
disciplina propria  della legge  regionale istitutiva  di questi,
nel  rispetto  degli  obiettivi  stabiliti  dalla  programmazione
regionale.

In attesa  della costituzione  dei  comprensori  i  programmi  di
sviluppo zootecnico  sono adottati  dalle Comunità  montane, ove
esistono, e  dalle Province  per le aree territoriali sulle quali
non insistono Comunità montane.

Gli  interventi   richiesti  dai   soggetti   destinatari   delle
provvidenze stabilite  dalla presente  legge dovranno conformarsi
alle previsioni contenute nei programmi di sviluppo zootecnico o,
comunque, in attesa della loro adozione, a quelle contenute nelle
direttive programmatiche regionali.

ARTICOLO 3
(Destinatari delle provvidenze)

Possono beneficiare  delle provvidenze  stabilite dalla  presente
legge:

1) i  produttori agricoli  singoli  od  associati    titolari  di
   aziende;
2) le cooperative agricole e loro consorzi legalmente costituiti;
3) le associazioni dei produttori agricoli costituite nelle forme
   di legge;
4) gli  Enti pubblici in relazione ai compiti di istituto ed alle
   finalità stabilite dalle vigenti leggi.

Per beneficiare delle provvidenze stabilite dalla presente legge,
occorre  che   le  aziende  agrarie  interessate  ricavino  dalla
coltivazione della  terra di cui effettivamente dispongono almeno
il 50% del fabbisogno alimentare per il bestiame allevato.

Nella assunzione  degli impegni finanziari, le domande presentate
da coltivatori  diretti,  mezzadri  e  coloni,  sia  singoli  che
associati,  e   da  cooperative   agricole  e   associazioni  dei
produttori agricoli  costituite  prevalentemente  da  coltivatori
diretti e  mezzadri, hanno  diritto  di  precedenza  almeno  fino
all'utilizzazione dell'80%  degli  stanziamenti  determinati  per
ciascuna area territoriale interessata.

La destinazione  dei finanziamenti  per aree  territoriali e  per
categorie di  interventi di  cui alla  presente legge avrà luogo
con deliberazione del Consiglio Regionale.

Capo II
POTENZIAMENTO E MIGLIORAMENTO DELLE STRUTTURE ZOOTECNICHE

ARTICOLO 4
(Strutture ed opere di miglioramento al servizio della zootecnia)

Al fine  di promuovere  lo  sviluppo  del  patrimonio  zootecnico
regionale mediante  la trasformazione  fondiaria, il recupero dei
terreni frazionati, frammentati e abbandonati ed il potenziamento
e  l'ammodernamento  delle  strutture  produttive  aziendali,  la
Regione concede finanziamenti:

a) per la realizzazione di piani di trasformazione fondiaria;
b) per  l'impianto,  la  sistemazione  ed  il  miglioramento  dei
   pascoli e prati - pascolo;
c) per  la costruzione,  l'ampliamento e  l'ammodernamento  delle
   strutture necessarie al ricovero del bestiame, ivi compresi le
   attrezzature fisse di corredo, i fabbricati di servizio, silos
   e tettoie  per la  conservazione dei  foraggi, nonchè per gli
   impianti di depurazione prescritti per legge;
d) per  la ricerca, la captazione, l'adduzione e la distribuzione
   delle acque  per usi  irrigui ed  aziendali, ivi  compresa  la
   realizzazione di  serbatoi ed  invasi artificiali,  nonchè di
   abbeveratoi per il bestiame;
e) per  la realizzazione  di piste,  cesse  o  strade  aziendali,
   limitatamente a  quelle indispensabili  per il trasporto delle
   produzioni foraggere  e per l'accesso ai centri di allevamento
   ed altre strutture zootecniche;
f) per  l'esecuzione di  allacciamenti  a  linee  elettriche  per
   l'alimentazione di  centri di  allevamento ed il funzionamento
   di attrezzature zootecniche.

Per le iniziative di cui al primo comma, lett. a), sono concessi:

1) ai coltivatori diretti, mezzadri e coloni singoli o associati,
   contributi in conto capitale fino al 60% della spesa ammessa e
   mutui ventennali a tasso agevolato pari alla differenza fra la
   spesa ammessa e il contributo in conto capitale;
2) alle    cooperative  agricole  costituite  prevalentemente  da
   coltivatori diretti o da altri lavoratori agricoli, contributi
   in conto  capitale fino  al 70%  della spesa  ammessa  nonchè
   mutui ventennali a tasso agevolato pari alla differenza fra la
   spesa ammessa e il contributo in conto capitale;
3) ai  produttori agricoli, singoli o associati, mutui ventennali
   a tasso agevolato sull'intera spesa ammessa.

Per le iniziative di cui al primo comma, lett. b), sono concessi:

1) ai coltivatori diretti, mezzadri e coloni singoli o associati,
   e alle  cooperative  agricole  costituite  prevalentemente  da
   coltivatori diretti  o da  altri lavoratori agricoli, prestiti
   agevolati fino  ad un  massimo di  5 anni,  dei quali  due  di
   preammortamento, fino  al  100%  della  spesa  ammessa  ovvero
   contributi in conto capitale per una sola volta e nella misura
   massima del 40% della spesa ammessa;
2) ai   produttori  agricoli,    singoli  o  associati,  prestiti
   agevolati sino  ad un  massimo di  5 anni,  dei quali  due  di
   preammortamento, fino all'80% della spesa ammessa.

Per le  iniziative di  cui al  primo comma, lett. c), d), e), f),
sono concessi:

1) ai coltivatori diretti, mezzadri e coloni singoli o associati,
   e alle  cooperative  agricole  costituite  prevalentemente  da
   coltivatori diretti  o da  altri  lavoratori  agricoli,  mutui
   ventennali a  tasso agevolato  per  la  spesa  ammessa  ovvero
   contributi in  conto capitale  nella misura  massima  del  60%
   della spesa  ammessa,  elevabile  al  70%  limitatamente  alle
   cooperative agricole;
2) ai produttori agricoli, singoli o associati mutui ventennali a
   tasso agevolato per la spesa ammessa.

ARTICOLO 5
(Costituzione   di   idonee   unità   fondiarie   a   prevalente
destinazione zootecnica)

Nella concessione dei finanziamenti pubblici previsti dalle norme
vigenti  per   interventi  atti   a  favorire  la  ricomposizione
fondiaria e  la  razionale  utilizzazione  dei  terreni  è  data
preferenza agli  interventi che  realizzino  la  costituzione  di
idonee unità fondiarie a prevalente destinazione zootecnica.

ARTICOLO 6
(Interventi particolari  per  il  potenziamento  e  miglioramento
delle strutture zootecniche a carattere associativo)

Allo  scopo   di  favorire   la  costruzione,   l'ampliamento   e
l'ammodernamento:

a) di  stalle sociali  o di  centri di  allevamento  a  carattere
   interaziendale;
b) degli  impianti  di    raccolta,  conservazione,  lavorazione,
   trasformazione  e   vendita  dei  prodotti  zootecnici  e  dei
   relativi sottoprodotti;
c) degli  impianti di  raccolta, conservazione  e lavorazione dei
   foraggi e  dei  cereali  foraggeri  conferiti  dai  soci  alle
   cooperative agricole e loro consorzi;
d) degli alloggi indispensabili per gli addetti alla sorveglianza
   e alla  cura del  bestiame, con  preferenze  alle  cooperative
   agricole,  e  loro  consorzi,  costituite  prevalentemente  da
   coltivatori diretti o da altri lavoratori agricoli;

possono essere concessi contributi in conto capitale nella misura
massima del  50% della  spesa ammessa,  nonchè un concorso sugli
interessi su mutui agevolati, della durata di 20 anni, di importo
pari alla  differenza tra  la spesa  ammessa ed  il contributo in
conto capitale.

Dette  agevolazioni   possono  essere  concesse  anche  nel  caso
dell'acquisto di preesistenti strutture dello stesso tipo.

ARTICOLO 7
(Strutture per gli allevamenti di bassa corte)

Al fine di preservare l'attività agricola ed integrare i redditi
agricoli possono essere concessi ai coltivatori diretti, coloni e
mezzadri e  loro cooperative  contributi in conto capitale, nella
misura massima  del 50%  della spesa ammissibile, per l'impianto,
l'ampliamento e  l'ammodernamento delle strutture necessarie alla
buona conduzione di allevamenti di bassa corte.

Per tali interventi il limite di cui al secondo comma dell'art. 3
è ridotto al 30%.

Gli interventi  previsti dal  primo comma  sono  estesi  per  gli
stessi soggetti  alla piscicoltura.  Per tali  interventi non  si
applicano i  limiti di cui al secondo comma del presente articolo
e al secondo comma dell'art. 3.

Capo III
INCENTIVAZIONE MEDIANTE L'IMPIEGO DI CAPITALI DI ESERCIZIO

ARTICOLO 8
(Acquisto di macchine)

Per favorire  l'acquisto di  macchine ed attrezzature inerenti la
coltivazione, la  raccolta, il  trasporto e  la conservazione dei
foraggi e  dei cereali foraggeri, la preparazione razionale degli
alimenti nonchè  la conduzione  razionale degli  allevamenti, le
provvidenze di  cui all'art. 12 della legge 27-10-1966, n. 910 si
applicano con preferenza in favore dei soggetti i cui progetti si
armonizzano con  le  previsioni  dei  piani  zonali  di  sviluppo
zootecnico di  cui al  precedente articolo  2,  ovvero,  in  loro
mancanza, con  quelle contenute  nelle  direttive  programmatiche
regionali.

Al  fine   di  incrementare   la  meccanizzazione  delle  aziende
zootecniche è rifinanziata la legge regionale 16-12-74 n. 75 nei
limiti di cui al successivo provvedimento previsto dall'art. 19.

ARTICOLO 9
(Incentivi a favore degli allevamenti bovini)

Per  favorire   lo  sviluppo   degli  allevamenti  bovini  e,  in
particolare quelli  indirizzati alla produzione di carne, possono
essere concesse le seguenti agevolazioni.

a) per l'acquisto di femmine di razze da carne o loro incroci:
   - prestiti  agevolati pari  alla spesa  ammessa  della  durata
     massima di anni 5, dei quali due di preammortamento.
   Tale intervento è concesso per l'acquisto di bestiame nato in
   allevamenti nazionali  e munito  di certificazione  sanitaria,
   genealogica o di origine;

b) per l'acquisto di femmine di razze da latte:
   - prestiti  agevolati pari  alla spesa  ammessa  della  durata
     massima di anni 5, dei quali uno di preammortamento.
   Tale intervento è concesso per l'acquisto di bestiame nato in
   allevamenti nazionali  e munito  di certificazione  sanitaria,
   genealogica o di origine;

c) per l'acquisto di tori appartenenti a razze pregiate:
   - contributi  in c/capitale  nella misura  del 50% della spesa
     ammessa, e  prestiti agevolati  pari alla  differenza fra la
     spesa ammessa e il contributo in conto capitale della durata
     massima di anni 5.
   Tale agevolazione è concessa per l'acquisto di tori muniti di
   certificazione genealogica e sanitaria;

d) per  l'acquisto di  vitelli da  destinare alla  produzione del
   vitellone:
   - prestiti  agevolati pari  alla spesa  ammessa  della  durata
     massima di anni 3, dei quali uno di preammortamento.

Alle cooperative che gestiscono centri di svezzamento vitelli per
la produzione  del vitello da ristallo come servizio per i propri
soci, è  concesso un  prestito agevolato pari alla spesa ammessa
della durata massima di anni 5, dei quali due di preammortamento,
per l'acquisto  di vitelli  occorrenti alla  prima  dotazione  di
stalla.

ARTICOLO 10
(Incentivi per gli allevamenti ovini)

Per favorire lo sviluppo degli allevamenti ovini e incentivare in
modo particolare  la produzione di carne, possono essere concesse
le seguenti agevolazioni:

a) per l'acquisto di pecore:
   - prestiti  agevolati pari  alla spesa  ammessa  della  durata
     massima di anni 4, dei quali uno di preammortamento.
   Tale intervento  è concesso per l'acquisto di bestiame munito
   di sola  certificazione sanitaria  purchè riconosciuto idoneo
   per i caratteri morfologici e riproduttivi;

b) per l'acquisto di pecore munite di certificato genealogico:
   - contributo  in c/capitale  nella misura  del 30% della spesa
     ammessa e  prestiti agevolati  pari alla  differenza fra  la
     spesa ammessa e il contributo in conto capitale della durata
     massima di anni 4.
   Limitatamente agli  allevamenti di  Cooperative e per le razze
   specializzate per  la produzione  di carne,  il contributo  in
   c/capitale potrà essere elevato al 50%, purchè l'allevamento
   venga mantenuto  in purezza  per l'ottenimento  di soggetti da
   riproduzione;

c) per l'acquisto di arieti:
   - contributo  in c/capitale  nella misura  del 40% della spesa
     ammessa e  prestiti agevolati  pari alla  differenza fra  la
     spesa ammessa e il contributo in conto capitale della durata
     massima di anni 4.

Il contributo  in c/capitale  è elevato  al 60%  per gli  arieti
appartenenti a razze specializzate per la produzione della carne.

Tali interventi  sono concessi per l'acquisto di arieti muniti di
certificazione sanitaria e genealogica.

ARTICOLO 11
(Incentivi per gli allevamenti suini)

Per favorire  lo sviluppo  degli allevamenti  suini,  indirizzati
alla produzione  del suino  leggero da carne, e per migliorare la
produzione  suinicola   regionale,  possono  essere  concesse  le
seguenti agevolazioni:

a) per  l'acquisto di  femmine indirizzate  alla  produzione  del
   suino da carne:
   - prestiti  agevolati pari  alla spesa  ammessa  della  durata
     massima di anni 4, dei quali uno di preammortamento.
   Tali  interventi   sono  concessi  per  l'acquisto  di  scrofe
   appartenenti a razze o incroci tra razze, purchè riconosciute
   idonee alla produzione del suino leggero da carne;

b) per  l'acquisto di    verri,    destinati    agli  allevamenti
   indirizzati alla produzione del suino leggero da carne:
   - contributi  in conto  capitale nella  misura del  30%  della
     spesa ammessa  e prestiti agevolati pari alla differenza fra
     la spesa  ammessa e  il contributo  in conto  capitale della
     durata massima di anni 4.
   Tali interventi  sono  concessi  per  l'acquisto  di  soggetti
   iscritti all'albo  genealogico. Per  l'acquisto di verri figli
   di accoppiamenti  A1 il  contributo in  conto capitale  potrà
   essere elevato al 50%;

c) alle  cooperative che  gestiscono  allevamenti  produttori  di
   soggetti  da   rimonta,  come   servizio  per  i  propri  soci
   limitatamente al  bestiame di  prima dotazione, possono essere
   concessi  contributi  in  conto  capitale  per  l'acquisto  di
   femmine e  maschi purchè  muniti di  certificato genealogico,
   nella misura  rispettivamente del 40 e 50% della spesa ammessa
   e prestiti  agevolati pari  alla differenza  fra la spesa e il
   contributo in conto capitale della durata massima di anni 4;

d) alle    cooperative  che  gestiscono  allevamenti  indirizzati
   esclusivamente all'ingrasso,  può essere concesso un prestito
   a tasso agevolato pari alla spesa ammessa della durata massima
   di anni 3, dei quali uno di preammortamento, per l'acquisto di
   bestiame di prima dotazione.

Capo IV
MIGLIORAMENTO GENETICO  DEL BESTIAME E FECONDAZIONE ARTIFICIALE E
NATURALE

ARTICOLO 12
(Vigilanza  ed  incentivazione  dell'attività  di  miglioramento
genetico del bestiame)

Al fine  di garantire  il pieno rispetto della disciplina vigente
in materia  di miglioramento  genetico del bestiame, il Consiglio
Regionale stabilisce,  con proprio  regolamento, le modalità per
la gestione  degli uffici provinciali dei libri genealogici e dei
controlli attitudinali  del bestiame  da parte delle associazioni
provinciali degli allevatori abilitate nelle forme di legge.

In  favore   delle  suddette   associazioni   provinciali   degli
allevatori può  essere disposta da parte della Giunta regionale,
la liquidazione,  a titolo di anticipazione finanziaria per conto
dello Stato,  di contributi  sulle spese  di funzionamento  degli
uffici  provinciali   dei  libri   genealogici  e  dei  controlli
attitudinali del  bestiame, fino  alla misura  massima  stabilita
dalla legge.

Ai fini  dello sviluppo  e della valorizzazione dell'attività di
miglioramento genetico del bestiame, la Giunta regionale:

a) propone  al Consiglio  regionale  programmi  di  miglioramento
   genetico del  bestiame, da  realizzare con  la  collaborazione
   delle  associazioni   dei   produttori   agricoli   zootecnici
   legalmente riconosciute, delle cooperative e loro consorzi, di
   associazioni, autorizzate  alla tenuta dei libri genealogici e
   di enti  ed istituti abilitati nel campo del controllo e della
   riproduzione del bestiame.

b) può  erogare alle  associazioni degli  allevatori  legalmente
   riconosciute, alle  cooperative agricole  e loro consorzi e ad
   enti pubblici,  contributi finanziari per la organizzazione di
   rassegne a  manifestazioni zootecniche,  autorizzate ai  sensi
   degli artt.  1 e  8 della legge regionale 21 novembre 1974, n.
   70, qualora  le medesime  risultino rispondenti agli obiettivi
   stabiliti nei  programmi di  cui alla  precedente lett.  a) in
   materia di  miglioramento genetico  del patrimonio  zootecnico
   regionale, ovvero alle previsioni dei piani zonali di sviluppo
   zootecnico.

ARTICOLO 13
(Incentivi per la diffusione della fecondazione artificiale e per
l'esercizio della fecondazione naturale)

Allo  scopo   di  sviluppare  e  di  diffondere  la  fecondazione
artificiale, quale  strumento fondamentale  per il  miglioramento
zootecnico del bestiame e come mezzo di profilassi delle malattie
della sfera  genitale, collegata  pure alla  sincronizzazione dei
calori, alla  diagnosi precoce  di gravidanza  ed alla cura della
sterilità,  possono   essere  concesse   alle  associazioni   di
produttori  agricoli  zootecnici  legalmente  costituiti  e  alle
cooperative agricole  e loro  Consorzi, alle  Comunità  Montane,
agli Enti locali e loro Consorzi, ai Consorzi socio - sanitari ed
alle istituende Unità locali di Sicurezza Sociale, contributi in
conto capitale sulla spesa riconosciuta ammissibile, nella misura
massima del 60% per le iniziative sotto specificate:

a) acquisto   di    riproduttori  da  destinare  ad  impianti  di
   produzione di materiale seminale;
b) acquisto  di  materiale  ed  attrezzature  necessarie  per  il
   prelievo,   la    preparazione,   il    condizionamento,    la
   conservazione,  la   distribuzione  di   dosi   di   materiale
   fecondante;
c) acquisto   di    dosi  di  materiale  fecondante  prodotto  da
   riproduttori di particolare pregio zootecnico;
c) acquisto   di    dosi  di  materiale  fecondante  prodotto  da
   riproduttori di particolare pregio zootecnico;
d) organizzazione  della distribuzione  del materiale seminale ed
   esecuzione degli interventi fecondanti.

Nell'esercizio delle funzioni delegate ai sensi degli artt. 9, 10
e 11  della legge  regionale 21  novembre 1974,  n. 70,  i Comuni
dovranno rispettare,  in particolare,  il criterio  di favorire -
per  il   settore  zootecnico   -  lo   svolgimento   di   quelle
manifestazioni che  armonizzino con  gli obiettivi, in materia di
miglioramento  genetico   del  patrimonio  zootecnico  regionale,
stabiliti dalla programmazione regionale e dalla presente legge.

Agli  allevatori   che  partecipano   alle  suddette  rassegne  e
manifestazioni zootecniche  possono essere  concessi dalla Giunta
regionale premi di partecipazione.

ARTICOLO 14
(Profilassi e risanamento del bestiame)

I Consorzi  socio -  sanitari e  le istituende  unità locali  di
sicurezza sociale  possono affidare  alle Associazioni produttori
agricoli zootecnici  e alle  cooperative di  servizio di cui alla
legge regionale  29-1-1977, n.  12,  l'esecuzione  di  interventi
organizzativi  ed   operativi  nel   settore  dell'igiene   degli
allevamenti, della  profilassi, della  tutela sanitaria  e  dello
sviluppo del patrimonio zootecnico.

Capo V
SERVIZI PER LO SVILUPPO DELLE ATTIVITA' ZOOTECNICHE

ARTICOLO 15
(Servizi zootecnici di carattere generale)

Allo scopo di orientare e sostenere le produzioni zootecniche, in
armonia   con    le   previsioni    contenute   nelle   direttive
programmatiche  regionali,   la  Giunta   regionale  propone   al
Consiglio regionale  l'approvazione di  programmi  di  iniziativa
concernente l'assistenza  tecnica  e  le  connesse  attività  di
dimostrazione e divulgazione.

Al fine  specifico di  razionalizzare ed estendere il rilevamento
di statistiche  nel settore  zootecnico, la  Giunta regionale  è
altresì autorizzata  ad istituire  presso i Comuni ed in accordo
con i  medesimi, un  apposito servizio  anagrafico  del  bestiame
allevato, con rimborso ai Comuni delle spese sostenute ed entro i
limiti dello stanziamento da iscrivere nel bilancio regionale.

Le iniziative di cui al primo comma del presente articolo possono
essere attuate  dalla  Regione,  oltre  che  direttamente,  anche
mediante convenzioni  con le  associazioni di produttori agricoli
zootecnici  legalmente  riconosciute  e  con  le  cooperative  di
servizio richiamate al precedente articolo 14. A tal fine possono
essere concessi ai detti soggetti contributi nella misura massima
dell'80% della spesa ammessa.

Ai fini di incentivare la formazione di tecnici specializzati nei
diversi settori  delle produzioni zootecniche, e per garantire il
risultato delle  gestioni,  potranno  essere  concesse  borse  di
studio per  laureati in Scienze Agrarie, della Produzione animale
e veterinarie  e per  diplomati  Periti  Agrari.  Ciascuna  borsa
dell'importo di L. 3.000.000, dovrà avere la durata di anni uno.
Le Cooperative che gestiscono allevamenti possono farne richiesta
e la  concessione è condizionata, tra l'altro, al riconoscimento
da parte degli organi regionali della validità degli allevamenti
presso i  quali la  cooperativa  intende  fare  specializzare  il
tecnico. Inoltre un periodo di specializzazione, non inferiore ad
un mese, dovrà essere trascorso presso un istituto, nazionale od
estero, specializzato  nel settore  produttivo che  interessa  la
cooperativa dove il tecnico dovrà svolgere la sua attività.

ARTICOLO 16
(Ricerca scientifica e sperimentazione di interesse regionale nel
settore zootecnico)

Nell'ambito   degli    obiettivi   stabiliti    dalle   direttive
programmatiche regionali, la Regione, sentite le associazioni dei
produttori   zootecnici   può   promuovere   e   finanziare   la
costituzione di centri dimostrativi per la zootecnia.

La Regione contribuisce altresì alle spese sostenute da istituti
universitari, istituti  sperimentali zootecnici e zooprofilattici
ed istituti  ed enti  specializzati  che  svolgono  attività  di
ricerca scientifica  e sperimentazione di interesse regionale nel
settore zootecnico.

I contributi,  nella misura  massima del 90% della spesa ammessa,
sono concessi  con deliberazione  della Giunta  regionale,  sulla
base di  programmi di attività presentati dagli istituti od enti
suddetti ed approvati dal Consiglio regionale.

Capo VI
NORME PROCEDURALI E FINANZIARIE

ARTICOLO 17
(Procedure)

Per la  concessione degli  interventi di cui alla presente legge,
il Consiglio Regionale, su proposta della Giunta, emanerà, entro
tre mesi  dalla data  di approvazione  della legge  medesima,  il
regolamento di attuazione.

In attesa  del regolamento  di attuazione  la  concessione  delle
suddette provvidenze  avrà luogo secondo le vigenti disposizioni
in materia.

La Giunta Regionale potrà precisare, con apposita deliberazione,
il tipo  di documentazione  che dovrà  corredare le  domande  da
presentarsi da  parte degli  operatori interessati e le modalità
della istruttoria delle singole domande.

ARTICOLO 18
(Concorso regionale nel pagamento degli interessi)

Per tutte le operazioni creditizie di cui alla presente legge, il
Consiglio regionale,  su proposta  della  Giunta,  stabilisce  la
misura del  concorso regionale  nel pagamento degli interessi sui
mutui e  sui prestiti  che si  applica nei confronti dei tassi di
interesse praticati dagli istituti di credito.

ARTICOLO 19
(Finanziamento)

Al finanziamento  degli oneri  derivanti dall'applicazione  della
presente legge,  per ciascuno  degli anni  dal 1977  al 1981,  si
farà fronte con fondi propri della Regione e con fondi derivanti
dal  ddl  n.  1155,  approvato  in  sede  legislativa  dalla  11a
commissione permanente  della Camera  dei Deputati  il 19  Maggio
1977 recante  "Provvedimenti per  il finanziamento dell'attività
agricola nelle Regioni".

Per il  1977 sarà  provveduto con  successivo provvedimento alle
opportune variazioni  di bilancio  istituendo i relativi capitoli
di spesa.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 4 agosto 1977.

La presente  legge è  stata approvata dal Consiglio regionale il
28-6-1977 ed è stata vistata dal Commissario del Governo il 1-8-
1977.



ZOOTECNIA

