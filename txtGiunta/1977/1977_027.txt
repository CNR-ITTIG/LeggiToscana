Istituzione della Commissione regionale per la prevenzione contro
i rischi da radiazioni ionizzanti.

Il Consiglio Regionale ha approvato il 22-3-1977
Il Commissario del Governo ha apposto il visto il 26-4-1977
Il Presidente  della Giunta  Regionale promulga la seguente legge
regionale:

ARTICOLO 1

Dall'entrata  in  vigore  della  presente  legge  le  commissioni
provinciali per  la protezione sanitaria della popolazione contro
i  rischi   da  radiazioni  ionizzanti  sono  sostituite  da  una
commissione regionale composta:

a) da  un esperto in materia sanitaria o da un funzionario medico
   della Regione Toscana, in qualità di presidente;
b) da due laureati in medicina dei quali almeno uno specializzato
   in radiologia e da due laureati in fisica dei quali almeno uno
   esperto  in   radioprotezionistica,  designati   dalla  Giunta
   Regionale, tenuto  conto della  loro competenza  in materia di
   protezione contro  i rischi da radiazioni ionizzanti ed igiene
   del lavoro;
c) da  un    ispettore  medico  del  lavoro  designato  dal  capo
   dell'Ispettorato regionale del lavoro.

La commissione ha funzioni consultive e resta in carica tre anni.

ARTICOLO 2

Alla nomina  della commissione  provvede la  Giunta regionale  ai
sensi dell'articolo  4 della legge regionale 5 giugno 1972, n. 11
e successive modificazioni.

Le funzioni  di segreteria  sono disimpegnate  da un  funzionario
della Regione, nominato dalla Giunta regionale.

ARTICOLO 3

La commissione  regionale esprime  pareri anche  demandati  dalla
vigente normativa  alla competenza  delle commissioni provinciali
per la  protezione sanitaria della popolazione contro i rischi da
radiazioni ionizzanti,  su richiesta  dei  soggetti  autorizzati,
sostituendosi al  medico provinciale  il presidente  della giunta
regionale.

La commissione  regionale esprime  pareri anche  su richiesta del
Consiglio regionale o di singoli consiglieri regionali.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 28 aprile 1977.

La presente  legge è  stata approvata dal Consiglio regionale il
22-3-1977 ed  è stata vistata dal Commissario del Governo il 26-
4-1977.



ORGANI
SICUREZZA

