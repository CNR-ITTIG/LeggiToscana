Regolamento di  attuazione della  legge regionale 31 agosto 2000,
n. 72  (Riordino delle  funzioni e  delle attività in materia di
promozione  della   cultura  e   della  pratica  delle  attività
motorie).



Il Presidente della Giunta Regionale

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visti gli articoli 34, 42, comma 2, e 66, comma 3, dello Statuto;

Vista la  legge regionale  31 agosto  2000, n. 72 (Riordino delle
funzioni e delle attività in materia di promozione della cultura
e della pratica delle attività motorie);

Visti gli articoli 10 e 10 bis della suddetta legge regionale che
definiscono con  precisione l'ambito  applicativo del regolamento
di  attuazione   e  confermano   sostanzialmente   l'impostazione
generale del precedente regolamento regionale 7 giugno 1999, n. 2
(Regolamento di  attuazione dell'art. 13 della LR 8 ottobre 1992,
n. 49  "Interventi per la promozione e disciplina delle attività
motorie"), salvo  i necessari  adeguamenti  al  quadro  normativo
nazionale;

Vista la  preliminare decisione  della Giunta regionale 9 ottobre
2006, n.  2 adottata  previa acquisizione dei pareri del Comitato
Tecnico della  Programmazione, delle  competenti strutture di cui
all'articolo  29   della  legge  regionale  n.  44/2003,  nonché
dell'intesa    raggiunta     al    Tavolo     di    concertazione
interistituzionale,  e  trasmessa  al  Presidente  del  Consiglio
regionale  e   al  Consiglio  delle  Autonomie  locali,  ai  fini
dell'acquisizione dei  pareri previsti dall'articolo 42, comma 2,
e dall'articolo 66, comma 3, dello Statuto regionale;

Preso atto che la Quinta Commissione consiliare, nella seduta del
16 novembre 2006, ha espresso parere favorevole con osservazioni;

Ritenuto di  accogliere parzialmente  le  osservazioni  formulate
dalla suddetta Commissione consiliare;

Dato atto  del parere  favorevole del  Consiglio delle  Autonomie
locali espresso nella seduta del 17 novembre 2006;

Vista la  deliberazione della  Giunta regionale 12 febbraio 2007,
n. 92,  che approva  il regolamento  di  attuazione  della  legge
regionale 31  agosto 2000, n. 72 (Riordino delle funzioni e delle
attività in  materia di promozione della cultura e della pratica
delle attività motorie);

EMANA
il seguente Regolamento:

ARTICOLO 1
(Ambito di applicazione)

1. Il  presente regolamento, in attuazione degli articoli 10 e 10
bis della  legge regionale  31 agosto 2000, n. 72 (Riordino delle
funzioni e delle attività in materia di promozione della cultura
e della  pratica delle  attività motorie)  si applica  ai locali
presso cui  si svolgono le attività di cui all'articolo 2, comma
1, lettera  a) del  presente  regolamento,  ivi  compresi  quelli
ubicati presso stabilimenti termali e centri benessere.

2. Sono  esclusi dalla  disciplina  del  presente  regolamento  i
locali dove si svolgono le seguenti attività:

a) discipline   riferibili      a    espressioni      filosofiche
   dell'individuo, che  comportino  attività motoria;
b) ballo  e danza,    in    quanto  riferibili  ad  attività  di
   spettacolo.

ARTICOLO 2
(Definizioni)

1. Ai  sensi del  presente regolamento  sono adottate le seguenti
definizioni:

a) attività  motorio - ricreative: attività non disciplinate da
   norme approvate dalle federazioni sportive nazionali;
b) attività  sportive: attività disciplinate da norme approvate
   dalle federazioni  sportive nazionali e come tali riconosciute
   dal  Comitato  olimpico  nazionale  italiano  (CONI),  incluse
   quelle associate  o praticate a supporto di dette attività ed
   inserite nel ciclo di preparazione atletica;
c) palestra:  locale ove  si  svolgono  le  attività  motorio  -
   ricreative;
d) utenti:  complesso di persone formato da istruttori, eventuali
   arbitri e praticanti l'attività motorio - ricreativa;
e) capienza:  massimo affollamento  contemporaneo di  utenti,  di
   pubblico e  di eventuali accompagnatori consentito negli spazi
   destinati alle attività motorio - ricreative;
f) compensabilità  delle superfici:  possibilità di  sommare le
   superfici di ambienti con medesima destinazione d'uso, ai fini
   del  raggiungimento   della  superficie   complessiva   minima
   prevista dalla normativa vigente;
g) limite    di    compensabilità:    limitazione    posta  alla
   compensabilità  di   superfici,  calcolata   sulla  base  del
   rapporto tra l'ambiente più grande e l'ambiente più piccolo;
h) frazionabilità  degli spogliatoi: possibilità di suddividere
   la superficie  complessiva da  destinarsi agli  spogliatoi  in
   più locali  distinti e  separati con la medesima destinazione
   d'uso.

ARTICOLO 3
(Determinazione della capienza delle palestre)

1. Ai  fini  della  determinazione  della  capienza  di  ciascuna
palestra, la  superficie degli  spazi di attività a disposizione
di ciascun utente non può essere inferiore a 4 metri quadrati.

2. Ai  fini  della  determinazione  della  capienza  di  ciascuna
palestra si considerano altresì i requisiti minimi stabiliti dal
presente regolamento con riferimento a:
a) superficie degli spogliatoi;
b) dotazione dei servizi igienico - sanitari;
c) dimensionamento del sistema delle vie di uscita;
d) rapporto  tra aerazione  naturale e  superficie degli spazi di
   attività motorio - ricreativa.

3. La capienza di ciascuna palestra è determinata assumendo come
valore il  risultato minimo  risultante dai  calcoli riferiti  ai
requisiti minimi di cui al comma 2.

4. La  capienza risulta  da apposita  dichiarazione allegata alla
comunicazione di  inizio di attività, di cui all'articolo 15, ed
è esposta all'ingresso della palestra.

ARTICOLO 4
(Ubicazione)

1. L'ubicazione  delle palestre  è stabilita  nel rispetto delle
disposizioni del decreto del Ministero dell'interno 18 marzo 1996
(Norme di  sicurezza  per  la  costruzione  e  l'esercizio  degli
impianti sportivi).

2. Ai  fini del  rispetto dei requisiti minimi previsti dal d. m.
18 marzo 1996 gli utenti sono considerati come spettatori.

ARTICOLO 5
(Sistema delle vie d'uscita)

1. Le  palestre con  capienza fino  a 50  sono realizzate  con un
sistema organizzato di vie di uscita, costituito da una uscita di
larghezza non inferiore a 120 centimetri, ovvero da due uscite di
larghezza non inferiore a 80 centimetri.

2. Le  palestre con  capienza fino a 50 in attività alla data di
entrata in  vigore del  presente  regolamento,  che  non  possano
adeguarsi alla  disposizione di  cui al  comma 1  per effetto  di
vincoli disposti  ai sensi  degli articoli 2, 3 e 5 della legge 1
giugno 1939,  n. 1089  (Tutela delle cose d'interesse artistico e
storico), sono  esonerate dall'obbligo di adeguamento, sempre che
la larghezza  dell'uscita non  risulti inferiore a 80 centimetri:
la loro capienza, in tal caso, non può essere superiore a 20.

3. Le  palestre con  capienza superiore  a 50 sono realizzate nel
rispetto delle  disposizioni del  d. m. 18 marzo 1996; a tal fine
gli utenti  e gli  eventuali accompagnatori  sono equiparati agli
spettatori.

4. Le  porte si  aprono nel  senso dell'esodo  con azionamento  a
semplice spinta,  e non  possono comunque  costituire  motivo  di
maggior rischio nelle aree verso cui si aprono.

ARTICOLO 6
(Accessi)

1. Eccezion fatta per le palestre di cui all'articolo 5, comma 2,
gli spazi  di attività  non hanno accessi diretti dall'esterno o
dagli spogliatoi.

ARTICOLO 7
(Spogliatoi per gli utenti e relativi servizi di supporto)

1. Ogni  palestra è  dotata di  almeno due  spogliatoi  per  gli
utenti, distinti per sesso.

2. La  superficie minima  complessiva degli  spogliatoi  per  gli
utenti, al  netto della  superficie dei  servizi igienici  ed  al
lordo della  superficie di eventuali disimpegni interni, non può
essere inferiore a:

a) fino  a dieci utenti: 1,6 mq/persona, con un minimo di 6,4 mq.
   per ciascun spogliatoio maschi/femmine
b) da undici a trenta utenti: 1,2 mq/persona
c) da trentuno a cinquanta utenti: 1,00 mq/persona
d) da cinquantuno a ottanta utenti: 0,80 mq/persona
e) da ottantuno a centoventi utenti: 0,50 mq/persona
f) oltre centoventi utenti. 0,40 mq/persona

3.  La   superficie  minima  per  ciascuno  dei  due  spogliatoi,
applicabile a  palestre con  capienza fino  a 10, è di 1,6 metri
quadrati a persona, con un minimo di 6,4 metri quadrati.

4. Gli  spogliatoi sono  forniti  di  servizi  igienici  con  una
dotazione minima  di un  w. c.,  un lavabo e due posti doccia per
ogni ventiquattro utenti.

5. La  compensabilità tra  le superfici degli spogliatoi per gli
utenti e  le relative  dotazioni  igieniche  e  posti  doccia  è
ammessa solo per palestre con capienza totale non superiore a 50.
In tal caso il limite di compensabilità è pari a 1,5.

6. Non  è ammessa  la compensabilità  degli spogliatoi  per gli
utenti con quelli per gli istruttori.

7. Ferma  restando la  dotazione complessiva  di servizi igienici
richiesta dal presente regolamento, è ammessa la frazionabilità
degli spogliatoi,  purché sia  rispettata  per  ogni  locale  la
superficie minima  di 6,4  metri quadrati.  Ogni locale adibito a
spogliatoio è  dotato di  almeno un  w. c., un lavabo e un posto
doccia.

8. Qualora  sia prevista,  a turno,  la presenza  di utenti di un
solo sesso,  le palestre  con capienza  totale non superiore a 50
possono essere  dotate di un solo spogliatoio utenti; in tal caso
gli orari  di accesso  alla palestra  suddivisi  per  sesso  sono
esposti all'ingresso.

ARTICOLO 8
(Spogliatoi per  gli istruttori  e per  gli  addetti  e  relativi
servizi di supporto)

1. Le  palestre con capienza superiore a 50 sono dotate di almeno
due spogliatoi  per gli istruttori e per gli addetti distinti per
sesso.

2. La  superficie minima  complessiva degli  spogliatoi  per  gli
istruttori e  per gli  addetti è pari a 12,8 metri quadrati ogni
cinquanta utenti.

3. Ogni  spogliatoio per  gli istruttori  e per  gli  addetti  è
fornito di  dotazioni igieniche,  composte da  un w.  c.,  da  un
lavabo e da un posto doccia ogni cinquanta utenti della palestra.

4. La  compensabilità tra le superficie degli spogliatoi per gli
istruttori  e  per  gli  addetti  e  tra  le  relative  dotazioni
igieniche e  posti  doccia  è  ammessa  solo  per  palestre  con
capienza  non   superiore  a  50.  In  tal  caso,  il  limite  di
compensabilità è pari a 1,5.

ARTICOLO 9
(Pronto soccorso)

1. Ai  fini delle  esigenze di  pronto soccorso,  le palestre con
capienza superiore  a 100 sono dotate di un locale, di superficie
netta non  inferiore a  9 mq  con lato minore non inferiore a 2,5
metri, sufficientemente  areato e  illuminato,  che  può  essere
adibito anche  ad altri  usi, purché  compatibili con l'utilizzo
sanitario.

2. Il  locale  di  cui  al  comma  2,  chiaramente  segnalato  ed
agevolmente  accessibile   dal  locale   palestra,  comunica  con
l'esterno in  zona facilmente  accessibile ai  mezzi di emergenza
sanitaria 118,  è dotato  di un  lettino, anche  pieghevole,  di
sgabelli, di  un armadietto con l'attrezzatura di primo soccorso,
di un apparecchio telefonico, di un lavabo con acqua potabile, di
una scrivania  con sedia,  nonché di tutto quanto previsto dalla
normativa vigente in materia.

3. Nelle  palestre con  capienza fino  a  100  è  in  ogni  caso
garantita la  dotazione  di  un  lettino,  anche  pieghevole,  di
sgabelli, di un armadietto con l'attrezzatura di primo soccorso e
di un apparecchio telefonico.

ARTICOLO 10
(Requisiti microambientali)

1. Il  rapporto tra  la superficie  di aerazione  naturale  e  la
superficie netta degli spazi di attività delle palestre non può
essere inferiore a un dodicesimo.

2. Qualora  non sia  possibile raggiungere  il valore  di cui  al
comma  1   è  ammessa   la  realizzazione   di  un  impianto  di
ventilazione meccanica  in grado di colmare la differenza. In tal
caso il  calcolo della portata dell'aria è effettuato sul volume
delle superfici non coperte dalla aerazione naturale.

3. Sono  altresì ammessi  sistemi di termoventilazione invernale
con regolazione automatica della temperatura e di climatizzazione
estiva ed  invernale con controllo e regolazione automatica della
temperatura e dell'umidità relativa.

4. Gli eventuali impianti di aerazione di cui ai commi 2 e 3 sono
progettati e  realizzati secondo  le norme  della legge  5  marzo
1990, n.  46 (Norme per la sicurezza degli impianti), adottando i
parametri UNI 10339 riferiti alla voce "palestre".

5. I servizi igienici e le docce sono dotati di una superficie di
aerazione naturale  non inferiore  ad un  ottavo della superficie
lorda dei medesimi.

6. Qualora  non sia  possibile raggiungere  il valore  di cui  al
comma 6  è previsto  un sistema  di ventilazione artificiale, ad
accensione automatica  e con  timer a spegnimento ritardato, tale
da assicurare  un  ricambio  d'aria  non  inferiore  a  5  volumi
ambiente ogni ora.

ARTICOLO 11
(Requisiti illuminotecnici)

1. L'illuminazione  degli  spazi  di  attività,  misurata  a  60
centimetri dal  pavimento, non  può essere  inferiore a 100 lux.
Gli  apparecchi   di  illuminazione  installati  sono  dotati  di
protezione contro gli urti.

ARTICOLO 12
(Barriere architettoniche)

1. Alle  palestre si applicano le disposizioni vigenti in materia
di barriere architettoniche.

2. In  ciascuno dei  due spogliatoi  per gli  utenti,  singolo  o
frazionato, almeno  uno dei  servizi igienici  è predisposto per
utenti diversamente abili; in alternativa può essere previsto un
solo servizio  igienico con  gli stessi  requisiti, aggiuntivo  a
quelli interni  agli spogliatoi, con accesso indipendente, dotato
di antibagno.

3. Nelle  palestre con  capienza fino  a 50, il servizio igienico
per utenti diversamente abili può essere realizzato in uno degli
spogliatoi per gli istruttori.

ARTICOLO 13
(Segnaletica)

1. Nelle palestre è installata apposita segnaletica di sicurezza
conforme alle  prescrizioni di  cui alla  direttiva 92/58/CEE del
Consiglio, del  24 giugno 1992 recante le prescrizioni minime per
la segnaletica di sicurezza o di salute sul luogo di lavoro.

2. .La  segnaletica di  cui al  comma 1 consente l'individuazione
delle vie  di uscita,  del posto  di primo  soccorso,  dei  mezzi
antincendio;  sono   altresì  apposti   cartelli   indicanti   i
comportamenti da tenere nei casi di emergenza.

ARTICOLO 14
(Attività promiscue)

1. Nelle  palestre in possesso di autorizzazione allo svolgimento
delle attività  sportive come  definite dall'articolo  2 possono
essere svolte attività motorio-ricreative.

ARTICOLO 15
(Denuncia di inizio attività)

1. La  denuncia di  inizio attività di cui all'articolo 10 della
l. r.  72/2000 può  essere presentata da persone fisiche o enti.
Nel  caso   in  cui   l'esercente  non   sia  persona  fisica  è
obbligatoria la designazione di un gestore.

2.  La   denuncia  di   inizio  attività   è  accompagnata   da
dichiarazione nella quale il richiedente attesta:

a) il  possesso dei  requisiti soggettivi previsti dagli articoli
   11 e 92 del regio decreto 18 giugno 1931, n. 773 (Approvazione
   del testo unico delle leggi di pubblica sicurezza);
b) gli estremi delle certificazioni degli impianti tecnologici;
c) la   capienza    calcolata  ai  sensi  dell'articolo  3  e  la
   conformità della palestra alle norme del medesimo;
d) le  generalità,  se  diverse  da  quelle  del  titolare,  del
   responsabile tecnico delle attività svolte nella palestra;
e) il possesso dei requisiti di cui all'articolo 16;
f) il  possesso di  polizza assicurativa  per i danni cagionati a
   terzi e  derivanti dalle  attività praticate  nella palestra,
   indicandone gli estremi;

ARTICOLO 16
(Responsabile tecnico e requisiti professionali degli operatori)

1. A  tutela degli  utenti ed  a garanzia  del  servizio  offerto
presso ogni  palestra opera  un responsabile  tecnico in possesso
della laurea specialistica in scienze motorie;

2.  Per   lo  svolgimento  delle  attività  motorie  e  sportive
all'interno  della   palestra  il   responsabile   tecnico   può
avvalersi, sotto  la proprio  sorveglianza e responsabilità, dei
seguenti soggetti:

a) tecnici del CONI, delle federazioni sportive nazionali e degli
   enti di promozione sportiva;
b) tecnici   diplomati    a    seguito  di  corsi  di  formazione
   professionale aventi  caratteristiche e  requisiti definiti da
   specifiche normative regionali.
c) operatori in possesso del diploma di laurea in scienze motorie
   o di titoli equiparati ai sensi della legge 18 giugno 2002, n.
   136 (Equiparazione  tra il  diploma in  educazione fisica e la
   laurea in scienze motorie).

3. All'ingresso della palestra sono esposti:
a) l'elenco aggiornato degli istruttori operanti nella palestra;
b) una copia della denuncia di inizio di attività.

4. Le  palestre operanti  alla data  di  entrata  in  vigore  del
presente regolamento  si adeguano entro un anno alla disposizione
di cui al presente articolo;

5. La disposizione di cui al comma 4 non si applica alle palestre
che siano  già dotate  di un responsabile tecnico in possesso di
uno dei  titoli previsti dal regolamento regionale 7 giugno 1999,
n. 2 (Regolamento di attuazione dell'art. 13 della l.r. 8 ottobre
1992, n.  49 "Interventi  per la  promozione e  disciplina  delle
attività motorie").

ARTICOLO 17
(Abrogazione)

1. Il  regolamento regionale  7 giugno  1999 n. 2 (Regolamento di
attuazione  dell'art.  13  della  L.R.  8  ottobre  1992,  n.  49
"Interventi  per  la  promozione  e  disciplina  delle  attività
motorie") è abrogato.

ARTICOLO 18
(Disposizioni finali)

1. Salvo quanto previsto dall'articolo 16 il presente regolamento
si applica  alle palestre  aperte dopo  l'entrata in  vigore  del
medesimo.

2. Per quanto non diversamente stabilito dal presente regolamento
si applicano  le  vigenti  disposizioni  statali  in  materia  di
sicurezza  per   la  costruzione  e  l'esercizio  degli  impianti
sportivi. A  tal fine  gli utenti  delle palestre sono equiparati
agli spettatori.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Il Vicepresidente
GELLI

Firenze, 13 febbraio 2007




SPORT


