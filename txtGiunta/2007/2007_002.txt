Regolamento di   attuazione   dell'articolo   37, comma 3,  della
legge   regionale 3  gennaio 2005  n. 1 (Norme per il governo del
territorio) -  Disposizioni per  la tutela e valorizzazione degli
insediamenti.



Il Presidente della Giunta Regionale

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visti gli articoli 34, 42, comma 2, e 66, comma 3, dello Statuto;

Vista la  legge regionale  3 gennaio  2005, n.  1 (Norme  per  il
governo del territorio) ed in particolare l'articolo 37, comma 3,
che  stabilisce   che  la   Regione  approvi  un  regolamento  di
attuazione delle disposizioni di cui al comma 2;

Vista la preliminare decisione della Giunta regionale 11 dicembre
2006, n.  26 adottata previa acquisizione dei pareri del Comitato
Tecnico della  Programmazione, delle  competenti strutture di cui
all'articolo  29   della  legge  regionale  n.  44/2003,  nonché
dell'intesa    raggiunta     al    Tavolo     di    concertazione
interistituzionale  e  dell'esito  del  Tavolo  di  concertazione
generale, e  trasmessa al Presidente del Consiglio regionale e al
Consiglio delle  Autonomie locali,  ai fini dell'acquisizione dei
pareri previsti  dall'articolo 42,  comma 2,  e dall'articolo 66,
comma 3, dello Statuto regionale;

Preso atto che la sesta Commissione consiliare ha espresso parere
favorevole nella seduta del 18 gennaio 2007;

Dato atto del parere favorevole con raccomandazione del Consiglio
delle Autonomie locali espresso nella seduta del 23 gennaio 2007;

Ritenuto di  accogliere quanto  raccomandato dal  Consiglio delle
Autonomie locali;

Vista la deliberazione della Giunta regionale 5 febbraio 2007, n.
72 che  approva il  Regolamento di  attuazione dell'articolo  37,
comma 3,  della legge regionale 3 gennaio 2005, n.1 (Norme per il
governo  del   territorio)  -   Disposizioni  per   la  tutela  e
valorizzazione degli insediamenti;

EMANA
il seguente Regolamento:

CAPO I
Disposizioni generali

ARTICOLO 1
(Oggetto)

1. Il presente regolamento è emanato in attuazione dell'articolo
37 comma  3 della  legge regionale 3 gennaio 2005, n.1 (Norme per
il governo  del territorio) ed individua criteri ed indirizzi per
gli strumenti di pianificazione territoriale, gli atti di governo
del territorio ed i regolamenti edilizi comunali.

2. I  parametri e  gli indirizzi di cui al comma 1 sono diretti a
garantire  che   tutti  gli   interventi  di  trasformazione  del
territorio siano  compiuti nel rispetto dei requisiti di qualità
urbana, ambientale,  edilizia e  di  accessibilità  al  fine  di
prevenire e  risolvere i fenomeni di degrado. Essi riguardano, in
particolare:

a) la  dotazione di  infrastrutture per  la mobilità, parcheggi,
   verde urbano  e di  connettività urbana,  percorsi pedonali e
   ciclabili, infrastrutture  per il  trasporto pubblico,  arredo
   urbano ed altre opere di urbanizzazione primaria;
b) la  qualità e la quantità degli interventi realizzati per il
   contenimento dell'impermeabilizzazione del suolo, il risparmio
   idrico, la  salvaguardia  e  la  ricostruzione  delle  riserve
   idriche anche potenziali;
c) la  dotazione di  reti differenziate  per lo smaltimento e per
   l'adduzione idrica, nonché il riutilizzo delle acque reflue;
d) la salubrità degli immobili e del territorio, il contenimento
   energetico,  il   rispetto  dei   requisiti  di   fruibilità,
   accessibilità  e   sicurezza  degli   insediamenti  per  ogni
   tipologia di utenza.

ARTICOLO 2
(Ambito di applicazione)

1. Salvo  quanto previsto  al comma  2, le disposizioni contenute
nel  presente  regolamento  si  applicano  agli  strumenti  della
pianificazione territoriale,  agli atti di governo del territorio
ed ai  regolamenti edilizi  dei comuni adottati dopo l'entrata in
vigore del presente regolamento.

2. Le  disposizioni di cui agli articoli 16, 17 e 19 si applicano
dal momento  di entrata in vigore del presente regolamento, anche
con riferimento  agli strumenti  di pianificazione  territoriale,
agli atti di governo del territorio e ai regolamenti edilizi già
vigenti.

CAPO II
Dotazione di infrastrutture per la mobilità, di verde, di arredo
urbano e di altre opere di urbanizzazione primaria.

Sezione I
Disposizioni   generali,   ambiti   principali   del   territorio
urbanizzato e poli urbani con bacino di utenza rilevante

ARTICOLO 3
(Disposizioni  e   criteri  generali   per  la   qualità   degli
insediamenti)

1.  Nella   definizione  degli   strumenti  della  pianificazione
territoriale e  degli atti  di governo  del territorio,  i comuni
individuano  quale   obiettivo  strategico   l'incremento   della
qualità del patrimonio insediativo, tenendo conto delle esigenze
e delle  dotazioni necessarie  a riequilibrare  e qualificare gli
insediamenti esistenti,  con particolare  riferimento alle  nuove
previsioni,   agli    interventi   di    trasformazione   o    di
riqualificazione urbanistica.

2. L'obiettivo  di cui  al comma  1 è  perseguito attraverso  la
definizione di  indicatori del livello di qualità, da conseguire
attraverso progetti specifici o più ampi programmi di intervento
per l'incremento  della qualità  urbana e  assicurando, in  ogni
caso, il  rispetto delle  disposizioni del regolamento emanato ai
sensi dell'articolo  75  della  l.r.1/2005  ed,  altresì,  degli
standard previsti  dal decreto ministeriale 2 aprile 1968, n.1444
(Limiti  inderogabili   di  densità  edilizia,  di  altezza,  di
distanza fra  i fabbricati e rapporti massimi tra spazi destinati
agli insediamenti  residenziali e  produttivi e  spazi pubblici o
riservati alle  attività  collettive,  di  verde  pubblico  o  a
parcheggi  da  osservare  ai  fini  della  formazione  dei  nuovi
strumenti urbanistici  o della  revisione di quelli esistenti, ai
sensi  dell'articolo  17  della  legge  6  agosto  1967,  n.765),
individuati quali  livelli minimi inderogabili della qualità del
patrimonio insediativo.

3. Gli  strumenti della pianificazione territoriale e gli atti di
governo del  territorio promuovono il potenziamento del trasporto
pubblico  e   del  trasporto   privato   alternativo   a   quello
motorizzato, perseguendo  il corretto equilibrio e l'integrazione
tra le diverse componenti modali.

4.  La  dotazione  di  infrastrutture  e  di  sistemi  idonei  al
trasporto pubblico  di persone  o merci,  costituisce riferimento
prioritario per  la localizzazione  di ogni  nuova  previsione  o
intervento di trasformazione di carattere insediativo.

ARTICOLO 4
(Ambiti principali del territorio urbanizzato)

1. Per  stabilire requisiti  di qualità  urbana,  ambientale  ed
edilizia adeguati  alle peculiarità  di ciascun contesto urbano,
ai fini  del presente  regolamento,  si  individuano  tre  ambiti
principali di territorio urbanizzato:

a) centri densamente abitati oppure ambiti metropolitani o ambiti
   caratterizzati da forte urbanizzazione diffusa;
b) centri    abitati    interessati  da  significativa  affluenza
   turistica di carattere stagionale;
c) centri  con bassa densità di abitanti oppure ambiti montani o
   rurali.

2. I  comuni fanno riferimento agli ambiti di cui al comma 1, con
possibilità di  adattamento ovvero  specificazione ulteriore  in
relazione   alle    caratteristiche   del    proprio   territorio
urbanizzato.

ARTICOLO 5
(Centri densamente abitati)

1. Al  fine di  garantire la  migliore organizzazione  dei centri
densamente abitati, i piani strutturali e gli atti di governo del
territorio dei  comuni si  attengono  al  rispetto  dei  seguenti
criteri:

a) localizzare   le  funzioni  che  danno  luogo  a  fenomeni  di
   congestione urbana  in aree  idonee a  sostenere la  mobilità
   indotta;
b) promuovere  uno sviluppo  a dimensione di quartiere nelle aree
   già servite  da trasporto  pubblico  o  già  interessate  da
   politiche tendenti a garantire l'accessibilità;
c) potenziare    i  punti  di  accesso  ai  centri  urbani  e  le
   interconnessioni  del  trasporto  privato  con  i  sistemi  di
   trasporto pubblico,  con  le  piste  ciclabili  e  i  percorsi
   pedonali, introducendo parcheggi di interscambio;
d) sviluppare  il sistema  urbano della logistica, organizzando i
   flussi dei  mezzi  commerciali  in  modo  compatibile  con  la
   qualità urbana;
e) programmare    la    riconversione  o  la  trasformazione  del
   patrimonio edilizio  e delle  aree urbane disponibili, tenendo
   conto delle  esigenze risultanti  dal quadro  conoscitivo  del
   piano strutturale  e prevedendo  per  tali  aree  destinazioni
   compatibili o  strategiche per  la qualificazione  del tessuto
   insediativo.

ARTICOLO 6
(Centri abitati  interessati da significativa affluenza turistica
stagionale)

1. Al  fine di  garantire la  migliore organizzazione  dei centri
abitati  interessati  da  significativa  affluenza  turistica  di
carattere stagionale,  i piani  strutturali e gli atti di governo
del territorio  dei comuni  si attengono al rispetto dei seguenti
criteri:

a) dimensionare i servizi e le attrezzature in rapporto al flusso
   turistico stagionale  e alla popolazione insediata, prevedendo
   dotazioni flessibili  in grado  di rispondere adeguatamente ai
   due tipi di utenza;
b) attenuare  la pressione  veicolare mediante  azioni combinate,
   comprendenti la realizzazione di piste ciclabili, di parcheggi
   di interscambio,  di aree  per la sosta delle autocaravan e di
   servizi pubblici di collegamento.

ARTICOLO 7
(Centri con bassa densità di abitanti)

1. Al fine di garantire la migliore organizzazione dei centri con
bassa densità  di abitanti  i piani  strutturali e  gli atti  di
governo del  territorio dei  comuni si  attengono al rispetto dei
seguenti criteri:

a) favorire    la    permanenza    dei  residenti  attraverso  il
   miglioramento dei  collegamenti con le reti infrastrutturali e
   con i servizi comprensoriali;
b) garantire  la migliore  organizzazione delle  reti stradali al
   fine  di   preservare  i   centri  abitati   dal  traffico  di
   attraversamento.

ARTICOLO 8
(Poli urbani con bacino di utenza rilevante)

1. Sono poli urbani con bacino di utenza rilevante:

a) le strutture ospedaliere;
b) le  aree e  le infrastrutture  per lo  sport, stadi e impianti
   sportivi  utilizzati   anche  per  eventi  di  intrattenimento
   culturale e musicale;
c) le strutture universitarie;
d) le strutture per la grande distribuzione commerciale;
e) i grandi stabilimenti industriali;
f) i  centri espositivi,  direzionali e  le attrezzature  per  lo
   spettacolo;
g) i poli di attrazione turistica e i porti turistici;
h) i parchi urbani e territoriali;
i) le stazioni e le fermate ferroviarie;
j) porti commerciali, interporti e aeroporti.

2. Gli  strumenti della pianificazione territoriale e gli atti di
governo del  territorio assicurano  il migliore  inserimento  nel
territorio dei  poli urbani  di cui  al comma  1, avendo  cura di
garantire la  massima  accessibilità  ed  il  potenziamento  del
trasporto pubblico  e del  trasporto privato  anche alternativo a
quello motorizzato.

Sezione II
Componenti della qualità degli insediamenti

ARTICOLO 9
(Componenti essenziali della qualità degli insediamenti)

1. Sono componenti essenziali della qualità degli insediamenti:

a) le  opere di  urbanizzazione primaria  di cui all'articolo 37,
   comma 5 della l.r.1/2005;
b) le opere per la difesa del suolo e la regimazione delle acque;
c) gli impianti di smaltimento delle acque reflue;
d) le  opere e le attrezzature necessarie alla messa in sicurezza
   della viabilità  esistente ivi  compresi gli impianti in sede
   stabile per  il monitoraggio del traffico e per l'abbattimento
   dell'inquinamento acustico;
e) le    scale    mobili,    gli  ascensori,  le  altre  opere  o
   infrastrutture  esterne   per  l'abbattimento  delle  barriere
   architettoniche   e   il   miglioramento   dell'accessibilità
   territoriale o  urbana e  per l'interscambio  con la  rete del
   trasporto pubblico  locale di  cui all'articolo  10, comma  4,
   lettera d;
f) i  sistemi di  trasporto in sede propria ed il complesso delle
   infrastrutture e  dei sistemi  idonei al trasporto pubblico di
   persone o merci di cui all'articolo 10, comma 2, lettera b;
g) i  sistemi di  informazione per migliorare l'accessibilità ai
   servizi,  quali   punti  di   informazione  per  il  pubblico,
   installazioni urbane con pianta della città, stradario con la
   localizzazione dei principali servizi.

ARTICOLO 10
(Componenti del sistema della mobilità e accessibilità)

1.  Costituiscono   componenti  del  sistema  della  mobilità  e
accessibilità:

a) le infrastrutture per la mobilità ed il trasporto pubblico;
b) le infrastrutture per l'organizzazione della sosta;
c) le infrastrutture a servizio dei pedoni;
d) le infrastrutture per la mobilità ciclistica.

2. Sono infrastrutture per la mobilità ed il trasporto pubblico:

a) la  rete  complessiva  della  viabilità  comprese  le  strade
   residenziali e le piazze;
b) le    linee  ferroviarie  ancorchè  dismesse,  i  sistemi  di
   trasporto in  sede propria,  le stazioni,  le fermate  e  ogni
   altra infrastruttura a servizio del trasporto pubblico locale;
c) i porti e le stazioni marittime;
d) gli aeroporti;
e) gli  interporti e  le altre  infrastrutture a  servizio  della
   logistica e del trasporto merci.

3. Sono infrastrutture per l'organizzazione della sosta:

a) i parcheggi pubblici di interscambio;
b) i  parcheggi pubblici  di  destinazione  ai  servizi  ed  alle
   attrezzature urbane;
c) parcheggi pubblici a servizio della residenza;
d) i  parcheggi pubblici di servizio alle attività commerciali e
   industriali;
e) i  parcheggi pubblici  per la  sosta temporanea finalizzata al
   carico e allo scarico delle merci;
f) i parcheggi privati o ad uso esclusivo residenziale;
g) i  parcheggi privati  o ad  uso  esclusivo  di  servizio  alle
   attività commerciali,  industriali, direzionali  e turistico-
   ricettive;
h) i parcheggi ad uso esclusivo per i taxi;
i) i parcheggi ad uso esclusivo per gli autobus turistici;
j) i parcheggi ad uso esclusivo per le persone disabili.

4. Sono infrastrutture a servizio dei pedoni:

a) i marciapiedi, le piazze ed ogni area urbana dedicata;
b) il  complesso delle  attrezzature utili  alla  segnalazione  e
   regolazione visiva ed acustica degli attraversamenti stradali;
c) le opere per la delimitazione delle aree adibite ai pedoni;
d) le   scale    mobili,  gli  ascensori  e  le  altre  opere  ed
   infrastrutture  esterne   per  l'abbattimento  delle  barriere
   architettoniche  ed   il  miglioramento  della  accessibilità
   territoriale e urbana.

5. Sono infrastrutture per la mobilità ciclistica:

a) le  piste ciclabili  urbane  ed  extraurbane  ovvero  le  aree
   comunque destinate ai ciclisti;
b) il complesso delle attrezzature utili alla segnalazione e alla
   regolazione visiva ed acustica degli attraversamenti stradali.

6. Le  componenti del  sistema della  mobilità e  accessibilità
sono da  classificare  e  disciplinare  tenuto  conto  di  quanto
disposto anche  dal Piano di Indirizzo Territoriale (PIT), di cui
all'articolo 48 della l.r.1/2005.

ARTICOLO 11
(Componenti del sistema del verde)

1. Costituiscono componenti del sistema del verde:
a) il verde urbano;
b) il verde di connettività urbana;
c) il verde attrezzato.

ARTICOLO 12
(Verde urbano)

1. Il  verde urbano  è costituito  dall'insieme delle componenti
vegetali interne e limitrofe al perimetro dell'area urbana, siano
esse pubbliche o private, che concorrono a garantire l'equilibrio
ecologico e  sono indispensabili  a compensare  le  emissioni  di
anidride carbonica derivanti dalle attività dell'uomo.

2. Per determinare il fabbisogno di verde urbano, in attesa della
redazione dell'elenco  di cui  all'articolo  37,  comma  9  della
l.r.1/2005, i comuni tengono conto:

a) della quantità di veicoli esistenti e circolanti giornalmente
   su  quel   territorio  a  seguito  della  realizzazione  delle
   previsioni di piano strutturale;
b) dell'incremento del numero di abitanti;
c) delle previsioni relative a nuovi insediamenti.

3. Nelle  aree individuate  dagli atti  di governo del territorio
come aree di completamento, di nuova previsione ovvero oggetto di
trasformazione urbanistica, sono previste:

a) la conservazione delle risorse naturali o il loro reintegro;
b) le  dotazioni di  spazi verdi  interni agli  insediamenti e le
   fasce alberate di connessione con le aree di verde urbano più
   vicine;
c) la  realizzazione di strade e viali corredati da alberature di
   alto fusto;
d) l'impiego  di pavimentazioni  idonee alla  crescita di tappeti
   erbosi per  gli spazi pubblici e privati destinati a piazzali,
   a parcheggi, alla viabilità pedonale e ciclabile.

ARTICOLO 13
(Verde di connettività urbana)

1. Il  verde di  connettività urbana  è  costituito  dal  verde
pubblico interno  al tessuto  insediativo, che  ha la funzione di
mantenere o  stabilire collegamenti  fra le aree verdi presenti o
previste  negli   insediamenti  urbani.   Ne   fanno   parte   in
particolare:

a) gli  spazi  verdi  adiacenti  ai  corsi  d'acqua,  i  percorsi
   pedonali e le piste ciclabili caratterizzati dalla presenza di
   verde  e   alberi  che,   penetrando  nell'area   urbanizzata,
   costituiscono completamento  della rete ecologica territoriale
   in ambito urbano;
b) il verde e le alberature adiacenti alle strade, in particolare
   a quelle realizzate con criteri di architettura paesaggistica;
c) gli  spazi verdi  e le  aree agricole  residuali  presenti  ai
   margini del centro abitato.

2. Gli  strumenti di  pianificazione e  gli atti  di governo  del
territorio promuovono il mantenimento e l'incremento del verde di
connettività urbana,  al fine di realizzare una rete continua di
spazi adibiti a verde.

3. In relazione agli spazi di verde o alle aree di cui al comma 1
lettera c),  i comuni  adottano misure  idonee a  preservarne  il
ruolo di spazio interposto tra il territorio urbanizzato e quello
rurale, disciplinandone  l'impiego al  fine  di  incrementare  la
qualità del tessuto insediativo esistente.

ARTICOLO 14
(Verde attrezzato)

1. Il  verde attrezzato  è costituito dalle aree adibite a verde
pubblico dotate di:

a) infrastrutture  per le  attività sportive  e legate  al tempo
   libero;
b) allestimenti    fissi    per    spettacoli  all'aperto  ovvero
   predisposizioni per  l'allestimento di  spettacoli  temporanei
   all'aperto;
c) infrastrutture per l'intrattenimento ed il gioco;
d) attrezzature per gli animali domestici.

2. La  dotazione di spazi di verde attrezzato è commisurata alle
esigenze  dei   singoli  insediamenti,   desumibili  dai   quadri
conoscitivi dei  piani strutturali  e degli  atti di  governo del
territorio dei comuni.

ARTICOLO 15
(Arredo urbano )

1. L'arredo  urbano  è  costituito  dal  complesso  delle  opere
strutturali, formali e funzionali atte a garantire la fruibilità
ed il decoro dello spazio urbano, quali:

a) le  opere di  allestimento utili  alla fruizione delle strade,
   delle piazze,  degli spazi pubblici o di uso pubblico da parte
   dei veicoli e dei pedoni;
b) le alberature, le aiuole e tutte le sistemazioni a verde delle
   aree di pertinenza o prossime alla sede stradale;
c) gli  elementi per  il decoro e la qualificazione esteriore del
   tessuto insediativo,  con particolare riferimento al prospetto
   di piano terra degli edifici;
d) le  insegne commerciali  e la  segnaletica di  informazione  o
   indicazione;
e) le attrezzature ecologiche per la raccolta dei rifiuti.

2. Gli  atti di  governo del  territorio ed i regolamenti edilizi
dei  comuni   definiscono   una   disciplina   finalizzata   alla
qualificazione delle  componenti dell'arredo  urbano  di  cui  al
comma  1,   orientando  le   proprie  previsioni  e  disposizioni
all'obiettivo  del   miglioramento  dell'aspetto   esteriore  dei
tessuti edilizi e degli spazi pubblici e di relazione.

3. La  disciplina di  cui al  comma 2  indirizza la progettazione
degli interventi  pubblici  e  privati  a  più  elevati  livelli
tecnici e  qualitativi,  privilegiando  interventi  in  grado  di
incrementare la qualità degli assetti insediativi e dello spazio
pubblico   sotto    il   profilo   urbanistico,   architettonico,
funzionale, paesaggistico e ambientale.

CAPO III
Interventi  per  il  contenimento  dell'impermeabilizzazione  del
suolo, il  risparmio idrico,  la salvaguardia  e la ricostruzione
delle riserve idriche anche potenziali

ARTICOLO 16
(Contenimento   dell'impermeabilizzazione    del   suolo    nella
costruzione di nuovi edifici)

1.  Si  definisce  superficie  permeabile  di  pertinenza  di  un
edificio la superficie non impegnata da costruzioni fuori terra o
interrate che consenta l'assorbimento almeno parziale delle acque
meteoriche.

2. Nella  realizzazione di  nuovi edifici  e negli ampliamenti di
edifici esistenti  comportanti incremento  di superficie coperta,
è garantito  il mantenimento  di una  superficie  permeabile  di
pertinenza pari  ad almeno  il  25  per  cento  della  superficie
fondiaria.

ARTICOLO 17
(Interventi per  il  contenimento  dell'impermeabilizzazione  del
suolo negli spazi urbani)

1. I  nuovi spazi  pubblici  o  privati  destinati  a  viabilità
pedonale o meccanizzata sono realizzati con modalità costruttive
idonee  a   consentire  l'infiltrazione  o  la  ritenzione  anche
temporanea delle  acque, salvo che tali modalità costruttive non
possano essere  utilizzate per  comprovati  motivi  di  sicurezza
igienico-sanitaria e  statica o  di tutela  dei beni  culturali e
paesaggistici.

2. È  vietato il convogliamento delle acque piovane in fognatura
o nei  corsi d'acqua,  quando sia  tecnicamente possibile il loro
convogliamento in  aree permeabili, senza determinare fenomeni di
ristagno.

ARTICOLO 18
(Risparmio idrico)

1. I  regolamenti  edilizi  comunali  prescrivono  l'utilizzo  di
impianti idonei  ad assicurare  il risparmio dell'acqua potabile,
quali sistemi  di riduzione  e regolazione  della  pressione  per
garantire la  disponibilità costante di acqua a tutti gli utenti
della rete  acquedottistica e  la predisposizione di un contatore
per ogni unità immobiliare.

ARTICOLO 19
(Ricostituzione delle riserve idriche nelle aree costiere)

1. Al  fine di  contrastare e  ridurre i  fenomeni di ingressione
delle  acque   salmastre,  nonché  favorire  la  ricarica  degli
acquiferi costieri nelle aree di pianura, i comuni:

a) incentivano  la progressiva riduzione dei prelievi delle acque
   di falda;
b) prevedono  la razionalizzazione dell'uso di acqua e l'utilizzo
   di sistemi a basso consumo nelle tecniche irrigue;
c) realizzano  impianti per  l'utilizzazione delle  acque  reflue
   depurate;
d) realizzano depositi per la raccolta delle acque piovane.

CAPO IV
Dotazioni  di   reti  differenziate   per  lo   smaltimento,  per
l'adduzione idrica ed il riutilizzo delle acque reflue

ARTICOLO 20
(Reti differenziate per lo smaltimento delle acque reflue)

1. Con  riferimento a nuove previsioni insediative o a previsioni
di incremento  degli insediamenti  esistenti, gli atti di governo
del territorio  dei comuni prevedono la preliminare o contestuale
realizzazione di impianti di fognatura e depurazione separati per
le acque piovane e per le acque reflue.

2. Gli  strumenti di  pianificazione territoriale  e gli  atti di
governo del  territorio comunale  verificano la  coerenza  con  i
piani e  programmi di  gestione  del  servizio  idrico  integrato
dell'Autorità di  Ambito Territoriale  Ottimale (ATO) competente
ai sensi  della legge  regionale 21  luglio 1995,  81  (Norme  di
attuazione della legge 5 gennaio 1994, n.36).

ARTICOLO 21
(Reti differenziate  per la  distribuzione  e  la  disponibilità
della risorsa idrica)

1. Gli  strumenti della pianificazione territoriale e gli atti di
governo del  territorio dei  comuni verificano,  sulla base degli
elementi conoscitivi  reperibili, la disponibilità della risorsa
idrica per  le nuove previsioni insediative e di incremento degli
insediamenti esistenti, tenendo conto:

a) delle  esigenze della  popolazione presente  e  prevista  come
   insediabile;
b) degli  incrementi d'uso  connessi ai  cicli stagionali  ed  ai
   flussi turistici;
c) delle previsioni produttive.

2. Al  fine di  favorire la  realizzazione di  reti separate  per
l'uso potabile e per l'uso non potabile dell'acqua, i regolamenti
edilizi comunali prevedono:

a) per  le zone  industriali, sistemi di accumulo e riutilizzo di
   acque reflue depurate;
b) per  l'irrigazione dei  terreni, idonei  sistemi di accumulo e
   riutilizzo delle acque piovane.

CAPO V
Salubrità  degli   immobili   e   del   territorio,   l'edilizia
sostenibile ed il contenimento energetico

ARTICOLO 22
(Edilizia sostenibile)

1.  I   regolamenti  edilizi   comunali   individuano   soluzioni
tecnologiche volte  a favorire  l'uso  razionale  dell'energia  e
l'uso di  fonti energetiche  rinnovabili. A  tal fine, contengono
indicazioni anche in ordine all'orientamento e alla conformazione
degli  edifici   da  realizzare,   al  fine  di  massimizzare  lo
sfruttamento della radiazione solare.

2. I  comuni incentivano  l'edilizia  sostenibile,  nel  rispetto
delle linee  guida tecnico-costruttive  emanate dalla  Regione ai
sensi  dell'articolo   145,  comma   1  della  l.r.  1/2005,  che
individuano e  definiscono  uno  standard  di  valutazione  della
qualità.

3. Nell'attuazione delle disposizioni di cui al comma 1, i comuni
individuano la  soglia minima per l'accesso agli incentivi di cui
agli articoli  145, 146  e 147  della l.r.  1/2005, graduando gli
stessi a  seconda del  livello di  ecoefficienza raggiunto  nella
progettazione.

ARTICOLO 23.
(Contenimento energetico degli edifici)

1. Per  le nuove  previsioni insediative  o le trasformazioni del
tessuto edilizio esistente gli atti di governo del territorio dei
comuni promuovono:

a) la  corretta modalità di uso del suolo, anche con riferimento
   alle alterazioni morfologiche e agli assetti vegetazionali;
b) il corretto deflusso delle acque meteoriche;
c) il risparmio energetico sia per la realizzazione degli edifici
   che per la loro manutenzione.

2. Gli strumenti della pianificazione territoriale delle province
e dei  comuni, nonché  gli atti  di governo  del territorio  dei
comuni  promuovono   l'impiego  di   tecnologie  bioclimatiche  e
l'utilizzo di  fonti di  energia rinnovabile, quali la tecnologia
fotovoltaica,  idroelettrica,   eolica  e   quella  derivante  da
biomasse, con particolare riferimento alla diffusione del sistema
solare termico anche per il patrimonio edilizio esistente.

ARTICOLO 24
(Parametri per gli interventi edilizi)

1.  I   comuni  hanno  cura  di  verificare  che  gli  interventi
urbanistico-edilizi,   ivi   compresi   quelli   riguardanti   il
patrimonio edilizio  esistente indicati  all'articolo 79, comma 2
lettere c)  e d)  della l.r.1/2005  siano  progettati  secondo  i
criteri energetici ed ambientali di seguito indicati:

a) considerazione dei dati climatici locali;
b) controllo dei consumi di energia, del ciclo delle acque, delle
   emissioni e dei rifiuti;
c)  utilizzo  di  prodotti  ecocompatibili,  materiali  locali  e
   tecnologie efficienti dal punto di vista energetico;
d) considerazione degli spazi esterni come parte integrante e non
   complementare del progetto degli edifici;
e) previsione  di una  cantierizzazione ispirata  ai principi del
   risparmio energetico e della tutela dell'ambiente.

ARTICOLO 25
(Entrata in vigore)

1. Il presente regolamento entra in vigore novanta giorni dopo la
sua pubblicazione sul Bollettino Ufficiale della Regione (BURT).


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Il Vicepresidente
GELLI

Firenze, 9 febbraio 2007




URBANISTICA

