LEGGE REGIONALE 27 luglio 2007, n. 41 

Modifiche alla legge regionale 3 gennaio 2005, n. 1 
(Norme per il governo del territorio). 

Il Consiglio Regionale 
ha approvato 

Il Presidente della Giunta 
promulga 

la seguente legge: 


Art.1 
Modifiche all'articolo 16 della l.r.1/2005 


1. Al comma 2 dell'articolo 16 della legge regionale 
3 gennaio 2005, n.1 (Norme per il governo del territorio), 
dopo le parole: "articolo 7" sono aggiunte le seguenti: "e, 
qualora riscontri tale coerenza, la certifica". 
Art. 2 
Modifiche all'articolo 17 della l.r.1/2005 


1. Il comma 6 dell'articolo 17 della l.r.1/2005 è sostituito 
dal seguente: 
"6. Lo strumento della pianificazione approvato è 
comunicato ai soggetti di cui all'articolo 7, comma 1, 
con i relativi atti, almeno quindici giorni prima della 
pubblicazione dei relativi avvisi sul Bollettino ufficiale 
della Regione Toscana (b.u.r.t.) ed è reso accessibile a 
tutti anche in via telematica.". 

2. Il comma 7 dell'articolo 17 della l.r.1/2005 è sostituito 
dal seguente: 
"7. Gli avvisi relativi all'approvazione dello strumento 
della pianificazione territoriale, ai sensi del presente 
articolo, sono pubblicati sul b.u.r.t. decorsi almeno trenta 
giorni dall'approvazione stessa. Lo strumento acquista 
efficacia dalla data di tale pubblicazione.". 

Art. 3 
Modifiche all'articolo 18 della l.r.1/2005 


1. Dopo il comma 2 dell'articolo 18 della l.r.1/2005 
è inserito il seguente: 
"2 bis. Le disposizioni di cui agli articoli 16 e 17 
si applicano agli atti di cui al comma 2 e loro varianti, 
anche se non modificano gli strumenti della pianificazione 
territoriale.". 

Art. 4 
Modifiche all'articolo 24 della l.r.1/2005 


1. Dopo il comma 4 dell'articolo 24 della l.r.1/2005 
è inserito il seguente: 
"4 bis. La Giunta regionale informa trimestralmente 
il Consiglio regionale sullo stato dei procedimenti di cui 
agli articoli 25 e 26 riguardanti il piano di indirizzo territoriale 
di cui all'articolo 48 e su eventuali misure di salvaguardia 
apposte ai sensi dell'articolo 26, comma 5.". 

Art. 5 
Sostituzione dell'articolo 25 della l.r.1/2005 


1. L'articolo 25 della l.r.1/2005 è sostituito dal seguente: 
"Art. 25 
Soggetti che possono adire la conferenza e 
compiti della conferenza 

1. Il comune, la provincia o la Regione, qualora 
ritengano che uno strumento della pianificazione territoriale, 
un regolamento urbanistico comunale, un piano 
complesso di intervento, una variante a taluno di tali 
strumenti o atti approvati da altra amministrazione presentino 
possibili profili di incompatibilità o contrasto 
con un proprio strumento della pianificazione territoriale 
già vigente, adiscono la conferenza interistituzionale, 
nel termine perentorio di sessanta giorni dall'avviso sul 
b.u.r.t. dell'avvenuta approvazione dello strumento o atto 
in contrasto ovvero incompatibile, al fine di chiedere una 
pronuncia in ordine all'incompatibilità o al contrasto. 
2. La richiesta di pronuncia di cui al comma 1 individua 
puntualmente le parti dello strumento della pianificazione 
territoriale o dell'atto di governo del territorio 
in contrasto ovvero incompatibile con lo strumento di 
pianificazione dell'amministrazione che adisce la conferenza. 
3. Entro il termine di trenta giorni dall'avvenuta pubblicazione 
dell'avviso sul b.u.r.t. dell'avvenuta approvazione 
di uno degli strumenti o atti indicati al comma 1, 
cittadini organizzati in forme associative possono presentare 
apposite istanze al comune, alla provincia o alla 
Regione, dirette a rilevare l'incompatibilità o il contrasto 
con strumenti della pianificazione già vigenti dell'ente a 
cui è rivolta l'istanza. Sulla base di tali istanze, il comune, 
la provincia e la Regione possono adire la conferenza 
ai sensi dei commi 1 e 2. 

4. Le istanze di cui al comma 3 aventi ad oggetto 
violazioni del piano di indirizzo territoriale pervengono 
al garante della comunicazione istituito dalla Regione. 
5. La richiesta di pronuncia di cui al comma 1 è pubblicata 
sul b.u.r.t., a cura del soggetto che ha presentato 
l'istanza ed è immediatamente comunicata al soggetto 
istituzionale che ha approvato lo strumento della pianificazione 
territoriale o l'atto di governo del territorio 
oggetto di contestazione. 
6. Dalla data di pubblicazione di cui al comma 5 è 
sospesa l'efficacia delle parti dello strumento della pianificazione 
territoriale o dell'atto di governo del territorio 
oggetto di contestazione.". 
Art. 6 
Sostituzione dell'articolo 26 della l.r.1/2005 


1. L'articolo 26 della l.r.1/2005 è sostituito dal 
seguente: 
"Art. 26 
Pronuncia della conferenza 


1. Entro il termine perentorio di centoventi giorni 
dalla richiesta di pronuncia di cui all'articolo 25, la conferenza 
interistituzionale di cui all'articolo 24 esprime 
il parere di competenza ed entro il medesimo termine lo 
comunica al soggetto richiedente. 
2. Qualora la conferenza paritetica non esprima il 
parere ovvero rilevi l'inesistenza di un contrasto tra gli 
strumenti o gli atti, l'amministrazione che ha approvato 
lo strumento della pianificazione territoriale o l'atto di 
governo del territorio oggetto di contestazione procede 
a dare avviso sul b.u.r.t. della mancata pronuncia ovvero 
della pronuncia della conferenza che non ritiene necessaria 
la modifica dello strumento o dell'atto oggetto di 
contestazione. Dalla data di tale pubblicazione, lo strumento 
della pianificazione territoriale o l'atto di governo 
del territorio riprendono la loro efficacia. 
3. Qualora la conferenza paritetica esprima il parere 
ai sensi del comma 1 rilevando il contrasto, l'amministrazione 
che ha approvato lo strumento della pianificazione 
territoriale o l'atto di governo del territorio di cui 
si tratti provvede all'adeguamento dello strumento o atto 
medesimo, in conformità con la pronuncia della conferenza, 
dandone avviso sul b.u.r.t.. 
4. Qualora il soggetto istituzionalmente competente 
non intenda adeguarsi alla pronuncia della conferenza, 
provvede alla conferma dello strumento o atto contestato, 
dandone espressa ed adeguata motivazione. Provvede 
altresì a comunicare alla Regione e all'amministrazione 
che ha adito la conferenza gli atti di conferma e a darne 
avviso sul b.u.r.t.. 

5. Nei casi di cui ai commi 3 e 4 gli strumenti e gli 
atti riacquistano efficacia decorsi quarantacinque giorni 
dalla pubblicazione. Possono comunque essere approvate 
specifiche misure di salvaguardia ai sensi e per gli 
effetti di cui all'articolo 48, comma 5 ed all'articolo 51, 
comma 4, che sospendono l'efficacia degli atti.". 
Art. 7 
Norma finanziaria 


1. Agli oneri di cui alla presente legge, stimati in euro 
186.000,00 per l'anno 2007, euro 373.088,16 per l'anno 
2008 ed euro 373.088,16 per l'anno 2009, si fa fronte 
con gli stanziamenti delle seguenti UPB del bilancio 
pluriennale 2007/2009: 
a) anno 2007: 

- UPB 711 (Funzionamento della struttura regionale 
- spese correnti) per euro 175.095,00; 
- UPB 713 (Funzionamento della struttura regionale 
– spese di investimento) per euro 10.905,00; 

b) anni 2008/2009: 

. UPB 711 (Funzionamento della struttura regiona


le - spese correnti) per euro 373.088,16. 

2. Al fine della copertura della spesa di cui al comma 
1, al bilancio di previsione 2007 e pluriennale a legislazione 
vigente 2007/2009 sono apportate le seguenti 
variazioni rispettivamente per competenza e cassa di 
uguale importo e per sola competenza: 
a) anno 2007: 

-in diminuzione: UPB 741 (Fondi spese correnti) per 
euro 186.000,00; 
- in aumento: UPB 711 (Funzionamento della struttura 
regionale - spese correnti) per euro 175.095,00; 
-in aumento: UPB 713 (Funzionamento della struttura 
regionale – spese di investimento) per euro 10.905,00; 
b) anno 2008: 

-in diminuzione: UPB 741 (Fondi spese correnti) per 
euro 373.088,16; 
- in aumento: UPB 711 (Funzionamento della struttura 
regionale - spese correnti) per euro 373.088,16; 
c) anno 2009: 

-in diminuzione: UPB 741 (Fondi spese correnti) per 
euro 373.088,16; 
- in aumento: UPB 711 (Funzionamento della struttura 
regionale - spese correnti) per euro 373.088,16. 
3. Agli oneri per gli esercizi successivi si fa fronte 
con legge di bilancio. 


La presente legge è pubblicata sul Bollettino Ufficiale 
della Regione. È fatto obbligo a chiunque spetti di 
osservarla e farla osservare come legge della Regione 
Toscana. 

MARTINI 

Firenze, 27 luglio 2007 

La presente legge è stata approvata dal Consiglio Regionale 
nella seduta del 24.07.2007. 


