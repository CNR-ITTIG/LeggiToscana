LEGGE REGIONALE 23 aprile 2007, n. 23
Nuovo ordinamento del Bollettino ufficiale della
Regione Toscana e norme per la pubblicazione degli
atti. Modifiche alla legge regionale 20 gennaio 1995,
n. 9 (Disposizioni in materia di procedimento amministrativo
e di accesso agli atti).
Il Consiglio Regionale
ha approvato
Il Presidente della Giunta
promulga
la seguente legge:

Capo I
Disciplina della pubblicazione degli atti
sul Bollettino ufficiale
Art. 1
Oggetto e finalità
1. Il Bollettino ufficiale della Regione Toscana, di
seguito denominato BURT, è lo strumento legale di
conoscenza delle leggi regionali, dei regolamenti e di
tutti gli atti in esso pubblicati, salvo gli effetti ricollegati
alle altre forme di conoscenza e pubblicità previste dall'ordinamento
vigente.
2. Con la pubblicazione di cui al comma 1 la Regione
Toscana favorisce il diritto di accesso e di informazione
dei cittadini.
Art. 2
Validità degli atti pubblicati
1. Il BURT è pubblicato esclusivamente in forma
digitale, con modalità che garantiscono l'autenticità e
l'integrità degli atti pubblicati.
2. La pubblicazione degli atti sul BURT ha valore
legale.
3. La pubblicazione dei testi coordinati e delle note di
cui all'articolo 10 ha solo carattere informativo.
Art. 3
Articolazione del BURT
1. Il BURT si articola in due parti, i cui contenuti
sono specificati negli articoli 4 e 5.
2. Gli atti particolarmente complessi, e comunque i
bilanci e i conti consuntivi, sono pubblicati in appositi
supplementi.
Art. 4
Parte prima
1. Sono pubblicati nella parte prima del BURT:
a) lo Statuto regionale e le leggi di modifica dello
Statuto, anche a fini notiziali ai sensi dell'articolo 123
della Costituzione;
b) le leggi e i regolamenti regionali;
c) i testi coordinati di leggi e regolamenti regionali;
d) il programma regionale di sviluppo e i suoi aggiornamenti,
il documento di programmazione economica e
finanziaria, nonché tutti gli atti di programmazione degli
organi di direzione politica disciplinati dalla normativa
regionale in materia di programmazione;
e) gli atti relativi ai referendum da pubblicarsi in base
alle previsioni della normativa in materia;
f) le sentenze e ordinanze della Corte costituzionale
relative a leggi della Regione Toscana o a leggi statali o
a confl itti di attribuzione coinvolgenti la Regione Toscana,
nonché le ordinanze di organi giurisdizionali che
sollevino questioni di legittimità di leggi della Regione
Toscana e i ricorsi del Governo contro leggi della Regione
Toscana;
g) gli atti degli organi politici e di direzione amministrativa
della Regione che determinano l'interpretazione
delle norme giuridiche o dettano disposizioni per la loro
applicazione;
h) le ordinanze degli organi regionali.
Art. 5
Parte seconda
1. Sono pubblicati nella parte seconda del BURT:
a) le deliberazioni adottate dal Consiglio regionale e
non ricomprese fra quelle di cui all'articolo 4;
b) gli atti di indirizzo politico del Consiglio regionale;
c) i decreti del Presidente della Giunta regionale concernenti
le nomine e altri di interesse generale;
d) i decreti del Presidente del Consiglio regionale
concernenti le nomine e altri di interesse generale;
e) i provvedimenti degli organi di direzione amministrativa
della Regione aventi carattere organizzativo
generale;
f) gli atti della Giunta regionale e dell'Ufficio di
presidenza del Consiglio regionale che tali organi ritengano
doversi portare alla conoscenza della generalità dei
cittadini;
g) gli atti della Regione e degli enti locali la cui
pubblicazione è prevista in leggi e regolamenti statali e
regionali;
h) i bandi e gli avvisi di concorso della Regione,
degli enti locali e degli altri enti pubblici e i relativi
provvedimenti di approvazione;
i) i bandi e gli avvisi della Regione, degli enti locali
e degli altri enti pubblici, per l'attribuzione di borse di
studio, contributi, sovvenzioni, benefici economici o
finanziari e i relativi provvedimenti di approvazione;
j) i provvedimenti di approvazione delle graduatorie
relative ai procedimenti di cui alle lettere h) e i);
k) gli avvisi per il conferimento di incarichi esterni e
di collaborazione coordinata e continuativa, ove previsto
dalla disciplina della materia.
2. Sono inoltre pubblicati nella parte seconda del
BURT gli atti amministrativi emanati dagli organi della
Regione, per i quali era prescritta dalla legislazione statale
la pubblicazione nella Gazzetta ufficiale della Repubblica
o nel Foglio annunzi legali della provincia.
Art. 6
Modalità di pubblicazione e tutela della riservatezza
1. La pubblicazione degli atti sul BURT avviene in
forma integrale, salvo quanto previsto dal comma 2.
2. Al fine di salvaguardare la riservatezza dei destinatari
dell'atto nel rispetto dei principi di pertinenza e non
eccedenza, si osservano le norme vigenti in materia di
protezione dei dati personali.
3. Al fine di salvaguardare la riservatezza di terzi,
degli atti di cui all'articolo 44 della legge regionale 20
gennaio 1995, n. 9 (Disposizioni in materia di procedimento
amministrativo e di accesso agli atti), è data
comunicazione attraverso la pubblicazione degli estremi
sul BURT.
Art. 7
Richiesta di pubblicazione
1. La pubblicazione degli atti di enti ed amministrazioni
non regionali è effettuata nella parte seconda
del BURT, a seguito di richiesta rivolta alla direzione
del BURT da parte degli enti e delle amministrazioni
interessate, con indicazione della norma che prescrive la
pubblicazione.
2. La pubblicazione avviene nel testo fornito dagli
enti e amministrazioni interessate.
Art. 8
Termini per la pubblicazione
1. Le leggi e i regolamenti della Regione sono pubblicati
entro venti giorni decorrenti rispettivamente dalla
data di promulgazione e di emanazione.
2. Gli altri atti sono pubblicati entro trenta giorni
dalla data della loro ricezione da parte della redazione
del BURT.
Art. 9
Correzione degli errori
1. Qualora il testo di un atto pubblicato presenti difformità rispetto al testo trasmesso all'ufficio del BURT
per la pubblicazione, il responsabile dell'ufficio del
BURT provvede alla correzione mediante la pubblicazione
di un comunicato che indica la parte erronea, e la sua
esatta formulazione.
2. Qualora il testo di un atto normativo promulgato
o emanato dal Presidente della Giunta regionale presenti
difformità rispetto al testo effettivamente approvato dal
Consiglio regionale o dalla Giunta regionale, la redazione
del BURT provvede alla correzione mediante la
pubblicazione di un comunicato del Presidente della
Giunta regionale, che indica la parte erronea del testo
promulgato o emanato e quale parte di esso deve essere
sostituita. Se necessario è ripubblicato l'intero testo.
3. Per gli atti di cui al comma 2 approvati dal Consiglio
regionale, la comunicazione del Presidente della
Giunta regionale avviene a seguito di richiesta da parte
del Presidente del Consiglio regionale.
4. Per tutti gli atti diversi da quelli normativi, le
difformità del testo pubblicato rispetto a quello emanato
sono corrette mediante la pubblicazione di un comunicato
che indica la parte erronea del testo pubblicato e il
testo esatto, disponendo, se necessario, la ripubblicazione
dell'intero testo.
5. La comunicazione di cui al comma 4 è effettuata
alla redazione del BURT:
a) dal direttore generale della direzione generale della
Presidenza per gli atti della Giunta regionale;
b) dal segretario generale del Consiglio regionale per
gli atti del Consiglio regionale;
c) dal dirigente che ha adottato l'atto per gli atti
dirigenziali.
Art. 10
Modifiche testuali, testi coordinati, note
1. Qualora un testo normativo disponga la soppressione,
l'aggiunta o la sostituzione di una o più parole
nel corpo di una preesistente disposizione normativa,
si provvede alla pubblicazione sul BURT, in calce al
provvedimento di modifica, dell'intera norma, nel testo
risultante dalle modifiche, che sono evidenziate con
caratteri particolari.
2. Qualora un testo normativo abbia subito diverse e
complesse modifiche, è pubblicato, di norma contestualmente
alla pubblicazione del testo normativo, il testo
coordinato dell'atto, nel quale le modifiche sono evidenziate
con caratteri particolari.
3. Gli estremi dei lavori preparatori sono pubblicati
mediante annotazione in calce al testo normativo.
4. La redazione dei testi e delle note di cui al presente
articolo è curata dalla competente struttura del Consiglio
regionale oppure da quella della Giunta regionale nel
caso in cui riguardi atti normativi della stessa Giunta.
Art. 11
Periodicità della pubblicazione
1. Il BURT è pubblicato di norma con cadenza settimanale
e comunque ogni qualvolta se ne ravvisi la
necessità.
2. Le pubblicazioni di urgenza sono disposte anche
su richiesta del Presidente della Giunta regionale e del
Presidente del Consiglio regionale.
Capo II
Ordinamento del Bollettino ufficiale
Art. 12
Direzione, redazione, amministrazione
1. La pubblicazione del BURT è curata dalla struttura
organizzativa della direzione generale della Presidenza
della Giunta regionale cui competono la direzione, la
redazione e l'amministrazione del periodico.
Art. 13
Regole tecniche
1. Le regole tecniche relative alla pubblicazione del
BURT sono fissate in apposito atto della struttura della
Giunta regionale competente in materia di sistema informativo,
di concerto con la competente struttura del Consiglio
regionale, acquisiti i pareri dell'ufficio del BURT
e della struttura della Giunta regionale competente in
materia di informazione multimediale.
2. Nell'atto di cui al comma 1 sono disciplinate:
a) le modalità per l'invio elettronico degli atti destinati
alla pubblicazione;
b) le garanzie da adottare a tutela della sicurezza dei
testi pubblicati, in modo da garantirne l'autenticità e
l'integrità;
c) le modalità di archiviazione dei testi pubblicati;
d) le modalità di conservazione dei testi pubblicati;
e) le garanzie di manutenzione del sistema informativo
e della sua operatività continuativa;
f) le modalità di realizzazione della sezione del sito
della Regione dedicata al Bollettino, con motore di ricerca
idoneo a consentire la navigazione anche ai soggetti
diversamente abili;
g) le modalità dell'invio per posta elettronica a determinati
soggetti o categorie dell'avviso dell'avvenuta
pubblicazione del BURT, in modo da realizzare un'informazione
tempestiva.
3. Qualora il concerto di cui al comma 1 non si
realizzi entro trenta giorni dalla relativa richiesta presentata
dalla struttura della Giunta regionale competente
in materia di sistema informativo alla corrispondente
struttura del Consiglio regionale, le regole tecniche sono
definite con decisione del Comitato tecnico della programmazione.
Art. 14
Consultazione del BURT in rete
1. La consultazione del BURT sul sito web della
Regione Toscana è libera, permanente e gratuita.
Art. 15
Consultazione del BURT presso gli uffici pubblici
1. La consultazione gratuita del BURT sul sito web
della Regione Toscana è garantita, con l'opportuna assistenza,
presso i punti di accesso assistiti (PAAS), istituiti
ai sensi della deliberazione della Giunta regionale 8
novembre 2004, n. 1120, presso gli uffici per le relazioni
con il pubblico della Regione, presso le biblioteche degli
enti locali, nonchè presso tutti i comuni e le comunità
montane della Toscana.
2. Gli utenti possono richiedere ai soggetti di cui al
comma 1 la stampa degli atti di proprio interesse pubblicati
sul BURT.
3. Per la stampa degli atti gli interessati corrispondono
ai soggetti di cui al comma 1 un contributo in misura
corrispondente a quella fissata per l'estrazione di copie
di atti amministrativi.
4. Gli utenti che risiedono in una zona del territorio
regionale ove gli operatori pubblici non rendono disponibili
servizi di connessione alla rete in banda larga, possono
chiedere alla redazione del BURT l'invio per posta
di una stampa dell'atto di interesse, dietro pagamento in
contrassegno di una quota fissata dal responsabile del
BURT e comprensiva dei diritti di estrazione di copie.
5. Presso tutti i comuni della Toscana è lasciata in
visione gratuita ai cittadini almeno una copia dell'ultimo
numero del BURT, stampata a spese del comune medesimo.
Per il rilascio di copie si applica il comma 3.
Art. 16
Spese di pubblicazione
1. Il costo della pubblicazione è a carico della Regione.
2. La pubblicazione degli atti degli enti locali e degli
altri enti pubblici obbligatoria per previsione di legge o
di regolamento è effettuata senza oneri per l'ente interessato.
3. Per le pubblicazioni degli atti di cui all'articolo 5,
comma 1, lettere h), i), j) e k), effettuate su richiesta di
altre amministrazioni o enti, il relativo costo è a carico
dei soggetti richiedenti.
4. Con decreto del responsabile del BURT sono fissate
le tariffe di inserzione di cui al comma 3.
Art. 17
Norma finanziaria
1. Le maggiori spese per l'attuazione della presente
legge sono stimate in euro 24.000,00 per l'anno 2007 ed
euro 216.000,00 per l'anno 2008 da imputare all'unità
previsionale di base (UPB) di spesa 713 "Funzionamento
della struttura regionale - Spese di investimento" e in
euro 36.000,00 per gli anni 2008 e 2009 da imputare alla
UPB di spesa 711 "Funzionamento della struttura regionale
- Spese correnti" del bilancio di previsione 2007 e
pluriennale 2007/2009.
2. Le minori entrate derivanti dall'attuazione della
presente legge sono stimate in euro 267.000,00 per gli
anni 2008 e 2009 e fanno carico alla UPB di entrata 311
"Entrate per vendita di beni e servizi resi dalla Regione"
del bilancio pluriennale 2007/2009.
3. Per la copertura degli oneri di cui ai commi 1 e 2
al bilancio pluriennale a legislazione vigente 2007/2009
sono apportate le seguenti variazioni per sola competenza:
Anno 2008
- in diminuzione:
UPB di spesa 711 "Funzionamento della struttura
regionale - Spese correnti", per euro 327.000,00;
UPB di entrata 311 "Entrate per vendita di beni e
servizi resi dalla Regione", per euro 267.000,00;
- in aumento
UPB di spesa 713 "Funzionamento della struttura
regionale - Spese di investimento", per euro 60.000,00;
Anno 2009
- in diminuzione:
UPB di spesa 711 "Funzionamento della struttura
regionale - Spese correnti", per euro 267.000,00;
UPB di entrata 311 "Entrate per vendita di beni e
servizi resi dalla Regione", per euro 267.000,00.
4. Agli oneri per gli esercizi successivi si fa fronte
con legge di bilancio.
Capo III
Banche dati

Art. 18
Banche dati
1. Sono istituite apposite banche dati degli atti
amministrativi della Giunta regionale e del Consiglio
regionale.
2. Mediante le banche dati di cui al comma 1 sono
pubblicati sul sito web della Regione, oltre agli atti
amministrativi regionali pubblicati sul BURT ai sensi
dell'articolo 5:
a) gli atti amministrativi della Regione conclusivi di
procedimenti amministrativi;
b) gli atti amministrativi della Regione esecutivi di
precedenti provvedimenti amministrativi;
c) altri atti della Regione che per il loro contenuto
devono essere portati a conoscenza della generalità dei
cittadini.
3. Non sono resi pubblici gli atti amministrativi
aventi rilevanza meramente interna, individuati con
deliberazione della Giunta regionale o dell'Ufficio di
presidenza del Consiglio regionale, secondo la rispettiva
competenza.
4. Le banche dati sono fra loro opportunamente collegate
in modo da garantire all'utente agevole consultazione
e ricerca.

Art. 19
Disciplina delle banche dati
1. La Giunta regionale e l'Ufficio di presidenza del
Consiglio regionale disciplinano le modalità di pubblicazione
degli atti amministrativi di rispettiva competenza
mediante la propria banca dati, anche nel rispetto della
normativa in materia di protezione dei dati personali, e le
modalità di accesso alla banca dati stessa.
2. Con atto della struttura della Giunta regionale
competente in materia di sistema informativo, sentite
la segreteria della Giunta regionale e le strutture della
Giunta competenti in materia di controllo sugli atti dei
dirigenti e in materia di informazione multimediale, sono
fissate le caratteristiche tecniche della banca dati.
3. Per il Consiglio regionale l'atto di cui al comma 2
è assunto dalla struttura competente in materia informatica,
sentite le segreterie dell'Ufficio di presidenza e del
segretario generale e le strutture competenti in materia di
controllo sugli atti dei dirigenti ed in materia di informazione
e comunicazione.
4. Gli atti di cui al presente articolo sono assunti assicurando
il coordinamento reciproco ai fini degli opportuni
collegamenti, ai sensi del comma 4 dell'articolo 18.
Capo IV
Norme transitorie e finali
Art. 20
Norma transitoria
1. Per tutto il 2008 i soggetti che garantiscono al pubblico
la consultazione in rete del BURT a norma dell'articolo
15, comma 1, rendono disponibile nei propri uffici
anche una versione cartacea dei fascicoli del Bollettino
relativa all'anno 2008, ottenuta mediante stampa della
versione digitale.
2. Per il 2008 e il 2009 i comuni e le comunità montane
della Toscana beneficiano di una riduzione del 50 per
cento delle tariffe di inserzione dei loro atti sul BURT.
Art. 21
Sostituzione dell'articolo 42 della l.r. 9/1995
1. L'articolo 42 della legge regionale 20 gennaio
1995, n. 9 (Disposizioni in materia di procedimento
amministrativo e di accesso agli atti), è sostituito dal
seguente:
"Art. 42
Pubblicazione nel Bollettino ufficiale e nelle
banche dati della Regione Toscana
1. Gli atti di cui all'articolo 41 sono soggetti a pubblicità
nei modi e nelle forme previsti dalla legge regionale
di disciplina del Bollettino ufficiale della Regione.
2. Salvo che non sia diversamente disposto, la pubblicazione
degli atti nel Bollettino ufficiale della Regione
non sostituisce la comunicazione ai destinatari degli atti
medesimi, ai sensi dell'articolo 39.
3. Gli atti di cui sia dato pubblico avviso ai sensi
dell'articolo 38, comma 3, sono comunque pubblicati nel
Bollettino ufficiale della Regione, ove tale pubblicazione
sia prevista ai sensi della legge regionale.".
Art. 22
Modifiche all'articolo 43 della l.r. 9/1995
1. Il comma 3 dell'articolo 43 della l.r. 9/1995 è
abrogato.
2. Il comma 5 dell'articolo 43 della l.r. 9/1995 è sostituto
dal seguente:
"5. Gli atti amministrativi regionali richiamati in atti
soggetti a pubblicità sono conoscibili con le modalità di
cui al capo II.".
Art. 23
Modifiche all'articolo 44 della l.r. 9/1995
1. Il comma 3 dell'articolo 44 della l.r. 9/1995 è sostituito
dal seguente:
"3. Ferma restando l'esclusione della pubblicità, è
comunque data conoscenza dell'adozione degli atti di cui
al presente articolo, nei modi stabiliti dalla legge regionale
che disciplina l'ordinamento del Bollettino ufficiale
della Regione.".
Art. 24
Decorrenza
1. Le disposizioni della presente legge hanno efficacia
dal 1° gennaio 2008.
Art. 25
Abrogazioni
1. Sono abrogate, a decorrere dal 1° gennaio 2008 le
seguenti leggi:
a) legge regionale 15 marzo 1996, n. 18 (Ordinamento
del Bollettino ufficiale della Regione Toscana e norme
per la pubblicazione degli atti);
b) legge regionale 3 agosto 2000, n. 63 (Ordinamento
del Bollettino ufficiale della Regione Toscana e norme
per la pubblicazione degli atti. Modifiche alla l.r. 15
marzo 1996, n. 18).
La presente legge è pubblicata sul Bollettino Ufficiale
della Regione. E' fatto obbligo a chiunque spetti di
osservarla e farla osservare come legge della Regione
Toscana.
Il Vicepresidente
GELLI
Firenze, 23 aprile 2007
La presente legge è stata approvata dal Consiglio Regionale
nella seduta del 17.04.2007.
