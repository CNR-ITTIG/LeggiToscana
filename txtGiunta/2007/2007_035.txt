LEGGE REGIONALE N. 35 DEL 21-06-2007
REGIONE TOSCANA
Disposizioni per lo sviluppo della cooperazione tra enti locali.
Modifiche alle leggi regionali 16 agosto 2001, n. 40 (Disposizioni
in materia di riordino territoriale e di incentivazione delle forme
associative di comuni), 9 settembre 1991, n. 47 (Norme
sull'eliminazione delle barriere architettoniche), 29 dicembre 2003,
n. 67 (Ordinamento del sistema regionale della protezione civile e
disciplina della relativa attività).
Fonte: BOLLETTINO UFFICIALE DELLA REGIONE TOSCANA
N. 18
del 2 luglio 2007
Il Consiglio Regionale ha approvato
Il Presidente della Giunta promulga


la seguente legge:

              
                

              
            

ARTICOLO 1

Inserimento dell'articolo 1 bis nella legge regionale 16 agosto 2001, n. 40 
(Disposizioni in materia di riordino territoriale e di incentivazione delle 
forme associative di comuni)

1. Dopo l'articolo 1 della l.r. 40/2001 è inserito il seguente:
"Art. 1 bis
Disciplina dello svolgimento delle funzioni associate
1. In caso di esercizio associato mediante delega o costituzione di 
ufficio comune, l'atto associativo individua la disciplina regolamentare 
locale applicabile per lo svolgimento della funzione o del servizio associati; 
in assenza, la disciplina regolamentare è adottata dall'ente locale delegato o 
presso il quale è costituito l'ufficio comune.".

              
                

              
            

ARTICOLO 2

Sostituzione dell'articolo 2 nella l.r. 40/2001

1. L'articolo 2 della l.r. 40/2001 è sostituto dal seguente:
"Art. 2
Programma di riordino territoriale
1. Il programma di riordino territoriale individua i livelli ottimali 
previsti per l'esercizio associato sovracomunale di funzioni e servizi, ai 
fini dell'incentivazione di cui alla presente legge.
2. Ulteriori ambiti territoriali, per l'esercizio associato e 
l'incentivazione, possono essere individuati dal regolamento di cui 
all'articolo 11 ter.".

              
                

              
            

ARTICOLO 3

Sostituzione dell'articolo 6 nella l.r. 40/2001

1. L'articolo 6 della l.r. 40/2001 è sostituito dal seguente:
"Art. 6
Modifiche dei livelli ottimali
1. L'individuazione di nuovi livelli ottimali o la modifica o la 
soppressione di livelli ottimali preesistenti è effettuata con deliberazione 
del Consiglio regionale, su proposta della Giunta, a condizione che siano 
rispettati i criteri di cui all'articolo 3. La proposta della Giunta dà atto 
delle valutazioni dei comuni, delle comunità montane e delle province 
interessati, che si esprimono entro venti giorni dalla trasmissione della 
richiesta; la mancata espressione delle valutazioni nel termine indicato non 
impedisce l'adozione degli atti della Giunta e del Consiglio.
2. All'individuazione di nuovi livelli ottimali o alla modifica o alla 
soppressione di livelli ottimali preesistenti provvede direttamente la Giunta 
regionale, con deliberazione, se non risultano agli atti, nei termini di cui 
al comma 1, valutazioni negative di alcuno degli enti locali interessati. Il 
provvedimento è comunicato al Consiglio regionale e Consiglio delle autonomie 
locali.".

              
                

              
            

ARTICOLO 4

Inserimento dell'articolo 6 bis nella l.r. 40/2001

1. Dopo l'articolo 6 della l.r. 40/2001 è inserito il seguente:
"Art. 6 bis
Conferenza del livello ottimale
1. Al fine di rafforzare la cooperazione istituzionale e la stabilità dei 
processi associativi tra i comuni, di semplificare i rapporti tra di loro e di 
concentrare le attività di indirizzo e coordinamento, in ciascun livello 
ottimale che ha ottenuto il contributo forfetario di cui all'articolo 9, comma 
2, e nel quale sono in corso gestioni associate che prevedono la delega o la 
costituzione di uffici comuni, può essere costituita, con specifica 
convenzione, una conferenza del livello ottimale, composta dagli 
amministratori dei comuni e degli altri enti locali partecipanti alle gestioni 
associate.
2. La convenzione disciplina la composizione, anche variabile in ragione 
delle diverse gestioni associate, della conferenza e il suo funzionamento.
3. La convenzione può prevedere che, per le gestioni associate di cui al 
comma 1, alla conferenza siano assegnati, definendo le relative modalità di 
esercizio:
a) poteri di indirizzo e di coordinamento sull'organizzazione e lo 
   svolgimento delle gestioni associate;
b) poteri di regolazione dei rapporti finanziari tra gli enti per lo 
   svolgimento delle gestioni associate, compreso l'utilizzo dei contributi 
   regionali concessi ai sensi della presente legge;
c) poteri di interpretazione degli atti associativi e di risoluzione 
   concordata delle controversie;
d) poteri di programmazione, promozione e sviluppo delle gestioni 
   associate, comprese le attività connesse all'attuazione dell'articolo 11, 
   comma 2 ter, e la possibilità di individuare, in accordo tra tutti gli enti 
   partecipanti, un diverso ente presso cui è costituito l'ufficio comune e di 
   attivare i livelli più avanzati di integrazione previsti dal singolo atto 
   associativo.
4. Salvo che sia diversamente previsto, le disposizioni dell'atto 
associativo che costituisce la conferenza prevalgono sulle eventuali 
disposizioni contrastanti delle convenzioni, che prevedono la delega o la 
costituzione di uffici comuni, precedentemente stipulate per le singole 
gestioni associate; le convenzioni successive, per quanto da esse non 
espressamente previsto, sono integrate dalle disposizioni dell'atto 
associativo che costituisce la conferenza.
5. L'attivazione della conferenza del livello ottimale ai sensi del 
presente articolo non comporta l'attribuzione di indennità agli amministratori 
locali componenti la conferenza.".

              
                

              
            

ARTICOLO 5

Inserimento dell'articolo 6 ter nella l.r. 40/2001

1. Dopo l'articolo 6 bis della l.r. 40/2001 è inserito il seguente:
"Art. 6 ter
Circondari
1. Ferme restando le disposizioni in materia di circondario previste 
dall'articolo 21 del decreto legislativo 18 agosto 2000, n. 267, e dalla 
legislazione regionale, la provincia può attribuire alle comunità montane o 
alle unioni di comuni cui partecipano tutti i comuni di un livello ottimale o 
alle conferenze di livello ottimale il compito di svolgere anche funzioni di 
circondario provinciale, previa apposita convenzione tra la provincia medesima 
e gli enti interessati, a condizione che tutti i comuni del livello ottimale 
siano compresi nel territorio della provincia e che siano state incentivate 
gestioni associate ai sensi degli articoli 8 e 9 della presente legge.
2. La convenzione stabilisce, tra l'altro:
a) le funzioni provinciali esercitate dal circondario, o i compiti ad 
   esso attribuiti nell'ambito dello svolgimento di funzioni provinciali;
b) le modalità di svolgimento delle funzioni o dei compiti di cui alla 
   lettera a), anche mediante delega, costituzione di uffici comuni, 
   specifiche modalità di organizzazione degli uffici provinciali e degli 
   altri enti locali;
c) la durata del rapporto convenzionale, le forme di consultazione degli 
   enti contraenti, i loro rapporti finanziari ed i reciproci obblighi e 
   garanzie, le eventuali forme di indirizzo e coordinamento della provincia 
   per l'esercizio delle funzioni provinciali attribuite.
3. La Giunta regionale assegna al circondario costituito ai sensi del 
presente articolo, per un periodo massimo di tre anni, nell'ambito delle 
risorse di cui alla presente legge, contributi commisurati al livello di 
integrazione raggiunto nell'esercizio di funzioni provinciali, a condizione 
che i comuni che costituiscono il circondario partecipino effettivamente a 
gestioni associate incentivate ai sensi degli articoli 8 e 9 della presente 
legge.
4. L'attivazione delle convenzioni di cui al presente articolo non 
comporta l'attribuzione di indennità agli amministratori locali.".

              
                

              
            

ARTICOLO 6

Inserimento dell'articolo 6 quater nella l.r. 40/2001

1. Dopo l'articolo 6 ter della l.r. 40/2001 è inserito il seguente:
"Art. 6 quater 
Sviluppo della cooperazione tra le province e gli altri enti locali
1. Le province promuovono la cooperazione con i comuni, le comunità 
montane, le unioni di comuni e i circondari al fine di:
a) sviluppare le relazioni istituzionali per il più efficace e coordinato 
   svolgimento delle rispettive funzioni amministrative nei settori in cui 
   sussistono competenze esercitate dalla provincia e dagli enti locali 
   associati;
b) promuovere accordi locali per l'individuazione, la modifica o la 
   soppressione di livelli ottimali di cui alla presente legge;
c) promuovere la diffusione delle conferenze di cui all'articolo 6 bis e 
   delle convenzioni di cui all'articolo 6 ter;
d) promuovere iniziative verso gli organismi decentrati dello Stato, 
   volte valorizzare i processi di cooperazione in corso tra gli enti locali.
2. In attesa della riforma della legislazione statale e regionale sulle 
autonomie locali, per lo svolgimento delle attività di cui al comma 1 del 
presente articolo ciascuna provincia, previa intesa da conseguire nella sede 
concertativa regionale di cui all'articolo 5, comma 2, costituisce una 
conferenza di coordinamento istituzionale, cui partecipano rappresentanti 
della provincia, degli altri enti locali e della Giunta regionale. 
3. Le province possono prevedere proprie forme di incentivazione 
finanziaria destinate ai comuni montani e di minore dimensione demografica, 
che si trovano, ai sensi della l.r. 39/2004, in situazione di maggior disagio, 
agli enti locali responsabili di gestioni associate o partecipanti alle 
convenzioni di cui all'articolo 6 ter. Dette forme di incentivazione possono 
svolgersi anche in modo semplificato, sulla base delle risultanze dei 
procedimenti regionali di concessione e revoca dei contributi previsti dalla 
presente legge; a tal fine, le province e la regione stabiliscono di comune 
accordo modalità di comunicazione degli atti di rispettiva competenza.
4. L'attivazione delle conferenze di coordinamento istituzionale di cui 
al comma 2 non comporta l'attribuzione di indennità agli amministratori locali 
che vi partecipano.
5. Le conferenze di coordinamento istituzionale di cui al comma 2 sono 
costituite ed operano senza determinare duplicazioni o sovrapposizioni 
rispetto ai compiti, che restano fermi, spettanti ad altre conferenze, ad enti 
o ad organismi, comunque denominati, istituiti dalla Regione e dagli enti 
locali sulla base della legislazione vigente o degli atti che ne danno 
attuazione, compresi quelli spettanti alle conferenze di livello ottimale ai 
sensi dell'articolo 6 bis.".

              
                

              
            

ARTICOLO 7

Modifiche all'articolo 7 della l.r. 40/2001

1. All'articolo 7 della l.r. 40/2001 le parole "nell'attuazione del 
programma di riordino territoriale" sono sostituite dalle 
seguenti: "nell'attuazione della presente legge".

              
                

              
            

ARTICOLO 8

Modifiche all'articolo 8 della l.r. 40/2001

1. Al comma 1 dell'articolo 8 della l.r. 40/2001, le parole "programma di 
riordino territoriale" sono sostituite dalle seguenti: "regolamento di cui 
all'articolo 11 ter".
2. Al comma 2 dell'articolo 8 della l.r. 40/2001, dopo la parola "comuni" 
sono aggiunte le seguenti: ", secondo quanto previsto dalle leggi regionali 
istitutive".
3. Il comma 4 dell'articolo 8 della l.r. 40/2001 è sostituito dal 
seguente:
"4. L'unione di comuni può accedere ai contributi a condizione che ne sia 
prevista una durata non inferiore a dieci anni. Il regolamento di cui 
all'articolo 11 ter prevede che, di norma, ai fini dell'accesso ai contributi:
a) l'unione debba comprendere comuni appartenenti alla stessa provincia, 
   salvo che sia già stato espresso il parere favorevole della Regione ai 
   sensi dell'articolo 133 della Costituzione ovvero che l'unione sia comunque 
   compresa in uno degli ulteriori ambiti territoriali individuati dal 
   regolamento medesimo;
b) in caso di comuni appartenenti a comunità montane, l'unione non 
   comprenda comuni appartenenti a comunità montane diverse: in caso di comuni 
   appartenenti alla medesima comunità montana, l'unione sia promossa d'intesa 
   con la comunità montana, riguardi meno del 50 per cento dei comuni della 
   comunità montana e abbia dimensione territoriale inferiore al 50 per cento 
   del territorio della comunità;
c) l'unione eserciti effettivamente, in luogo dei comuni partecipanti, 
   funzioni e servizi in almeno uno dei seguenti ambiti omogenei: 
1) corpo unico di polizia municipale;
2) governo del territorio;
3) progettazione e procedure di affidamento di lavori pubblici;
4) servizi e attività educative;
5) personale e altri servizi generali di amministrazione.".
4. All'articolo 8, del comma 7 della l.r. 40/2001, le parole "programma 
di riordino territoriale" sono sostituite dalle seguenti: "regolamento di cui 
all'articolo 11 ter".

              
                

              
            

ARTICOLO 9

Modifiche all'articolo 9 della l.r. 40/2001

1. Al comma 1 dell'articolo 9 della l.r. 40/2001, le parole "programma di 
riordino territoriale" sono sostituite dalle seguenti: "regolamento di cui 
all'articolo 11 ter".
2. Al comma 2 dell'articolo 9 della l.r. 40/2001, dopo la 
parola "incorporazioni" sono inserite le seguenti: ", se non diversamente 
disposto dalla legge regionale,".
3. Al comma 4 dell'articolo 9 della l.r. 40/2001, le parole "programma di 
riordino territoriale" sono sostituite dalle seguenti: "regolamento di cui 
all'articolo 11 ter".
4. Al comma 7 dell'articolo 9 della l.r. 40/2001, le parole "programma di 
riordino territoriale" sono sostituite dalle seguenti: "regolamento di cui 
all'articolo 11 ter".

              
                

              
            

ARTICOLO 10

Modifiche all'articolo 10 della l.r. 40/2001

1. Al comma 1 bis dell'articolo 10 della l.r. 40/2001, sono soppresse le 
seguenti parole "e del programma di riordino territoriale".

              
                

              
            

ARTICOLO 11

Modifiche all'articolo 11 della l.r. 40/2001

1. Il comma 1 dell'articolo 11 della l.r. 40/2001 è sostituto dal 
seguente: 
"1. La Giunta regionale stabilisce con deliberazione le modalità di attuazione 
delle procedure per la formazione del programma di riordino territoriale. 
Provvede altresì al monitoraggio dell'effettivo esercizio associato delle 
funzioni e dei servizi.".
2. All'articolo 11 della l.r. 40/2001, è aggiunto, in fine, il seguente 
comma:
"2 ter. La Giunta regionale può concordare con i comuni dei livelli ottimali, 
che hanno ottenuto per almeno due anni consecutivi i contributi della presente 
legge, un programma pluriennale di sviluppo delle gestioni associate e 
corrispondenti modalità di concessione dei contributi e di verifica 
dell'effettività delle gestioni associate, anche ad integrazione o in 
sostituzione dei procedimenti ordinari.".

              
                

              
            

ARTICOLO 12

Modifiche all'articolo 11 bis della l.r. 40/2001

1. La rubrica dell'articolo 11 bis della l.r. 40/2001 è sostituita dalla 
seguente: 
"Art. 11 bis - Iniziative regionali per lo sviluppo delle gestioni associate e 
dei processi aggregativi e di cooperazione fra enti locali.".
2. Il comma 1 dell'articolo 11 bis della l.r. 40/2001 è sostituito dal 
seguente:
"1. La Regione promuove e sostiene lo sviluppo delle gestioni associate dei 
comuni e dei processi aggregativi e di cooperazione fra enti locali con 
iniziative, rivolte agli enti locali e agli altri enti pubblici interessati, 
finalizzate allo sviluppo del confronto sui temi di interesse comune, alla 
condivisione delle esperienze, all'approfondimento delle conoscenze, 
all'aggiornamento del personale.".
3. All'articolo 11 bis della l.r. 40/2001 è aggiunto, in fine, il 
seguente comma:
"2 bis. La Giunta regionale, nell'ambito delle risorse di cui al comma 2, può 
concedere contributi, per non più di 20.000,00 euro l'anno per comune e per un 
massimo di tre anni, ai comuni la cui circoscrizione territoriale risulta 
essere stata ridotta per modifica dei confini, a condizione che:
a) il comune interessato partecipi a gestioni associate ai sensi della 
   presente legge e risulti collocato fra i primi cento comuni della 
   graduatoria di cui all'articolo 2, comma 3, della l.r. 39/2004;
b) la legge regionale di modifica dei confini comunali sia stata adottata 
   a seguito di referendum consultivo ai sensi della legislazione regionale 
   attuativa dell'articolo 133, secondo comma, della Costituzione e non abbia 
   disposto misure di sostegno.".

              
                

              
            

ARTICOLO 13

Inserimento dell'articolo 11 ter nella l.r. 40/2001

1. Dopo l'articolo 11 bis della l.r. 40/2001 è inserito il seguente:
"Art. 11 ter
Regolamento regionale
1. All'attuazione della presente legge si provvede con regolamento 
regionale.
2. Il regolamento stabilisce in particolare:
a) le modalità di concessione dei contributi, e i casi e le modalità 
   della loro revoca;
b) i provvedimenti che devono essere adottati dalla Giunta regionale e 
   dagli uffici regionali competenti, con particolare riguardo allo 
   svolgimento dei procedimenti di concessione e di revoca e alle 
   determinazioni amministrative, tecniche e finanziarie di attuazione;
c) le modalità di collaborazione degli enti locali alle attività di 
   monitoraggio delle gestioni associate e ai procedimenti regionali che li 
   riguardano;
d) le disposizioni per la concessione delle risorse trasferite dallo 
   Stato alla Regione per il sostegno delle gestioni associate;
e) i criteri di premialità per le gestioni associate, in particolare per 
   quelle caratterizzate da maggiore stabilità e integrazione o da risparmi di 
   gestione realizzati; gli incentivi a titolo di premialità possono essere 
   attribuiti applicando esclusivamente il criterio di cui all'articolo 9, 
   comma 3, lettera a);
f) i criteri per l'incentivazione dei circondari ai sensi dell'articolo 6 
   ter;
g) le funzioni e i servizi che rientrano negli ambiti di cui all'articolo 
   8, comma 4, lettera c).".

              
                

              
            

ARTICOLO 14

Disposizioni transitorie e finali

1. Fermo restando quanto stabilito dal comma 5 del presente articolo, 
fino alla data di entrata in vigore del regolamento di cui all'articolo 11 ter 
della l.r. 40/2001, come inserito dall'articolo 13 della presente legge, 
continuano ad applicarsi le disposizioni del programma di riordino 
territoriale, approvato con deliberazione del Consiglio regionale 17 dicembre 
2003, n. 225 (Programma di riordino territoriale), e le disposizioni di 
attuazione adottate dalla Giunta regionale, nonché, per quanto necessario 
all'attuazione della presente legge in detta fase transitoria, anche ai fini 
della partecipazione della Regione Toscana al riparto delle risorse trasferite 
dallo Stato per il sostegno delle  gestioni associate, le previsioni 
dell'articolo 21, comma 1, lettera b), della legge regionale 27 dicembre 2005, 
n. 70 (Legge finanziaria per l'anno 2006). 
2. Dalla data di entrata in vigore del regolamento di cui al comma 1, 
cessano di avere efficacia:
a) le disposizioni delle parti prima, seconda, terza e quarta della 
   del.c.r 225/2003;
b) le disposizioni dell'allegato C alla del.c.r 225/2003.
3. Le disposizioni del regolamento di cui al comma 1 sostituiscono la 
disciplina di cui al comma 2, lettere a) e b), anche agli effetti delle leggi 
e dei provvedimenti regionali che ad essa rinviano. Resta ferma l'efficacia 
dell'allegato B alla del.c.r 225/2003, salvi gli effetti dell'articolo 6 della 
l.r. 40/2001, come sostituito dall'articolo 3 della presente legge.
4. Il regolamento di cui al comma 1 indica le disposizioni della del.c.r 
225/2003 che continuano ad essere efficaci per i procedimenti non conclusi.
5. Gli enti beneficiari dei contributi non sono comunque tenuti, 
nell'anno 2007, alla presentazione della relazione intermedia sulla loro 
utilizzazione, prevista dalla del.c.r 225/2003, e dai provvedimenti attuativi 
adottati dalla Giunta regionale.

              
                

              
            

ARTICOLO 15

Abrogazioni

1. Dall'entrata in vigore della presente legge sono abrogate le seguenti 
disposizioni:
a) il comma 5 dell'articolo 5 bis della legge regionale 9 settembre 1991, 
   n. 47 (Norme sull'eliminazione delle barriere architettoniche), come 
   modificata dalla legge regionale 29 dicembre 2003, n. 66 (Modifiche alla 
   legge regionale 9 settembre 1991, n. 47 "Norme sull'eliminazione delle  
   barriere architettoniche");
b) il comma 5 dell'articolo 8 della legge regionale 29 dicembre 2003, n. 
   67 (Ordinamento del sistema regionale della protezione civile e disciplina 
   della relativa attività).


Formula Finale:

La presente legge è pubblicata sul Bollettino Ufficiale della 
Regione. E' fatto obbligo a chiunque spetti di osservarla e farla 
osservare come legge della Regione Toscana.

MARTINI

Firenze, 21 giugno 2007

La presente legge è stata approvata dal Consiglio Regionale nella 
seduta del 12.06.2007.

