

LEGGE REGIONALE 25 maggio 2007, n. 30 

Norme sulla tutela della sicurezza e della salute dei 
lavoratori agricoli. 

Il Consiglio Regionale 
ha approvato 

Il Presidente della Giunta 
promulga 

la seguente legge: 



Capo I 
Disposizioni generali 


Art. 1 
Finalità 


1. La Regione, nell'intento di contribuire a rendere 
l'esercizio della attività agricolo-forestale più sicuro 
sotto il profilo della salute e della sicurezza, promuove la 
prevenzione degli infortuni e delle malattie professionali, 
consapevole dell'importante ruolo economico, sociale e 
culturale rivestito dalle attività agro-forestali. 

Art. 2 
Ambito di applicazione 


1. Le norme della presente legge si applicano ai 
soggetti e alle attività agricole di cui all'articolo 2135 
del codice civile non coperti dal decreto legislativo 
19 settembre 1994, n. 626 (Attuazione delle direttive 
89/391/CEE, 89/654/CEE, 89/655/CEE, 89/656/CEE, 
90/269/CEE, 90/270/CEE, 90/394/CEE, 90/679/CEE, 
93/88/CEE, 95/63/CE, 97/42/CE, 98/24/CE, 99/38/ 
CE, 99/92/CE, 2001/45/CE, 2003/10/CE e 2003/18/CE 
riguardanti il miglioramento della sicurezza e della salute 
dei lavoratori durante il lavoro). 
Capo II 
Norme generali sull'utilizzo di attrezzature di lavoro e 
di agenti nocivi 


Art. 3 
Definizioni 


1. Agli effetti della presente legge s'intende per: 
a) attrezzatura di lavoro: qualsiasi macchina, apparecchio, 
impianto, utensile destinato ad essere usato durante 
il lavoro; 

b) uso di un'attrezzatura di lavoro: qualsiasi operazione 
lavorativa connessa ad una attrezzatura di lavoro quale la 
messa in servizio o fuori servizio, l'impiego, il trasporto, 
la riparazione, la trasformazione, la manutenzione, la 
pulizia, lo smontaggio; 

c) dispositivo di sicurezza: un dispositivo costruito 
allo scopo di assicurare, con la sua utilizzazione, una funzione 
di sicurezza e il cui guasto o cattivo funzionamento 
pregiudica la sicurezza o la salute delle persone esposte; 

d) dispositivo di protezione individuale (DPI): qualsiasi 
attrezzatura destinata a essere indossata e tenuta 
dal lavoratore allo scopo di proteggerlo contro uno o più 
rischi suscettibili di minacciare la sicurezza o la salute 
durante il lavoro, nonché ogni complemento o accessorio 
destinato a tale scopo; 

e) agenti chimici: sostanze e preparati utilizzati in 
agricoltura per il supporto e la difesa delle colture e 
delle derrate alimentari, tra cui fertilizzanti e prodotti 
fitosanitari. 

Art. 4 
Uso delle attrezzature di lavoro 


1. I soggetti di cui all'articolo 2 utilizzano attrezzature 
di lavoro che soddisfano le disposizioni legislative 
regolamentari in materia di tutela della sicurezza e salute 
dei lavoratori ad esse applicabili e si prendono cura della 
propria sicurezza e salute ed in particolare: 

a) utilizzano e mantengono correttamente, in conformità 
alle istruzioni d'uso fornite dai fabbricanti, tutte 
le attrezzature di lavoro, nonché i relativi dispositivi di 
sicurezza; 

b) evitano le modifiche delle attrezzature di lavoro e 
il loro impiego per operazioni diverse da quelle indicate 
nel libretto d'uso e manutenzione; 

c) utilizzano in modo appropriato i dispositivi di 
sicurezza, di segnalazione e di controllo, senza rimuoverli 

o modificarli; 
d) non compiono operazioni o manovre che possono 
compromettere la sicurezza propria o di altri lavoratori. 

Art. 5 
Verifiche e adeguamenti delle attrezzature di lavoro 

1. I soggetti di cui all'articolo 2 provvedono affinché le 
attrezzature e i dispositivi di sicurezza vengano sottoposti 
a corretta installazione, a regolare manutenzione e al 
controllo del loro funzionamento, secondo le istruzioni 
del fabbricante. 
2. I soggetti di cui all'articolo 2 adeguano, in relazione 
al progresso tecnologico, le attrezzature e i dispositivi 
di sicurezza in uso ai requisiti di natura strettamente 
tecnica relativi alla sicurezza e alla salute, previsti dalla 
normativa vigente. 
Art. 6 
Esposizione ad agenti chimici 


1. Gli agenti chimici di cui all'articolo 3, comma 
1, lettera e), impiegati in agricoltura sono conservati in 
locali, opportunamente segnalati, nei quali non siano 
conservati alimenti, sia di uso umano che animale. 
2. I prodotti fitosanitari sono conservati in contenitori 
idonei chiusi a chiave. 
3. Nella manipolazione e nell'impiego di agenti 
chimici, i soggetti di cui all'articolo 2 rispettano tutte 
le indicazioni riportate sulle etichette e sulle schede di 
sicurezza che accompagnano i prodotti e comunque attivano 
tutte le misure di sicurezza atte a eliminare o ridurre 
i rischi. 
4. I soggetti di cui all'articolo 2, nell'impiego dei 
prodotti fitosanitari, rispettano gli intervalli di sicurezza 
riportati in etichetta e nella scheda di sicurezza, in 
particolare tra il trattamento e l'accesso in coltura, tra 
il trattamento e il raccolto e, per le derrate alimentari 
immagazzinate, tra il trattamento e il consumo. 
5. I soggetti di cui all'articolo 2, durante l'esposizione 
ad agenti chimici, fanno uso degli idonei (DPI). 
Capo III 
Dispositivi di protezione individuali in agricoltura 

Art. 7 
Requisiti e modalità di utilizzo dei dispositivi di 
protezione individuale 


1. I DPI hanno i requisiti stabiliti dal decreto legislativo 
4 dicembre 1992, n. 475 (Attuazione della direttiva 
89/686/CEE del Consiglio del 21 dicembre 1989, in 
materia di ravvicinamento delle legislazioni degli Stati 
membri relative ai dispositivi di protezione individuale). 
2. I soggetti di cui all'articolo 2 usano e decontaminano 
i DPI conformemente alle istruzioni del fabbricante e 
assicurano l'efficienza dei DPI stessi anche mediante la 
loro costante manutenzione, le riparazioni e le sostituzioni 
necessarie. 
3. I DPI sono individuali e non possono essere usati 
da più persone. 
4. E' vietato indossare DPI già utilizzati per la difesa 
da agenti chimici e contaminati in ambienti diversi da 
quelli destinati alle lavorazioni che ne hanno richiesto 
l'utilizzo. 
Capo IV 
Informazione e formazione 


Art. 8 
Attività di informazione, formazione e addestramento 


1. La Regione promuove, tramite i dipartimenti di 
prevenzione delle aziende unità sanitarie locali (USL), 
l'Agenzia regionale per lo sviluppo e l'innovazione agroforestale 
(ARSIA), l'Agenzia regionale per la protezione 
ambientale della Toscana (ARPAT), l'Istituto nazionale 
per l'assicurazione contro gli infortuni sul lavoro 
(INAIL), l'Istituto superiore per la prevenzione e la 
sicurezza del lavoro (ISPESL), le organizzazioni professionali 
agricole ed ogni altro ente competente in materia, 
iniziative di informazione, formazione e aggiornamento, 
addestramento sulle materie attinenti alla sicurezza e 
salute dei soggetti di cui all'articolo 2. 
2. Le iniziative sono rivolte ai soggetti di cui all'articolo 
2. 
3. Le iniziative realizzano l'adeguata conoscenza: 
a) dei rischi presenti nel lavoro agricolo e forestale; 
b) delle adeguate misure preventive e protettive; 
c) della normativa in materia di sicurezza e salute nei 
luoghi di lavoro; 

d) del corretto uso delle macchine agricole; 

e) delle tecniche fondamentali per la verifica di 
sicurezza delle macchine agricole e forestali; 

f) delle conoscenze di base sugli agenti chimici di 
cui all'articolo 3, comma 1, lettera e), e sul loro corretto 
uso, sia nella fase di manipolazione che in quella delle 
successive lavorazioni in campo; 

g) delle pratiche di comportamento quotidiano, con 
particolare attenzione alla separazione tra luoghi e ambienti 
di lavoro e di vita; 

h) dei rischi per la salute; 
i) del corretto uso dei DPI. 

4. Per lo svolgimento delle funzioni di cui al presente 
articolo, i soggetti di cui al comma 1 si avvalgono della 
Commissione regionale per la promozione di condizioni 
di pari opportunità tra uomo e donna (CPO) e di soggetti 
pubblici e privati competenti in materia. 
Art. 9 
Macchinari agricoli 


1. La Regione promuove un intervento specifico 
relativo alle modalità d'uso dei trattori e dei motocoltivatori 
volto a migliorare le condizioni di sicurezza nell'uso di 
tali strumentazioni. 
2. L'intervento di cui al comma 1, in armonia con 
la normativa statale in materia di salute e sicurezza 
dei lavoratori, è finalizzato alla formazione e all'addestramento 
dei soggetti che utilizzano i macchinari di cui 
al comma 1. 
3. Nell'ambito degli strumenti della programmazione 
ordinaria in materia di sostegno alle attività agricole e 
della loro attuazione, la Regione è tenuta ad inserire la 
certificata partecipazione alle attività di cui al comma 
2 quale criterio premiante per l'accesso agevolato alle 
azioni incentivanti in essi previste. 
Capo V 
Vigilanza, sanzioni e contributi 


Art. 10 
Vigilanza e accertamento delle infrazioni 


1. La vigilanza sull'applicazione delle norme della 
presente legge, l'accertamento e la contestazione delle 
relative infrazioni sono svolte dalle aziende USL, che le 
esercitano tramite i dipartimenti di prevenzione. 
2. L'autorità incaricata della vigilanza riporta, nel 
verbale di accertamento, le carenze riscontrate e le indicazioni 
di adeguamento necessarie per assicurare il 
rispetto delle norme contenute nella presente legge, concedendo 
un termine congruo per adeguarsi comunque 
non superiore a dodici mesi. 
3. Alla scadenza del termine assegnato, l'organo di 
vigilanza, entro sessanta giorni, verifica l'adempimento 
delle indicazioni; in caso di adeguamento la sanzione non 
viene applicata; in caso di inosservanza delle indicazioni 
di cui al comma 2, si procede all'applicazione delle 
sanzioni di cui all'articolo articolo 13, comma 1. 
4. Le disposizioni del presente articolo non si applicano 
ai soggetti che esercitano non professionalmente attività 
agricole e forestali. 
Art. 11 
Monitoraggio 


1. La direzione generale del Diritto alla salute e 
politiche di solidarietà della Regione Toscana effettua il 
monitoraggio sull'applicazione e sulle violazioni della 
presente legge. Con cadenza periodica sono elaborati e 
pubblicati sul sito regionale i rapporti di monitoraggio. 

Art. 12 
Accesso ai dati 


1. I dipartimenti di prevenzione delle aziende USL 
hanno accesso ai dati in possesso degli enti economici 
agricoli, dell'Agenzia regionale toscana per le erogazioni 
in agricoltura (ARTEA), nonché di ogni altra struttura 
pubblica o privata. 
Art. 13 
Sanzioni 


1. Coloro che contravvengono alle disposizioni di cui 
agli articoli 4, 5, 6 e 7 sono soggetti alla sanzione amministrativa 
pecuniaria da euro 250,00 a euro 1.500,00. 
2. La Regione è l'autorità competente ad applicare le 
sanzioni amministrative e a introitare i proventi derivanti 
dall'applicazione della presente legge. 
3. Per l'applicazione delle sanzioni di cui alla presente 
legge si osservano le disposizioni di cui alla legge 
regionale 28 dicembre 2000, n. 81 (Disposizioni in materia 
di sanzioni amministrative). 
Art. 14 
Contributi regionali 


1. La Regione, in attuazione del programma regionale 
di sviluppo (PRS) 2006-2010, interviene rispettivamente, 
per i profili attinenti le attività sanitarie attraverso il 
piano sanitario regionale, per gli interventi in materia 
di formazione professionale attraverso il piano di indirizzo 
generale integrato (PIGI) di cui all'articolo 
31 della legge regionale 26 luglio 2002, n. 32 (Testo 
unico della normativa della Regione Toscana in materia 
di educazione, istruzione, orientamento, formazione 
professionale e lavoro), per gli interventi riguardanti 
le iniziative in agricoltura attraverso il piano sviluppo 
rurale 2007-2013 di cui al regolamento (CE) 1698/05 e il 
piano agricolo regionale (PAR), di cui all'articolo 2 della 
legge regionale 24 gennaio 2006, n. 1 (Disciplina degli 
interventi regionali in materia di agricoltura e di sviluppo 
rurale). 
2. Gli strumenti programmatori di cui al comma 1, 
al fine di assicurare il massimo di sinergia tra i diversi 
interventi garantiscono, compatibilmente con i rispettivi 
termini di definizione, opportune intese utili ad assicurare 
la maggiore efficienza degli interventi. 
Capo VI 
Disposizioni finali 


Art. 15 
Progetti di comune interesse 


1. La Regione, anche attraverso ARSIA e ricercando 
intese con INAIL, ISPESL e le organizzazioni professionali 
agricole, promuove interventi integrati finalizzati 
alla condivisione di risorse umane ed economiche 
per specifici progetti inerenti la tutela della salute e la 
sicurezza. 

2. Gli interventi di cui al comma 1 sono inseriti, 
compatibilmente con gli ulteriori interventi previsti nei 
diversi strumenti, nel piano sanitario regionale, nel PIGI 
di cui all'articolo 31 della l.r. 32/2002, nel piano sviluppo 
rurale 2007-2013 di cui al regolamento (CE) 1698/05 e 
nel PAR di cui all'articolo 2 della l.r. 1/2006. 
Art. 16 
Valutazione dei risultati conseguiti dalla legge 


1. La Giunta regionale realizza la valutazione di efficacia 
attraverso le modalità opportunamente disposte dagli 
strumenti programmatori di cui agli articoli 14 e 15. 
2. Giunta regionale presenta alle commissioni consiliari 
competenti per materia, entro il primo semestre di 
ogni anno: 
a) i rapporti di monitoraggio di cui all'articolo 11, 
relativi all'anno precedente, comprensivi anche degli 
stanziamenti previsti e dei risultati conseguiti in termini 
di prevenzione degli infortuni e delle malattie professionali; 


b) una relazione a consuntivo sulla realizzazione, 
nell'anno precedente, dei progetti di cui all'articolo 15; 
c) la valutazione di efficacia di cui al comma 1. 

La presente legge è pubblicata sul Bollettino Ufficiale della 
Regione. È fatto obbligo a chiunque spetti di osservarla 
e farla osservare come legge della Regione Toscana. 

MARTINI 

Firenze, 25 maggio 2007 

La presente legge è stata approvata dal Consiglio Regionale 
nella seduta del 16.05.2007. 


