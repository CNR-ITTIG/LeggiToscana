Regolamento recante  istruzioni tecniche  per la  redazione degli
strumenti della  pianificazione provinciale e comunale in materia
di cave e torbiere, di recupero di cave dismesse o in abbandono e
di  riutilizzo   dei  materiali   assimilabili,   in   attuazione
dell'articolo 6 della legge regionale 3 novembre 1998, n. 78.



Il Presidente della Giunta Regionale

Visto l'articolo 121 della Costituzione, quarto comma, così come
modificato dall'articolo 1 della Legge Costituzionale 22 novembre
1999, n. 1;

Visti gli articoli 34, 42, comma 2, e 66, comma 3, dello Statuto;

Vista la  legge regionale  3 novembre 1998, n. 78 (Testo unico in
materia di  cave, torbiere,  miniere, recupero di aree escavate e
riutilizzo  dei   residui  recuperabili),   ed   in   particolare
l'articolo 6, il quale stabilisce che la Giunta regionale approva
le istruzioni  tecniche necessarie per la redazione degli atti di
pianificazione provinciale  e  comunale  in  materia  di  cave  e
torbiere, di  recupero di  cave dismesse  o  in  abbandono  e  di
riutilizzo dei materiali recuperabili assimilabili;

Vista la preliminare decisione della Giunta regionale 27 dicembre
2006, n.  27 adottata previa acquisizione dei pareri del Comitato
Tecnico  della   Programmazione,   delle   competenti   strutture
regionali  di  cui  all'articolo  29  della  legge  regionale  n.
44/2003, nonché dell'intesa raggiunta al Tavolo di concertazione
Giunta regionale  - Enti  locali, e  trasmessa al  Presidente del
Consiglio regionale  e al  Consiglio delle  Autonomie locali,  ai
fini dell'acquisizione  dei  pareri  previsti  dall'articolo  42,
comma 2, e dall'articolo 66, comma 3, dello Statuto regionale;

Considerato, inoltre,  che lo  schema del presente regolamento è
stato  sottoposto  all'attenzione  del  Tavolo  di  concertazione
generale;

Preso atto  che la Terza e la Sesta Commissione consiliare, nella
seduta congiunta  del 1  febbraio  2007,  hanno  espresso  parere
favorevole;

Dato atto  del parere  favorevole del  Consiglio delle  Autonomie
locali espresso nella seduta del 23 gennaio 2007;

Vista la  deliberazione della  Giunta regionale 19 febbraio 2007,
n. 118 che approva il regolamento recante istruzioni tecniche per
la redazione  degli strumenti  della pianificazione provinciale e
comunale in  materia di  cave e  torbiere, di  recupero  di  cave
dimesse  o   in  abbandono   e  di   riutilizzo   dei   materiali
assimilabili, in attuazione dell'articolo 6 della legge regionale
3 novembre 1998, n. 78;

EMANA
il seguente Regolamento:

CAPO I
Disposizioni generali

ARTICOLO 1
(Oggetto)

1. Il  presente regolamento,  in attuazione dell'articolo 6 della
legge regionale 3 novembre 1998, n. 78 (Testo unico in materia di
cave, torbiere,  miniere, recupero  di aree escavate e riutilizzo
di residui  recuperabili), contiene  istruzioni tecniche  per  la
definizione dei  contenuti degli  strumenti della  pianificazione
territoriale e degli atti di governo del territorio di competenza
provinciale e comunale in materia di cave e torbiere, di recupero
di cave  dismesse o  in abbandono  e di  riutilizzo dei materiali
recuperabili assimilabili.

CAPO II
Istruzioni tecniche per la pianificazione provinciale

ARTICOLO 2
(Quadro conoscitivo del PAERP)

1.  L'elaborazione   del  quadro   conoscitivo  del  Piano  delle
attività estrattive di recupero delle aree escavate e riutilizzo
dei residui  recuperabili della provincia (PAERP) tiene conto dei
seguenti contenuti essenziali:

a) approfondimenti   delle    conoscenze  relative  alle  risorse
   estrattive ed ai giacimenti;
b) approfondimenti   delle    conoscenze  relative  ai  materiali
   recuperabili e  assimilabili di  cui all'articolo  2, comma 2,
   della l.r. 78/1998;
c) verifica  dettagliata delle risorse essenziali del territorio,
   di cui  all'articolo 3 della legge regionale 3 gennaio 2005 n.
   1  (Norme  per  il  governo  del  territorio),  potenzialmente
   interessate;
d) censimento  delle attività  estrattive in  esercizio, con  la
   specificazione dello  stato di attuazione delle autorizzazioni
   rilasciate  dai   comuni,  della   tipologia   dei   materiali
   estratti,dei metodi  di  coltivazione  e  delle  potenzialità
   estrattive residue anche in termini temporali;
e) vincoli  e limitazioni  d'uso del  territorio, compresi quelli
   eventualmente stabiliti da atti di pianificazione territoriale
   e ambientale;
f) approfondimento  delle conoscenze  relative alle  cave e  alle
   zone di reperimento di materiali ornamentali storici;
g) individuazione  generale delle  cave dismesse in condizioni di
   degrado ambientale  e per  le  quali  non  vi  sia  preventivo
   impegno   alla   risistemazione,   evidenziando   quelle   che
   necessitano di  interventi  tesi  a  ridurre  o  eliminare  il
   degrado;
h) ricognizione e consistenza dei materiali di recupero derivanti
   dall'estrazione dei materiali ornamentali.

ARTICOLO 3
(Indirizzi per la pianificazione comunale)

1. Il  PAERP definisce  specifici indirizzi per la pianificazione
comunale, prioritariamente riferiti ai seguenti aspetti:

a) coordinamento  delle attività  estrattive nei  bacini di cave
   contermini, al  fine di  assicurare le condizioni di sicurezza
   dei lavoratori e delle popolazioni interessate;
b) individuazione  delle cave  e delle  zone  di  reperimento  di
   materiali ornamentali  storici, compatibilmente  con la tutela
   delle risorse lapidee e del territorio interessato;
c) recupero  ambientale di cave dismesse in condizioni di degrado
   ambientale e  per le  quali non vi sia preventivo impegno alla
   risistemazione;
d) modalità   di  coltivazione  e  risistemazione  ambientale  e
   funzionale con riferimento a quanto previsto dall'articolo 9.

CAPO III
Istruzioni tecniche per la pianificazione comunale

ARTICOLO 4
(Istruzioni tecniche  per la  definizione dei contenuti del piano
strutturale)

1. Nell'elaborazione  del piano strutturale il comune tiene conto
degli indirizzi  contenuti nel PAERP, di cui all'articolo 3, e si
adegua alle  prescrizioni localizzative  delle aree estrattive in
esso contenute e definisce, tra l'altro:

a) gli  obiettivi e gli indirizzi per l'attività estrattiva, per
   il  recupero  delle  cave  dismesse,  per  il  riutilizzo  dei
   materiali  di   recupero  nonché   per   la   tutela   e   la
   valorizzazione dei materiali ornamentali storici;
b) le  prescrizioni per  il regolamento urbanistico e per i piani
   attuativi.

2. Il  quadro conoscitivo  dei piani  strutturali  adottati  dopo
l'entrata in  vigore del PAERP recepisce gli elementi conoscitivi
relativi alle  risorse estrattive  e ai giacimenti e comprende le
prescrizioni localizzative del PAERP.

3. Per  i piani strutturali adottati prima dell'entrata in vigore
del PAERP,  il recepimento  degli elementi  conoscitivi  relativi
alle risorse  estrattive ed  ai giacimenti  e delle  prescrizioni
localizzative del  PAERP, costituisce  aggiornamento  del  quadro
conoscitivo.

ARTICOLO 5
(Istruzioni  tecniche   per  la  definizione  dei  contenuti  del
regolamento urbanistico)

1.  Il   regolamento  urbanistico,   nel   rispetto   del   piano
strutturale, contiene:

a) il quadro conoscitivo di cui all'articolo 6;
b) la   perimetrazione  delle  aree  da  destinare  all'attività
   estrattiva;
c) la   normativa    di  attuazione  per  le  aree  da  destinare
   all'attività estrattiva di cui all'articolo7;
d) le  modalità di coltivazione e di risistemazione ambientale e
   funzionale, di cui all'articolo 12 della l.r. 78/98;
e) le  disposizioni relative  all'utilizzo di  cave di  materiali
   ornamentali storici;
f) le  modalità di intervento finalizzato al recupero ambientale
   di cave dismesse;
g) le  modalità di intervento finalizzato al recupero ambientale
   di ravaneti  presenti sul  territorio a  seguito di  attività
   estrattive di materiali ornamentali.

ARTICOLO 6
(Quadro conoscitivo del regolamento urbanistico)

1.  L'elaborazione   del  quadro   conoscitivo  del   regolamento
urbanistico tiene conto dei seguenti contenuti essenziali:

a) tipologia dei materiali estraibili;
b) individuazione plani - volumetrica dei giacimenti;
c) altre  risorse essenziali del territorio di cui all'articolo 3
   della l.r.  1/2005, interessate  dall'attività estrattiva con
   particolare  riguardo   al  patrimonio   naturale,   ai   beni
   paesaggistici, agli insediamenti ed alle infrastrutture;
d) eventuali vincoli o limitazioni d'uso del territorio derivanti
   dal piano strutturale;
e) individuazione   e  consistenza  delle  cave  dismesse  e  dei
   ravaneti che presentino situazioni di degrado ambientale e per
   le quali  non vi  sia preventivo  impegno  alla  sistemazione,
   evidenziando quelle  che  necessitano  di  interventi  tesi  a
   ridurre o  eliminare il degrado e definendo conseguenti ambiti
   e modalità di intervento;
f) individuazione  delle cave  e delle  zone  di  reperimento  di
   materiali ornamentali storici;
g) analisi  delle problematiche  relative  alla  salute  ed  alla
   sicurezza  dei  lavoratori  e  della  popolazione  interessata
   derivanti dalle attività estrattive.

ARTICOLO 7
(Criteri  per   la  perimetrazione   delle  aree   da   destinare
all'attività estrattiva)

1. Nel  regolamento urbanistico  sono definite in modo integrato,
al  fine  di  garantire  una  efficace  riduzione  degli  effetti
negativi sull'ambiente e sul paesaggio:

a) la   perimetrazione  delle  aree  da  destinare  all'attività
   estrattiva;
b) le  modalità di  attuazione  da  applicare  nei  progetti  di
   coltivazione e di risistemazione ambientale e funzionale.

2.  La   perimetrazione  di  cui  al  comma  1,  lettera  a),  è
accompagnata dalla  individuazione della destinazione transitoria
ad  attività   estrattiva  nonché   dalla  destinazione  finale
dell'area di  intervento, tenendo conto degli eventuali indirizzi
provinciali.

ARTICOLO 8
(Aree ed attrezzature a supporto dell'attività estrattiva)

1.  Il   regolamento  urbanistico,   all'interno  delle  aree  da
destinare  all'attività   estrattiva,  può  prevedere  aree  ed
attrezzature di supporto quali:

a) aree da destinare a servizi di cantiere;
b) viabilità  di  cantiere,  valutando  quella  da  eliminare  o
   conservare in fase di risistemazione ambientale della cava;
c) aree   da  destinare  ad  impianti  di  prima  lavorazione  da
   individuare nell'area di cava o nel bacino estrattivo;
d) aree  da destinare  ad impianti  di  seconda  lavorazione,  da
   destinare esclusivamente  al servizio  della cava o del bacino
   estrattivo entro  il quale  vengano localizzati, con l'obbligo
   del loro smantellamento al termine dell'attività estrattiva;
e) aree  da destinare  a piazzali  per il deposito temporaneo dei
   materiali  di   scarto,   suscettibili   di   riutilizzazione,
   derivanti dall'estrazione  dei materiali  lapidei,  escludendo
   ogni tipo  di lavorazione.  Per tali  previsioni devono essere
   considerati gli  effetti ambientali derivanti dal transito dei
   mezzi di trasporto, dal rumore e dalle polveri.

2.  Il   regolamento  urbanistico   può  altresì  prevedere  la
viabilità di  collegamento tra  l'area di  escavazione e la rete
infrastrutturale esistente,  tenendo conto  delle caratteristiche
gestionali del sito estrattivo.

ARTICOLO 9
(Criteri per  la coltivazione  e la  risistemazione ambientale  e
funzionale)

1.  Il   regolamento  urbanistico   stabilisce  le  modalità  di
coltivazione e  di risistemazione ambientale e funzionale tenendo
conto dei seguenti criteri e finalità:

a) la migliore predisposizione alla risistemazione ambientale;
b) la massima mitigazione degli impatti visivi;
c) l'assenza    di    trasformazioni  irreversibili  dell'assetto
   idrogeologico e  delle falde  idriche, incentivando interventi
   tesi  al   mantenimento  o   al  miglioramento   dei   livelli
   qualitativi e quantitativi delle acque di falda;
d) la    tutela    delle    acque    superficiali  e  sotterranee
   dall'inquinamento;
e) la  tutela della  salute, nel  caso in  cui nell'attività  di
   coltivazione emerga  la presenza  di  amianto  o  in  caso  di
   interventi di estrazione di pietre verdi;
f) la  tutela della  sicurezza dei lavoratori e della popolazione
   interessata eliminando  i rischi  connessi alla gestione delle
   cave   attraverso    specifiche   procedure   estrattive,   in
   particolare nei  bacini interessati  dalla  presenza  di  cave
   contermini;
g) la  limitazione dei  rumori e  delle vibrazioni anche mediante
   l'impiego di sistemi alternativi agli esplosivi;
h) l'abbattimento delle polveri sia in cava sia nel trasporto dei
   materiali lapidei;
i) gli  interventi necessari per la definitiva messa in sicurezza
   dell'area;
j) il rimodellamento del terreno e gli interventi funzionali alla
   riutilizzazione finale prevista;
k) gli  interventi di  regimazione idraulica  superficiale  e  le
   opere di  drenaggio, al  fine di evitare fenomeni di erosione,
   di garantire la eliminazione di ristagni d'acqua nelle cave in
   fossa in  presenza di  falda nonché  di  consentire  efficaci
   interventi    di     sistemazione    vegetazionale    mediante
   piantumazione di idonee specie arbustive o arboree tipiche dei
   luoghi, con  l'indicazione delle  metodologie e  dei tempi  di
   risistemazione;
l) le  indicazioni per  le fasi  di risistemazione ambientale, da
   attuarsi contestualmente  alla coltivazione,  nelle  aree  non
   più soggette all'attività estrattiva.

CAPO IV
Elaborati cartografici

ARTICOLO 10
(Elaborati cartografici  del PAERP,  del piano  strutturale e del
regolamento urbanistico)

1. Le  cartografie del PAERP relative alle risorse estrattive, ai
giacimenti  ed   alle  prescrizioni   localizzative  delle   aree
estrattive, sono  elaborate su  basi in  scala  non  inferiore  a
1:10.000.

2.  Le   cartografie  del  piano  strutturale,  relativamente  ai
contenuti di  cui all'articolo 4, sono elaborate su basi in scala
non inferiore a 1.10.000.

3. Le  cartografie  del  regolamento  urbanistico  relative  alla
perimetrazione delle  aree da destinare all'attività estrattiva,
sono elaborate  su basi  in scala  1:10.000 ovvero  in  scala  di
maggior dettaglio se disponibile.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

MARTINI

Firenze, 23 febbraio 2007




ATTIVITÀ ESTRATTIVE

