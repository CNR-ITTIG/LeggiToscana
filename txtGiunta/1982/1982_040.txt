Sub - delega alle province delle funzioni amministrative delegate
alla  regione   relativamente   alle   attività   dei   comitati
provinciali prezzi.

Il Consiglio Regionale ha approvato il 6-4-1982
Il Commissario del Governo ha apposto il visto il 13-5-1982
Il Presidente  della Giunta  Regionale promulga la seguente legge
regionale:

ARTICOLO 1

In attesa  della normativa  statale di  riforma del  sistema  dei
prezzi controllati,  l'esercizio  delle  funzioni  amministrative
delegate dallo  Stato alla  Regione con  l'art. 52,  primo comma,
lett. c),  del DPR  24-7-1977 n.  616, è disciplinato, oltre che
dalle  disposizioni   dello  Stato   vigenti  in  materia,  dalle
disposizioni della presente legge.

ARTICOLO 2

Le  funzioni   amministrative  di  cui  all'articolo  precedente,
relative all'attività  dei Comitati  Provinciali per  i  prezzi,
sono subdelegate  alle Province,  che le  esercitano a  norma dei
successivi articoli.

ARTICOLO 3

I Comitati  provinciali per  i prezzi,  istituiti dall'articolo 3
del DLgs  19-10-1944, n.  347,  sono  presieduti  dal  Presidente
dell'Amministrazione provinciale o suo delegato e sono composti:

a) da  un assessore designato dalla Giunta provinciale fra quelli
   preposti al settore dell'economia;
b) dal Sindaco del Comune capoluogo o suo delegato;
c) dall'Intendente di finanza;
d) dal  direttore dell'Ufficio  provinciale industria commercio e
   artigianato;
e) dal  direttore dell'Ufficio  provinciale del  lavoro  e  della
   massima occupazione;
f) dal    Presidente    della  Camera  di  commercio,  industria,
   agricoltura e artigianato.

Le  decisioni  dei  Comitati  provinciali  prezzi  sono  adottate
sentite  le   Commissioni  consultive   provinciali  di   cui  al
successivo art.  4. In  caso di  difformità rispetto  al  parere
delle  Commissioni   consultive,  le   decisioni   dei   Comitati
Provinciali prezzi devono darne specifica motivazione.

I provvedimenti  dei  Comitati  provinciali  per  i  prezzi  sono
pubblicati nel Bollettino Ufficiale della Regione Toscana.

ARTICOLO 4

La Commissione  consultiva provinciale  istituita dall'articolo 8
del DLgs  CPS 15-9-1947,  n. 896  è presieduta  da un membro del
Comitato designato dal Presidente dello stesso.

La Commissione è composta da:

a) un  funzionario  di  ciascuno  dei  seguenti  uffici  statali:
   Intendenza  di   Finanza;     Ufficio  provinciale  industria,
   commercio e  artigianato;   Ufficio provinciale  del lavoro  e
   della massima occupazione;
b) un    funzionario    della  Camera  di  commercio,  industria,
   agricoltura, artigianato;
c) un funzionario dell'Ufficio del Genio Civile;
d) un funzionario dell'Amministrazione provinciale;
e) due  esperti in  materia  economica  designati  dal  Consiglio
   provinciale.

Fanno parte inoltre della Commissione:

- due  rappresentanti di  ciascuno  dei  settori  del  commercio,
  dell'industria,     dell'agricoltura,     del     turismo     e
  dell'artigianato, designati  congiuntamente dalle  associazioni
  di categoria di ciascun settore operanti a livello provinciale;
- tre  rappresentanti della cooperazione designati congiuntamente
  dalle organizzazioni di settore operanti su base provinciale;
- tre rappresentanti designati dalle organizzazioni sindacali dei
  lavoratori;
- tre  rappresentanti dei  consumatori  designati  congiuntamente
  dalle  associazioni   a  carattere   provinciale   direttamente
  interessate alla tutela dei suddetti ove esistano.

La   Commissione    consultiva   è   nominata   dal   Presidente
dell'Amministrazione provinciale  quale Presidente  del  Comitato
provinciale per i prezzi.

ARTICOLO 5

I Comitati  provinciali per  i prezzi  operano nel rispetto delle
direttive emanate, a norma dell'ordinamento vigente, dal Governo,
dal Comitato  interministeriale per  la programmazione  economica
(CIPE) dal Comitato interministeriale per i prezzi (CIP).

I presidenti  delle Amministrazioni provinciali, quali presidenti
dei Comitati  provinciali per  i prezzi, informano periodicamente
la Giunta  regionale sui  risultati dell'intervento  pubblico  in
materia di prezzi nel territorio della provincia.

Sulla base  di tali  informazioni ed in funzione degli atti della
programmazione economica  regionale, il  Presidente della  Giunta
regionale riferisce  al Consiglio  sulla  situazione  dei  prezzi
controllati nella  regione e  sui relativi  effetti nei  comparti
economici interessati.

ARTICOLO 6

Le direttive  impartite dal Governo, ai sensi dell'art. 4 del DPR
24-7-1977, n.  616, per l'esercizio delle funzioni delegate, sono
comunicate alle Province dal Presidente della Giunta regionale, a
norma dell'art. 47 dello Statuto.

I poteri  di indirizzo  della Regione  in  ordine  alle  funzioni
amministrative sub  - delegate,  ai sensi del comma 2 dell'art. 7
del  DPR   24-7-1977  n.   616,  sono  esercitati  dal  Consiglio
regionale, su proposta della Giunta.

ARTICOLO 7

L'Amministrazione   provinciale,   su   proposta   del   Comitato
provinciale per  i prezzi,  può nominare tra i propri funzionari
o,  d'   intesa  con   altre  amministrazioni  pubbliche,  tra  i
funzionari  di   queste,  forniti   di  particolare   competenza,
ispettori che  provvedano all'accertamento dei costi delle merci,
dei servizi e delle prestazioni secondo le direttive del Comitato
interministeriale per i prezzi.

Ai suddetti  ispettori spettano  i poteri  e le  facoltà di  cui
all'art.  13   del  DLCPS   15-9-1947,  n.   896   e   successive
modificazioni.

ARTICOLO 8

La vigilanza  sull'applicazione dei  provvedimenti in  materia di
regolamentazione dei  prezzi al consumo è esercitata dai Comuni,
ai sensi dell'articolo 54, lett. a) del DPR 24-7-1977, n. 616.

ARTICOLO 9

Le funzioni di segreteria dei Comitati provinciali per i prezzi e
delle Commissioni  consultive provinciali,  anche ai  fini  della
istruttoria degli  affari di  competenza, sono  assicurate  dalle
Province anche  mediante l'utilizzo  di personale delle Camere di
Commercio, industria,  artigianato, agricoltura,  previa apposita
convenzione.

I responsabili degli uffici di segreteria svolgono le funzioni di
segretari dei CPP e curano l'esecuzione delle relative delibere.

ARTICOLO 10

Ai componenti  del Comitato  provinciale per  i  prezzi  e  della
Commissione   consultiva    provinciale,   che   siano   estranei
all'Amministrazione regionale,  è dovuto  un gettone di presenza
di Lire  10.000 per ogni giorno di partecipazione alle sedute del
Comitato provinciale per i prezzi e della Commissione consultiva.
Ai dipendenti  di pubbliche  amministrazioni il gettone è dovuto
ove consentito dalle norme dell'Amministrazione di appartenenza.

Ai  componenti   predetti  spettano   altresì  l'indennità   di
trasferta  e   il  rimborso   delle  spese   di  viaggio  per  la
partecipazione alle sedute e per l'espletamento delle funzioni di
competenza  del   Comitato  provinciale  per  i  prezzi  e  della
commissione consultiva,  nei casi  in cui  si  recano  fuori  del
Comune di residenza.

L'indennità di  trasferta ed  il rimborso delle spese di viaggio
sono determinati  ai sensi  della legge  18-12-1973,  n.  836,  e
successive modificazioni  ed integrazioni,  ed i  componenti  del
comitato o  della commissione  non dipendenti  dello  Stato  sono
equiparati al  personale indicato  al punto  3  della  tabella  A
allegata  alla   citata  legge   n.   836.   Per   i   dipendenti
dell'Amministrazione regionale  si applicano  le disposizioni  di
cui  alla   legge  regionale   9-8-1978,  n.   52,  e  successive
modificazioni ed integrazioni.

ARTICOLO 11

La subdelega  alle Province  delle funzioni di cui all'articolo 2
ha effetto  decorsi sessanta giorni dalla entrata in vigore della
presente legge.

ARTICOLO 12

Con separati  successivi  provvedimenti  della  Giunta  regionale
sarà provveduto, d' intesa con le Amministrazioni provinciali:

1) alla determinazione ed erogazione delle quote di finanziamento
   alle Province  a fronte degli oneri gravanti su di esse per lo
   svolgimento delle funzioni di cui alla presente legge;
2) alla  eventuale messa a disposizione delle Province stesse del
   contingente   di   personale   strettamente   necessario   per
   l'esercizio delle funzioni suddette.

ARTICOLO 13

I finanziamenti  relativi alle funzioni subdelegate alle province
ai sensi  dell'art. 2  verranno determinati annualmente a partire
dall'esercizio finanziario  1982, in  sede di  legge di  bilancio
della Regione.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 22 Maggio 1982.

La presente  legge è  stata approvata dal Consiglio Regionale il
6-4-1982 ed è stata vistata dal Commissario del Governo il 13-5-
1982.



ATTRIBUZIONI DELEGHE
ORGANI

