Interventi  a   favore  dei   pubblici  servizi   automobilistici
d'interesse regionale.

Il Consiglio Regionale ha approvato il 26-10-1982
Il Commissario del Governo ha apposto il visto il 29-11-1982
Il Presidente  della Giunta  Regionale promulga la seguente legge
regionale:

ARTICOLO 1

In  coerenza   con  quanto   operato  a   favore  delle   aziende
concessionarie di  autoservizi di  linea di  interesse regionale,
per gli  anni 1979 e 1980 in base all'art. 1 del DL 14 marzo 1980
n. 67, convertito con modifiche in legge 16 maggio 1980 n. 177 la
Regione è  autorizzata  a  finanziare  integralmente  anche  per
l'anno  1981   gli  oneri  derivanti  alle  predette  aziende  da
contratto collettivo nazionale di lavoro degli autoferrotranvieri
stipulato in  data 12 marzo 1980 e dal verbale di accordo in data
21 maggio 1981.

Gli oneri  in parola  sono esclusi  dal conteggio del costo medio
chilometrico da  effettuarsi in base alla LR 26 luglio 1978 n. 51
per  l'anno   anzidetto  ai   fini  della   determinazione  delle
passività di esercizio delle imprese interessate.

ARTICOLO 2

In attesa della determinazione del costo economico standardizzato
previsto dall'art.  6 della  legge  10  Aprile  1981  n.  151,  i
contributi da  concedersi a  titolo provvisorio  per l'anno  1982
agli enti  e alle  aziende pubbliche  e private  che esercitano i
servizi  di   trasporto  pubblico  locale,  in  base  alla  legge
regionale 25  Gennaio 1982 n. 8 potranno essere incrementati fino
al 16% del loro importo.

Per quanto  riguarda le  imprese private  i contributi  di cui al
precedente  comma   saranno  incrementati   anche  del  beneficio
finanziario previsto all'art. 1 della presente legge.

ARTICOLO 3

E' stabilita  nell'aliquota dell'80  per cento  delle  passività
determinate con  i criteri  di cui alla legge regionale 26 luglio
1978 n.  51 la  misura del  contributo da concedersi in base alla
legge stessa  alle imprese  interessate per  gli anni  1979-1980-
1981.

Restano confermati i contributi già concessi nella misura di cui
sopra ai sensi della succitata legge regionale.

ARTICOLO 4

A modifica  di quanto  stabilito con il comma 2 dell'art. 2 della
legge regionale  25 gennaio  1982 n.  8, agli enti e alle aziende
che esercitano  linee automobilistiche  integrative del  servizio
ferroviario, i  contributi provvisori  per  l'anno  1982  di  cui
all'art. 1  della legge regionale stessa, sono concessi in misura
corrispondente alla  sovvenzione statale  per le  linee  medesime
risultante alla  data di entrata in vigore del DPR 24 luglio 1977
n. 616  integrata di  una  quota  pari  all'80  per  cento  della
maggiore perdita di esercizio verificatosi nel 1981 rispetto alla
predetta sovvenzione e quest'ultima quota incrementata del 16 per
cento del suo ammontare.

ARTICOLO 5

Ad evitare  disparità di  trattamento in  situazioni pressocchè
identiche, la  Giunta Regionale  è autorizzata  ad applicare  la
disposizione dell'art. 10 della legge 10 aprile 1981 n. 151 anche
a favore  delle aziende  costituite in  società per azioni nelle
quali la  partecipazione pubblica  non sia  inferiore al  99  per
cento del capitale sociale.

L'assunzione della relativa spesa sarà effettuata nella medesima
percentuale di  partecipazione degli  Enti Pubblici  al  suddetto
capitale sociale.

ARTICOLO 6

Sono integralmente  confermate le disposizioni di cui all'art. 10
della legge regionale 26 Luglio 1978 N. 51.

ARTICOLO 7

Agli oneri derivanti dagli artt. 2, 4 e 6 della presente legge si
fa fronte  con  i  fondi  del  bilancio  del  corrente  esercizio
iscritti al  Cap. 42340  "Quota  regionale  del  fondo  nazionale
trasporti. Contributi  per il  ripiano dei disavanzi di esercizio
delle aziende  di trasporto  pubblico e privato (art. 9, L. 10-4-
81, n.  151) (Finanziamento  Statale)" che presenta la necessaria
disponibilità.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 6 dicembre 1982.

La presente  legge è  stata approvata dal Consiglio Regionale il
26-10-1982 ed è stata vistata dal Commissario del Governo il 29-
11-1982.



TRASPORTI

