Norme per  il sostegno delle attività di formazione musicale nel
settore bandistico o corale.

Il Consiglio Regionale ha approvato il 9-2-1982
Il Commissario del Governo ha apposto il visto il 17-3-1982
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

La Regione  Toscana, con  riferimento all'art. 49 del DPR 24-7-77
n. 616,  e fino  all'intervento di  una  disciplina  organica  in
materia di formazione musicale, finanzia le attività corsuali di
formazione musicale  di tipo bandistico o corale realizzate dagli
enti  locali   territoriali   e   dalle   associazioni   musicali
bandistiche o corali regolarmente costituite.

ARTICOLO 2
(Contributi regionali)

Il finanziamento  regionale di  cui al  successivo articolo  8 è
ripartito tra  gli enti  e le  associazioni di  cui al precedente
articolo 1 secondo i seguenti criteri:

a) il  60% per  il complesso  delle attività corsuali effettuate
   nell'anno solare  di riferimento  risultanti dai  programmi di
   cui al successivo art. 3;
b) il  40% in  misura direttamente  proporzionale al  numero  dei
   corsi compresi nei programmi stessi.

Il contributo  regionale dovrà  essere utilizzato  per le  spese
inerenti  l'attività   didattica,  ivi  compreso  l'acquisto  di
strumenti musicali.

ARTICOLO 3
(Programmi delle attività)

Per ottenere  i contributi  di cui  al precedente  articolo 2 gli
enti  e   le  associazioni  interessati  presentano  alla  Giunta
regionale, entro  il termine  del 30  novembre di  ogni  anno,  i
programmi  delle   attività  corsuali  da  realizzare  nell'anno
successivo. Copia dei programmi delle attività corsuali proposte
dalle associazioni musicali sono inviate, entro la stessa data al
Comune nel quale ha sede l'associazione.

Per ciascun  corso dovranno essere indicati il tipo, il numero di
ore di  insegnamento previsto, il docente prescelto, i nominativi
degli iscritti ai corsi e la sede delle attività didattiche.

La durata  di ciascun  corso non  potrà essere  inferiore a  sei
mesi. Le attività corsuali comprese nei programmi per i quali il
contributo regionale  è accordato sono sottoposte alla vigilanza
del comune.

I Comuni  segnalano alla  Giunta regionale, entro la fine di ogni
anno,  le   attività  corsuali   che,  comprese   nei  programmi
finanziati dalla Regione, non siano state effettuate.

ARTICOLO 4
(Personale docente)

Il personale  docente  da  utilizzare  nelle  attività  corsuali
dovrà essere  in possesso  dei requisiti professionali richiesti
per ciascun  corso. Tale  personale è utilizzato con rapporto di
prestazioni d'  opera intellettuale di cui al Libro V, Titolo III
del Lavoro autonomo del Codice Civile.

ARTICOLO 5
(Erogazione contributi)

La Giunta,  visti i  programmi presentati ai sensi del precedente
articolo 3,  sentita la  competente commissione consiliare, eroga
entro  il   31  marzo   di  ogni   anno  i   contributi  previsti
dall'articolo 2.

Nella erogazione  dei contributi  la Giunta  regionale  detrarrà
dalle competenze  degli enti  e  delle  associazioni  interessati
quanto si  riferisce alle  attività non  effettuate  negli  anni
precedenti.

Dei  contributi   erogati  alle  associazioni  musicali  è  data
comunicazione ai  comuni ove hanno sede le  Associazioni musicali
interessate.

ARTICOLO 6
(Non cumulabilità dei contributi)

I contributi  regionali di cui alla presente legge sono vincolati
all'attuazione delle  attività corsuali  per le quali sono stati
accordati e  non possono  essere utilizzati  per altre finalità,
nè possono  essere cumulati  con altri  finanziamenti  regionali
tesi a sostenere scopi identici o similari.

ARTICOLO 7
(Norme transitorie)

Nella prima  attuazione della  presente legge  i programmi  delle
attività  corsuali   di  cui   al  precedente  articolo  3  sono
presentati entro  60 giorni dalla data di entrata in vigore della
legge stessa.

Entro  i  successivi  60  giorni  la  Giunta  regionale  eroga  i
contributi previsti.

ARTICOLO 8
(Finanziamento)

Per il finanziamento della presente legge è disposto, per l'anno
1982, la  spesa di L. 300.000.000 che fa carico al Cap. 16140 del
bilancio di previsione 1982 che viene istituito con la variazione
di bilancio di cui al successivo art. 9.

Per gli  anni successivi  si provvederà  con le singole leggi di
bilancio.

ARTICOLO 9
(Variazione al bilancio)

Agli stati  di previsione  di competenza  e di  cassa della parte
spesa del  bilancio di previsione 1982 sono apportate per analogo
importo, le seguenti variazioni:

In diminuzione:

Cap. 60000:
   Fondo globale per il finanziamento di spesa
   per l'adempimento di funzioni normali                       L.
   200.000.000

Cap. 12140:
   Contributi  reg.li   per   l'attività   di
   educazione permanente (LR 28-6-79 n. 29)       L.  100.000.000

Totale in diminuzione                             L.  300.000.000

Di nuova istituzione:

Cap. 16140:
   Finanziamento  dei  corsi  di  orientamento
   musicale (LR 10/82 Atti del Consiglio)         L.  300.000.000

Totale di nuova istituzione                       L.  300.000.000


La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 22 marzo 1982.

La presente  legge è  stata approvata dal Consiglio Regionale il
9-2-1982 ed è stata vistata dal Commissario del Governo il 17-3-
1982.



ATTIVITA' ARTISTICHE
SISTEMA EDUCATIVO

