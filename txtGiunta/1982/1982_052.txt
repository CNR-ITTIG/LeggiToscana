Norme per  la formazione  del sistema  delle  aree  protette  dei
Parchi e delle riserve naturali in Toscana.

Il Consiglio Regionale ha approvato il 25-5-1982
Il Commissario del Governo ha apposto il visto il 21-6-1982
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

La  Regione,   nell'ambito  delle  finalità  dell'art.  4  dello
Statuto,  tutela   l'ambiente,  la  natura,  il  paesaggio  e  il
patrimonio storico  - artistico; disciplina l'uso delle risorse e
ne promuove la valorizzazione, contribuisce alla elevazione delle
condizioni di vita delle comunità locali nel quadro delle scelte
della pianificazione  e programmazione  regionale;  favorisce  lo
sviluppo dell'attività  agricola, considerata  come  fattore  di
difesa ambientale.

Ai fini  predetti, fino  a quando la materia non sarà riordinata
con la  legge sulla  tutela e  uso del  territorio,  la  presente
legge, in  conformità agli  artt. 80, 82 e 83 del DPR n. 616/77,
detta norme  per la  formazione del  sistema regionale delle aree
protette, nel  cui ambito  sono istituiti  i parchi  e le riserve
naturali.

TITOLO I
SISTEMA REGIONALE DELLE AREE PROTETTE

ARTICOLO 2
(Caratteristiche delle aree protette)

Ai fini  di cui  al precedente  articolo si  provvede, secondo le
procedure   stabilite    dagli    articoli    successivi,    alla
perimetrazione delle aree protette.

La perimetrazione  comprende tutte  quelle parti  del  territorio
regionale  che   presentano  sia  un  interesse  paesaggistico  e
ambientale d'insieme;  sia  peculiarità  storico  -  artistiche,
naturalistiche e  comunque ambientali,  in modo  da definire zone
che consentano  una adeguata  tutela dei valori considerati dalla
presente legge,  ed in genere il conseguimento dei fini di cui al
precedente art. 1.

Le  aree   protette  sono   individuate  nelle   zone   omogenee,
classificate (ai  sensi del  DM 2-4-1968  n. 1444)  E, A  e F non
urbanizzate negli  strumenti urbanistici  comunali  e,  comunque,
nelle  zone  esterne  ai  centri  abitati  perimetrati  ai  sensi
dell'art. 17 della Legge 6-8-1967 n. 765.

ARTICOLO 3
(Direttive del Consiglio)

Il  Consiglio  regionale  al  fine  di  orientare  in  un  quadro
coordinato  la  perimetrazione  di  cui  all'articolo  precedente
approva direttive generali comprensive di:

- una  preliminare indicazione sulle aree suscettibili di entrare
  a far  parte  del  sistema  regionale  delle  aree  protette  e
  relativa documentazione;
- criteri  che   devono  concorrere  alla  selezione  delle  aree
  protette, in  riferimento  agli  atti  della  pianificazione  e
  programmazione regionale,  alla  classificazione  di  cui  alla
  risoluzione n.  30 del 16 ottobre 1973 del Consiglio d'Europa e
  agli impegni  derivanti dalla  convenzione di  Ramsar di cui al
  DPR 13-3-1976 n. 448.

ARTICOLO 4
(Procedure per  l'individuazione dei territori da comprendere nel
sistema regionale delle aree protette)

Entro nove  mesi dall'entrata  in vigore delle direttive generali
di cui al precedente art. 3, le Province, sentite le Associazioni
Intercomunali, individuano e trasmettono alla Giunta regionale le
proposte di  perimetrazione  dei  territori  di  cui  all'art.  2
unitamente alle  osservazioni e  proposte di  cui  al  successivo
ultimo comma.

Ai fini della tutela di riconosciuti valori particolari esistenti
nei territori  perimetrati, col  medesimo atto di cui al comma 1,
le Province  possono segnalare  alla  Regione  la  necessità  di
specifiche  norme  di  salvaguardia  ad  integrazione  di  quelle
obbligatorie di cui al successivo articolo 6.

Nella  formulazione   delle  proposte  le  Province  e  i  comuni
garantiscono la massima partecipazione dei soggetti interessati e
comunque delle Organizzazioni di categoria dei lavoratori e degli
imprenditori agricoli;
degli istituti  scientifici, delle Associazioni per la protezione
dell'ambiente e delle organizzazioni professionali e sociali.

Le proposte  devono essere depositate nelle segreterie di tutti i
comuni territorialmente  interessati  per  30  giorni  durante  i
quali, chiunque ha facoltà di prenderne visione; dell'effettuato
deposito è data notizia al pubblico.

Fino a 30 giorni dopo la scadenza del periodo di deposito possono
essere presentate  da  chiunque  osservazioni,  proposte;  queste
vengono trasmesse  entro i  30 giorni  successivi dai Comuni alla
Provincia unitamente alle proprie osservazioni e proposte.

ARTICOLO 5
(Approvazione del sistema regionale delle aree protette)

Entro 15  mesi dall'entrata in vigore delle direttive generali di
cui al  precedente art.  3, la  Giunta regionale  tenuto conto se
esistenti, delle  proposte avanzate  e delle osservazioni ad esse
relative, trasmette  all'approvazione del  Consiglio una proposta
definitiva  che,   in  relazione   al   quadro   di   riferimento
territoriale regionale,  determina i  territori da  includere nel
sistema regionale  delle aree  protette. La  Giunta regionale, in
mancanza  di  proposte  delle  Province,  è  tenuta  comunque  a
trasmettere al  Consiglio regionale  proprie proposte  definitive
nei termini su indicati.

Nel caso in cui nella deliberazione del Consiglio regionale siano
compresi territori  comunque non individuati nella proposta delle
province, la  medesima deliberazione,  per la  parte relativa  ai
territori  non  individuati  nella  proposta  delle  province  è
pubblicata e depositata nella segreteria dei comuni interessati e
trasmessa ai  sensi e  con le  procedure  di  cui  al  precedente
articolo.  Tali   territori  entrano  a  far  parte  del  sistema
regionale delle aree protette con la deliberazione definitiva del
Consiglio regionale.

Le perimetrazioni  delle  aree  protette  ed  i  contenuti  delle
eventuali  salvaguardie   integrative   di   cui   al   comma   2
dell'articolo precedente, possono essere motivatamente modificate
in ogni  tempo dal  Consiglio regionale  con le  stesse procedure
previste per la loro approvazione.

ARTICOLO 6
(Salvaguardia)

Nei  territori   costituenti  il  sistema  regionale  delle  aree
protette, dall'entrata  in vigore  della deliberazione consiliare
con la  quale sono  determinate,  fino  alla  entrata  in  vigore
dell'approvazione delle normative di cui all'art. 9, si applicano
le seguenti norme di salvaguardia:

1) nelle zone soggette alla disciplina della LR 19-2-79 n. 10, si
   applicano il Titolo I e l'articolo 8 della stessa legge con le
   seguenti limitazioni:

   a) nella  superficie fondiaria minima di cui all'art. 3, comma
      6, non  possono essere comprese le aree di cui alle lettere
      e) ed f);
   b) non  sono consentite le costruzioni di cui al secondo comma
      dell'art. 4.

   Gli interventi  sugli edifici  di cui  agli artt. 9 e 10 della
   stessa legge,  ferme restando  le procedure ivi previste, sono
   consentiti fino alla ristrutturazione edilizia della categoria
   D1 di  cui alla  LR 21-5-80  n. 59.  Gli  ampliamenti  di  cui
   all'art. 10  sono ammessi  limitatamente agli  edifici ad  uso
   abitativo.

2) In  tutte   le    zone    comprese  nel  sistema  regionale  i
   provvedimenti di inibizione o sospensione previsti dall'art. 9
   della LR  2 novembre  1979, n.  52  per  la  protezione  delle
   bellezze  naturali,   possono  essere   esercitati,  ai  sensi
   dell'art. 83  del DPR  24 luglio  1977 n.  616, anche  per  le
   finalità di cui alla presente legge.

   I suddetti  provvedimenti sono  adottati secondo  le procedure
   della legge  regionale predetta; i provvedimenti di competenza
   degli organi  regionali sono  adottati sentiti  i Comuni  e le
   Associazioni Intercomunali interessate.

3) Nelle  aree comprese  nel sistema  regionale il  parere  della
   Commissione territorialmente  competente  di  cui  all'art.  5
   della  LR   2-11-79  n.  52  è  obbligatorio  per  tutti  gli
   interventi considerati nella stessa legge.

4) In  sede di  approvazione degli  strumenti urbanistici o delle
   loro  varianti,  nei  Comuni  comprendenti  aree  incluse  nel
   sistema regionale, la Giunta regionale verifica la conformità
   delle previsioni  alle finalità  della presente  legge,  allo
   scopo di garantire in particolare:

   a) la   tutela   e   l'uso   sociale   dei   beni   ambientali
      naturalistici, paesaggistici e storico - artistici;
   b) la compatibilità ambientale degli interventi consentiti.

Di tale verifica deve essere fatta espressa menzione nell'atto di
approvazione.

ARTICOLO 7
(Speciale  salvaguardia   per  i   territori  facenti  parte  del
patrimonio della  Regione e di altri Enti o persone giuridiche di
diritto pubblico)

In tutti i territori facenti parte del patrimonio della Regione e
di  altri   enti  o   persone  giuridiche  di  diritto  pubblico,
dall'entrata  in  vigore  della  presente  legge  è  vietata  la
conversione dei boschi da alto fusto in cedui e da cedui composti
in cedui semplici.

E' vietata  altresì qualsiasi  nuova concessione  d'uso,  ed  il
rinnovo di  concessioni scadute, ad eccezione del pascolo, per un
periodo superiore ad un anno.

Sono comunque consentiti gli interventi fitosanitari e quelli per
i quali  al 31-12-81  siano già  stati deliberati  contributi  o
altre provvidenze pubbliche.

La  disciplina  di  cui  al  presente  articolo  ha  vigore  fino
all'approvazione del  sistema  delle  aree  protette  di  cui  al
precedente art.  5; tuttavia per i territori compresi nel sistema
resterà in  vigore fino alla approvazione della normativa di cui
all'art. 9.

TITOLO II
DISCIPLINA DELLE AREE PROTETTE

ARTICOLO 8
(Principi della disciplina delle aree protette)

Per  i  territori  compresi  nel  sistema  regionale  delle  aree
protette la  disciplina dell'uso, della tutela e dell'assetto del
territorio  e   dell'ambiente  è  elaborata  dalle  Associazioni
Intercomunali nelle forme e con le procedure di cui agli articoli
seguenti.

Tale disciplina è elaborata tenendo conto in particolare:

- degli  atti  di  pianificazione  e  programmazione  di  livello
  regionale;
- della strumentazione urbanistica;
- del  vincolo paesaggistico (ai sensi della L. 30 giugno 1939 n.
  1497);
- del  vincolo idrogeologico,  dei piani e delle normative di cui
  al RD 30-12-1923 n. 3267 e alla LR 4-9-76 n. 64;
- della  classificazione del  territorio in bacini montani di cui
  alla LR 12-6-81 n. 51;
- della classificazione del territorio in comprensori di bonifica
  ai sensi della LR 23-12-77 n. 83;
- dei  piani di sviluppo economico delle comunità montane di cui
  alla LR 7-9-77 n. 71;
- dei  piani faunistici di cui alla L. n. 968/77 e della LR 15-3-
  80 n. 17;
- del  programma regionale degli interventi in agricoltura di cui
  all'art. 14  LR 1-8-81  n. 63,  compresi i  piani zonali di cui
  all'art. 5 della LR 9-2-81 n. 15;
- dei  piani per la prevenzione ed estinzione incendi boschivi di
  cui alla LR 30-8-73, n. 52;
- dei  piani per le attività estrattive di cui alle LLRR 30-4-80
  n. 36 e 11-5-81 n. 44.

ARTICOLO 9
(Normativa delle aree protette)

La disciplina  di cui  all'articolo precedente  è stabilità con
apposita normativa  con la quale sono definite le caratteristiche
oggetto della  protezione, gli  obiettivi dell'azione  degli enti
pubblici, le prescrizioni circa l'uso dei beni compresi nell'aree
protette.

In particolare la normativa contiene:

1. Gli  indirizzi per  la valorizzazione delle risorse naturali e
   paesaggistiche ai fini dello sviluppo economico e sociale;
2. Le  direttive agli  enti pubblici  operanti sul  territorio  e
   sull'ambiente, circa  l'adeguamento della  disciplina di  loro
   competenza e  in particolare di quella derivante dagli atti di
   cui al comma 2 dell'art. 8.
3. Le  prescrizioni immediatamente  efficaci e  vincolanti  circa
   l'uso e  la tutela  dei beni  - anche privati - comprese nelle
   aree protette.
4. Le misure di salvaguardia in attesa dell'adeguamento di cui al
   precedente punto 2 e relativi tempi.
5. Indennizzi e contributi di cui all'art. 15.

Costituiscono allegati  alla normativa in forma di relazioni e di
elaborati grafici in scala adeguata:

- il  censimento e  la catalogazione delle risorse naturali e dei
  beni  ambientali,   naturalistici,  paesaggistici   e   storico
  artistici;
- la  classificazione tipologica  delle aree secondo le categorie
  di cui  al successivo  articolo 10,  differenziate in base alla
  presenza, consistenza  e prevalenza, grado di conservazione dei
  beni e risorse individuate.

ARTICOLO 10
(Classificazione delle aree protette)

La classificazione  tipologica dei  territori compresi nelle aree
protette, a  cui va  riferita la  normativa di  cui al precedente
articolo 9, deve tener conto della seguente caratterizzazione:

a) aree  che   presentano    interesse  paesaggistico  ambientali
   d'insieme, con carattere prevalentemente estensivo;
b) aree  in  cui  la  caratterizzazione  di  cui    alla  lettera
   precedente assume  specificità per  la rilevanza e rarità di
   valori espressi;
c) aree  che presentano  distinte peculiarità storicoartistiche,
   naturalistiche comunque  ambientali, con caratterizzazione che
   riguarda localizzazioni aventi ambiti geografici limitati;
d) aree  in  cui  la  caratterizzazione    di  cui  alla  lettera
   precedente assume  particolare  scientifico  per  rilevanza  e
   rarità.

In coerenza con la classificazione di cui ai punti precedenti, la
normativa di  cui all'art.  9 dovrà graduare la disciplina degli
interventi e dei comportamenti pubblici e privati ammissibili con
particolare riferimento alle seguenti materie:

- modificazioni morfologiche, vegetazionali, colturali;
- assetto delle acque superficiali e profonde;
- assetto idrogeologico;
- assetto faunistico;
- trasformazioni edilizie ed urbanistiche;
- attività produttive, ricreative, culturali;
- attività di ricerca e di sfruttamento per cave e miniere;
- smaltimento rifiuti solidi, liquidi, gassosi;
- circolazione e navigazione.

In particolare:

1) nelle  aree di  cui  alla  lett.  b)  possono  essere  imposti
   divieti, limitazioni o modalità anche in ordine a:

   a) le modifiche di edifici esistenti, ancorchè non soggette a
      concessione o  autorizzazione ai  sensi della  legislazione
      urbanistica;
   b) gli  scarichi nell'aria,  nel terreno  e nei  corsi d'acqua
      anche in  limiti più  ristretti di  quelli previsti  dalla
      legislazione nazionale o regionale;
   c) l'uso   di  sostanze   chimiche   in    agricoltura  quando
      costituisca grave pericolo per i valori ambientali;
   d) la   circolazione   motorizzata  in strade  o  spazi  anche
      privati;
   e) la  raccolta di  fiori, erbe,  funghi, bacche ecc. da parte
      dei non proprietari dei fondi;
   f) ripristino   di   vegetazioni    venute    meno  per  causa
      accidentali.

2) Nelle  aree di cui alla lett. c) potranno essere imposti oltre
   ai vincoli di cui al punto precedente anche obblighi specifici
   di manutenzione  di strade,  edifici, corsi di acqua e simili,
   di recinzione o non recinzione di fondi.

3) Nelle  aree di cui alla lett. d) potranno essere imposti oltre
   ai  vincoli   di  cui  ai  punti  precedenti,  anche  obblighi
   specifici di  mantenimento di determinate colture agricole, di
   destinazione a pubblico transito di strade, sentieri o simili;
   o di  altri interventi  simili che  risultino necessari per la
   conservazione e  la fruizione  pubblica delle  caratteristiche
   ritenute peculiari delle aree stesse.

ARTICOLO 11
(Compiti della  Regione e  delle Province  per la predisposizione
delle normative)

Ai fini  della predisposizione  della normativa,  e per  tutte le
attività idonee  per agevolare  l'attuazione del  sistema  delle
aree protette,  la Regione,  in collaborazione  con  le  Province
svolge funzioni di promozione, coordinamento e collaborazione nei
confronti delle Associazioni Intercomunali.

Il Consiglio  regionale, a seguito della propria deliberazione di
perimetrazione delle  aree protette  di cui  all'art. 5,  emana -
sentite le province - direttive per la formazione delle normative
previste dall'art.  9 indicando,  tra l'altro,  ambiti geografici
aventi tra loro relazioni funzionali entro i quali garantire più
specifiche modalità  di coordinamento  delle normative suddette.
La procedura  di cui  all'articolo 12  e 13  può tuttavia essere
promossa anche prima dell'emanazione di tali direttive.

La Giunta  regionale, d'intesa  con le Province ed in conformità
alle direttive  del Consiglio,  promuove il  coordinamento  delle
iniziative e  cura l'assistenza  per  gli  studi  e  le  ricerche
necessarie.

In particolare,  la Giunta indice periodici incontri fra gli enti
locali anche  al fine  di uniformare  e coordinare  le  normative
negli ambienti geografici aventi fra loro relazioni funzionali.

Della suddetta  opera di coordinamento, nonchè dello stato degli
studi e  delle iniziative,  la Giunta  regionale darà notizia al
Consiglio mediante un rapporto da presentarsi entro un anno dalla
delibera di  approvazione del  sistema delle  aree  protette,  ed
entro ogni anno successivo.

ARTICOLO 12
(Normativa delle aree protette - Procedura di adozione)

La normativa  delle aree protette è elaborata dalle Associazioni
intercomunali territorialmente competenti.

La  proposta   di  normativa   è  deliberata   dall'Associazione
Intercomunale entro  2 anni  dall'esecutività della delibera del
Consiglio regionale  di cui  all'art. 5  ed è  pubblicata presso
ogni comune  interessato per  15 giorni; nei 30 giorni successivi
chiunque  può  presentare  opposizioni,  osservazioni,  proposte
inviandole al Comune.

I comuni nei 60 giorni seguenti adottano deliberazioni contenenti
le  proprie   deduzioni  alla   proposta  di  normativa  ed  alle
osservazioni,  opposizioni,   proposte  ricevute;   le   delibere
comunali  sono   immediatamente   trasmesse   alla   Associazione
Intercomunale.

L'Associazione Intercomunale,  conseguentemente  all'esame  delle
delibere comunali,  e comunque  non oltre  6 mesi  dalla data  di
pubblicazione della proposta di normativa presso i comuni, adotta
la normativa  delle aree  protette e  la  trasmette  alla  Giunta
regionale.

Qualora l'Associazione Intercomunale non provveda a deliberare la
proposta di  normativa  nei  tempi  stabiliti  dal  comma  2  del
presente articolo,  la  Giunta  regionale  potrà  elaborare  una
propria proposta e trasmetterla all'Associazione Intercomunale di
competenza.

ARTICOLO 13
(Normativa delle aree protette - Approvazione)

La Giunta  regionale verifica la coerenza della normativa con gli
indirizzi di  politica territoriale,  ambientale  e  di  sviluppo
socio -  economico della  Regione, nonchè  con le proposte delle
altre Associazioni  Intercomunali e le trasmette entro 60 giorni,
unitamente alle proprie osservazioni al Consiglio regionale.

Il Consiglio  regionale approva  la normativa  con deliberazione.
Può  sospendere   l'approvazione  in   attesa  dell'esame  della
normativa di  altre Associazioni  Intercomunali, quando  ciò sia
necessario per  coordinare la  disciplina compresa  negli  ambiti
geografici aventi  tra loro  relazioni funzionali. Può apportare
modifiche alla  normativa quando  queste  non  influiscono  sulle
linee sostanziali  di essa;  oppure quando  siano rese necessarie
per adeguare  la normativa  medesima agli  indirizzi regionali di
cui al  comma 1,  alle direttive emanate dallo stesso Consiglio e
alle esigenze  di unitarietà  degli ambiti geografici aventi fra
loro relazioni  funzionali. Nel  caso che invece ritenga di dover
proporre modifiche  sostanziali, diverse  da quelle di cui sopra,
il Consiglio  rinvia la  normativa all'Associazione Intercomunale
la quale,  entro 90  giorni dalla esecutività della delibera del
Consiglio regionale,  delibera una nuova normativa cui si applica
la procedura  indicata  all'articolo  precedente  e  al  presente
articolo.

A far  tempo dalla  delibera di  adozione delle  normative e fino
alla sua  approvazione, e  comunque per  non oltre  due  anni  è
vietato ogni  intervento in  contrasto con  le  previsioni  della
normativa medesima.

Le varianti  sono approvate con la stessa procedura stabilita dal
presente articolo per l'approvazione della normativa.

ARTICOLO 14
(Rapporti con altre normative)

Nel rispetto  delle competenze dello Stato, le disposizioni della
normativa sono  applicate anche in deroga alle altre disposizioni
regionali nelle materie di cui all'art. 10.

Le direttive  di cui  al n. 2 del precedente art. 9 devono essere
attuate  dagli   enti  locali  mediante  l'adeguamento  dei  loro
strumenti  normativi,   di  piano  e  di  programma  e  dei  loro
regolamenti entro  i termini stabiliti dalla normativa stessa, o,
in mancanza, entro sei mesi dall'approvazione di essa.

Le prescrizioni  di  cui  al  n.  3  del  medesimo  art.  9  sono
immediatamente efficaci  ed  applicabili,  anche  in  difformità
dagli  strumenti   normativi  di  piano  e  di  programma  e  dei
regolamenti degli Enti Locali.

L'applicazione della  normativa è effettuata dagli Enti pubblici
rispettivamente competenti nelle materie a cui le disposizioni si
riferiscono secondo  i tempi  e i  modi stabiliti dalla normativa
stessa.

ARTICOLO 15
(Indennizzi e contributi)

La normativa  delle aree  protette prevede  gli  indennizzi  e  i
contributi  dovuti   ai  proprietari   dei  beni   inclusi  nelle
rispettive aree,  e regolamenta  le modalità di determinazione e
pagamento, nonchè i mezzi per far fronte alla relativa spesa, il
tutto in conformità a quanto disposto nei commi successivi.

Gli indennizzi  e i  contributi sono  dovuti  dalla  Associazione
Intercomunale, salvo  che la  normativa disponga  diversamente in
considerazione della  competenza e  dell'interesse di  altri enti
all'imposizione del  vincolo. In ogni caso la determinazione e il
pagamento sono subordinati alla richiesta dell'avente diritto; la
richiesta deve  essere presentata  entro il termine perentorio di
60 giorni dalla comunicazione all'interessato.

Nelle aree  di cui  alle lett.  b), c)  e d) dell'art. 10 qualora
siano imposti  permanentemente divieti  o limitazioni  al normale
uso dei  beni, tali  da renderne il valore inferiore a quello che
dovrebbe essere  calcolato ai  fini di  un esproprio è dovuto ai
proprietari un indennizzo pari alla differenza rispetto al valore
di esproprio.  L'indennizzo non è dovuto se gli stessi divieti o
limitazioni sono consentiti, senza indennizzo, dalla legislazione
urbanistica e da altre leggi speciali.

Nei casi  che -  nelle aree  di cui  alle lett.  c)  e  d)  -  il
proprietario sia  tenuto a  consentire l'uso  dei propri  beni da
parte di  terzi, è  dovuto  un  indennizzo  pari  al  danno  che
eventualmente subirà per effetto di tale uso. L'indennizzo sarà
pagato una  volta tanto qualora l'uso sia permanente o periodico,
mentre sarà pagato per ogni volta che l'uso si verifichi qualora
l'uso stesso sia occasionale.

Nei casi  che -  nelle aree  di cui  alle lett.  c) e  d) - siano
imposti ai  proprietari obblighi  di effettuare  lavori eccedenti
l'ordinaria  manutenzione,  possono  essere  previsti  contributi
proporzionati al relativo onere.

Gli indennizzi  e i  contributi di  cui al terzo, quarto e quinto
comma  possono   essere  subordinati  alla  stipula  di  apposita
convenzione.

ARTICOLO 16
(Sanzioni - Disposizioni generali)

Gli strumenti  di piano e di programma e i regolamenti degli enti
locali che vengono adeguati alle direttive di cui all'art. 9 n. 2
devono indicare  le sanzioni  applicabili per la violazione delle
singole disposizioni  relative alle aree protette, entro i minimi
e i massimi di cui all'articolo successivo, salva la possibilità
di deroga di cui all'ultimo comma di detto articolo.

La violazione  delle prescrizioni delle normative di cui all'art.
9  obbliga   in  ogni   caso  il  contravventore  alla  immediata
restituzione  in   pristino  ed   al   risarcimento   del   danno
eventualmente prodotto  a norma  del successivo articolo 18, alla
restituzione  in   pristino  sono   tenuti  anche   i  successivi
proprietari   degli    immobili   abusivamente   modificati.   Le
Amministrazioni interessate possono inoltre revocare o sospendere
concessioni o autorizzazioni che riguardino l'utilizzazione delle
aree nelle quali la violazione è stata commessa.

Le stesse  violazioni comportano  inoltre l'applicazione a carico
del contravventore  delle  sanzioni  pecuniarie  seguenti,  salva
l'applicabilità delle  altre sanzioni  eventualmente previste da
leggi statali e regionali. Nel caso che il contravventore sia una
società o  una persona  giuridica, sono  solidalmente tenuti  al
pagamento anche  i legali  rappresentanti in  proprio oltre  agli
altri eventuali  responsabili. E'  inoltre tenuto al pagamento il
direttore dei lavori ove esistente.

ARTICOLO 17
(Sanzioni pecuniarie)

Per le  violazioni commesse  nelle aree  di  cui  alla  lett.  a)
dell'art. 10,  comma 1,  si applica la sanzione amministrativa da
un minimo di L. 200.000 ad un massimo di L. 2.000.000.

Nel caso che alla violazione consegua un pregiudizio apprezzabile
alle caratteristiche  dell'area, tutelata dalla presente legge, e
non sia  possibile la  restituzione in  pristino, è applicabile,
oltre a quella di cui al comma precedente, una ulteriore sanzione
amministrativa da L. 300.000 a L. 3.000.000.

La prosecuzione  della violazione dopo una diffida o un ordine di
sospensione  dell'autorità   competente  comporta,   oltre  alle
precedenti sanzioni, l'applicazione della sanzione amministrativa
da L. 400.000 a L. 4.000.000.

Per  l'inosservanza   dell'ordine   di   ripristino   formalmente
notificato all'obbligato  si applica  la sanzione da L. 300.000 a
L. 3.000.000,  fermo restando  il potere  dell'amministrazione di
procedere al ripristino a spese dell'obbligato.

Per le  violazioni commesse  nelle aree di cui alle lett. b), c),
d), di cui all'art. 10, comma 1, le sanzioni sono rispettivamente
raddoppiate, triplicate  e quadruplicate. Per le aree di cui alle
lett. c)  e d)  non è  ammessa l'oblazione salvi i casi indicati
nelle singole normative.

Le singole  normative possono  derogare ai minimi suddetti per le
ipotesi di  violazioni di  entità particolarmente tenue: in tali
casi i massimi non possono superare il decuplo dei minimi.

ARTICOLO 18
(Applicazione delle sanzioni)

La misura  della sanzione  pecuniaria applicabile  in concreto è
determinata tenendo  conto dei  criteri  stabiliti  dall'art.  11
della L. 24-11-1981, n. 689.

Le violazioni  sono contestate,  oltre che  dagli appositi organi
degli enti  competenti, dai  dipendenti pubblici  con funzione di
pubblica sicurezza.

Tutti i  dipendenti di  qualsiasi ente  pubblico che, per ragioni
del  proprio   ufficio,  vengano   a  conoscenza   di  violazioni
contemplate nei precedenti articoli, sono tenuti a farne rapporto
all'Associazione   Intercomunale   competente   e   alla   Giunta
regionale.

Il risarcimento  del danno si riferisce a qualsiasi spesa che gli
enti pubblici  si trovino  a  sostenere,  anche  in  futuro,  per
eliminare o  attenuare gli  effetti della  violazione, nonchè  a
qualsiasi diminuzione  di valore  che derivi  a beni  pubblici in
seguito alla  violazione stessa.  Nel caso  che il contravventore
abbia ottenuto  dalla violazione  un profitto  maggiore del danno
arrecato, il  risarcimento è  dovuto nella  misura del  profitto
stesso. La  somma da  pagare è  liquidata dall'ente  danneggiato
mediante una stima analitica comunicata al soggetto obbligato, ed
è riscossa ai sensi del RD 14-4-1910 n. 639.

TITOLO III
PARCHI E RISERVE

ARTICOLO 19
(Istituzione dei parchi e delle riserve naturali)

Per il  raggiungimento delle finalità generali di cui all'art. 1
il Consiglio  regionale provvede  ove occorra  con apposita legge
alla istituzione del Parco o della riserva naturale nei territori
compresi nel sistema delle aree protette.

Si provvede  alla istituzione  del "Parco"  in quelle aree in cui
l'entità e  le caratteristiche  dei beni protetti richiedono una
gestione  unitaria  particolare  e  continua  per  garantirne  la
conservazione, la  valorizzazione e  lo  sviluppo;  per  attivare
interventi ed  iniziative capaci  di estendere  e qualificare  la
loro  fruizione   pubblica  a   fini  scientifici,   culturali  e
ricreativi; per  favorire la  valorizzazione e  lo sviluppo delle
loro peculiarità  e suscettibilità  produttive; per promuovere,
coordinare ed  incentivare le  attività  tese  a  perseguire  il
massimo sviluppo  economico e sociale delle popolazioni presenti.
La gestione  dei parchi  è da  attribuire  di  norma  ai  comuni
singoli  od   associati,  secondo   l'entità  geografica   della
localizzazione e le finalità specifiche da perseguire.

Si provvede all'istituzione della Riserva Naturale in quelle aree
normalmente  di   minori  dimensioni  in  cui  siano  riscontrate
peculiarità eccezionali di prevalente interesse scientifico, che
possono richiedere la limitazione dell'accesso e dell'uso al fine
di escluderne ogni utilizzazione contrastante con tale interesse.
La gestione  è affidata ad un istituto scientifico o ad un altro
ente  pubblico,  salvo  che  sussistano  particolari  motivi  per
stipulare a  tale scopo una convenzione, adeguatamente garantita,
con i proprietari interessati.

L'istituzione del  parco o  della riserva  naturale  può  essere
proposta al  Consiglio regionale  da tutti i soggetti titolari di
iniziativa ai  sensi degli artt. 23 e 75 dello Statuto regionale,
anche su  indicazione dei  Comuni singoli,  delle  organizzazioni
sociali espressione  delle popolazioni  locali,  da  istituti  ed
associazioni  interessati   allo   studio   e   alla   protezione
dell'ambiente.

ARTICOLO 20
(Contenuti della legge istitutiva)

La legge  regionale istitutiva del parco o della riserva naturale
definisce:

- la  perimetrazione dell'area  e la individuazione dei territori
  contermini aventi interconnessioni funzionali con il parco o la
  riserva;
- la  classificazione, la denominazione, le finalità, specifiche
  dell'area ed il suo ruolo nel quadro regionale e locale;
- la forma di gestione dell'area;
- gli   indirizzi    per    la    definizione  delle    strutture
  tecnicoamministrative, la loro composizione, i relativi poteri;
- la  strumentazione attuativa  e gestionale  in riferimento alla
  classificazione tipologica delle aree;
- le  modalità di  acquisizione delle  aree indispensabili  alla
  attuazione  dei   piani  e   dei   programmi   anche   mediante
  espropriazione per pubblica utilità ai sensi dell'art. 9 della
  Legge 22 ottobre 1972 n. 865;
- le  incentivazioni per  l'attuazione dei  piani e dei programmi
  mediante l'iniziativa  pubblica e  privata, i  contributi ed  i
  sussidi  per   la  promozione  di  determinate  attività,  per
  sopperire all'eventuale ridotta utilizzazione dei territori;
- gli indennizzi relativi alle limitazioni alle proprietà;
- le sanzioni amministrative relative ai divieti di comportamento
  e d'uso;
- i  finanziamenti  da  rendere    disponibili  per  la  gestione
  dell'area.

TITOLO IV
NORME FINALI

ARTICOLO 21
(Intese interregionali con lo Stato)

Ai  fini  dell'applicazione  della  presente  legge,  la  Regione
promuove le  necessarie intese,  nel  rispetto  delle  competenze
dello Stato,  per  quanto  riguarda  la  utilizzazione  dei  beni
demaniali e del patrimonio indisponibile dello Stato medesimo.

La Regione  promuove intese  con le  Regioni confinanti  al  fine
della istituzione  di  parchi  e  riserve  naturali  a  carattere
interregionale.

La Regione ai sensi dell'art. 11 uc DPR 15-1-72 n. 11 e dell'art.
71, lett.  9 DPR  24-7-77 n.  616, utilizza di norma il personale
del Corpo  Forestale dello  Stato per  le ricerche  e  i  rilievi
necessari per  la predisposizione delle perimetrazioni delle aree
protette e  delle relative  normative, per  l'assistenza  tecnica
occorrente per  la gestione, per la sorveglianza e l'applicazione
delle sanzioni.  A tale  scopo la  Giunta regionale  promuove  le
opportune intese con competenti organi statali.

Ai sensi  dell'art.  4  del  DPR  616/77  sono  fatte  salve  con
riferimento alle  aree ed  ai beni  soggetti ad  uso militare, le
competenze del  Ministero della Difesa, e, in genere, le funzioni
attinenti alla difesa nazionale.

ARTICOLO 22
(Provvedimenti  finanziari   per  la   individuazione  e  per  la
formazione della normativa delle aree protette)

Alle spese  necessarie per  la individuazione delle aree protette
contribuisce la Regione. Gli appositi stanziamenti sono ripartiti
fra le  province interessate con delibera del Consiglio regionale
su proposta  della Giunta,  in relazione  all'estensione  e  alle
caratteristiche delle aree protette.

Per la  formazione della  normativa delle  aree protette  di  cui
all'art. 12,  la Regione  concede alle Associazioni Intercomunali
interessate, contributi per:

- studi  e  ricerche  necessarie  per  la  predisposizione  della
  normativa;
- esecuzione dei rilievi o ricerche storiche;
- acquisizione  di documenti  o  comunque  di  dati  relativi  al
  patrimonio naturalistico ambientale.

I contributi  devono essere  utilizzati nei  due anni  di cui  al
secondo comma  dell'art. 12 e possono essere concessi fino al 90%
della spesa  riconosciuta ammissibile  e fino ad un massimo di L.
40 milioni  per ogni  Associazione Intercomunale. Tali contributi
sono ripartiti  con  deliberazione  del  Consiglio  regionale  su
proposta della Giunta, fra le Associazioni che abbiano presentato
domanda corredata da programma di attività.

La deliberazione  sarà proposta  dalla Giunta regionale e dovrà
contenere tempi e modalità di erogazione.

Per gli scopi di cui ai commi precedenti la Giunta regionale, ove
occorra, può  stipulare direttamente  convenzioni  con  Istituti
scientifici  e   culturali  anche   nell'interesse   di   singole
Associazioni.

Per le  spese di  cui al  comma 1  valutate in  Lire  100.000.000
(cento milioni)  è fatto  fronte con la disponibilità di cui al
Cap. 41200 del bilancio per l'esercizio finanziario 1982.

Per le  spese di cui al 2E e comma 3 si provvede con stanziamenti
da prevedere  nel bilancio  annuale della  Regione a  partire dal
1983.

ARTICOLO 23
(Coordinamento degli  interventi di  spesa regionali  nelle  aree
comprese nel sistema)

La  Regione  coordina  la  propria  spesa  nei  vari  settori  di
intervento  privilegiando   il  finanziamento   delle  iniziative
localizzate nel sistema regionale delle aree protette, dei parchi
e delle  riserve naturali  e  coerenti  con  le  finalità  della
presente legge.

Il coordinamento  tra le  previsioni annuali  e  pluriennali  del
bilancio della  Regione e  quelle dei  bilanci  di  gestione  dei
parchi  assicura   la   erogazione   dei   contributi   regionali
adeguatamente proporzionati e finalizzati.

ARTICOLO 24
(Disposizioni relative ai parchi esistenti)

Nei  parchi   già  istituiti   si  continuano  ad  applicare  le
disposizioni delle  rispettive leggi istitutive. Restano altresì
ferme le  disposizioni di  cui alla  LR 24-5-80 n. 65 concernente
"Norme per la istituzione del Parco delle Alpi Apuane".

Tuttavia, nel  termine di  90 giorni dall'entrata in vigore della
presente legge,  gli enti  gestori provvederanno  ad adeguare  le
proprie normative  alle norme  della presente legge relative alle
sanzioni, in conformità del primo comma del precedente art. 16.

Ai soli  fini della  graduazione delle  sanzioni, di cui all'art.
17, gli enti gestori dividono in zone il territorio del parco.

Per particolari ragioni connesse con la consistenza faunistica, o
per altre  particolari esigenze  connesse con  le  finalità  del
parco gli  enti preposti alla gestione possono provvedere in ogni
tempo ad  idonei mezzi  di controllo  delle specie  animali. Tale
controllo deve  essere attuato  con mezzi selettivi e deve essere
effettuato da  agenti dipendenti  del parco.  Per le  specie  non
cacciabili ai  sensi della  legislazione vigente  non è  ammessa
l'uccisione.

L'Ente preposto  alla gestione  del Parco  naturale della Maremma
istituito con  LR 5-6-75  n. 65  esercita altresì le funzioni di
disciplina della  navigazione nelle  acque interne  comprese  nel
perimetro del Parco.

Tali funzioni  vengono esercitate con l'emanazione di un apposito
regolamento, entro sei mesi dall'entrata in vigore della presente
legge, con  il quale  dovranno  essere  stabilite  le  necessarie
intese con l'Amministrazione Statale della Marina Mercantile.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 29 giugno 1982.

La presente  legge è  stata approvata dal Consiglio Regionale il
25-5-1982 ed  è stata vistata dal Commissario del Governo il 21-
6-1982.



PARCHI

