Norme per  lo sviluppo dell'acquacoltura per la produzione ittica
nelle acque interne.

Il Consiglio Regionale ha approvato il 28-9-1982
Il Commissario del Governo ha apposto il visto il 25-10-1982
Il Presidente  della Giunta  Regionale promulga la seguente legge
regionale:

ARTICOLO 1
(Principi e finalità)

Per  lo   sviluppo  e  la  massima  utilizzazione  delle  risorse
ambientali, territoriali ed imprenditoriali, la Regione incentiva
e  regolamenta   le  attività   di  acquacoltura   e  di   pesca
professionistica nelle acque interne.

Ai  fini   della  presente   legge   sono   considerati   oggetto
dell'acquacoltura  e   della  pesca  professionistica  tutti  gli
organismi animali  e  vegetali  viventi,  anche  temporaneamente,
nelle acque interne della Regione.

Sono altresì  consentiti la produzione e l'allevamento di specie
estranee alla  flora e alla fauna acquatica regionale nell'ambito
di impianti idonei ad impedirne la diffusione all'esterno.

La Regione  promuove ed  attua studi  ed indagini  sull'ambiente,
sulle specie  acquatiche e sull'ittiofauna in particolare; adotta
le opportune  iniziative atte  allo sviluppo delle conoscenze del
settore.

Il programma  regionale degli  interventi in agricoltura previsti
dalla LR  1 agosto 1981 n. 63 comprende le misure per la tutela e
l'incremento delle risorse ittiofaunistiche.

ARTICOLO 2
(Studi, ricerche ed assistenza tecnica)

Al fine  di incrementare  la produttività delle risorse idriche,
la Regione  promuove studi  e  ricerche  per  lo  sviluppo  delle
conoscenze nel  settore  della  pesca  e  delle  acquacoltura  ed
inoltre provvede:

a) all'organizzazione  tecnica della pesca professionistica, allo
   sviluppo dell'acquacoltura,  nonchè  al  ripopolamento  delle
   acque;
b) all'individuazione della potenzialità produttiva delle acque,
   nei riguardi dell'acquacoltura e della pesca professionistica;
c) alla  raccolta di  dati  e  notizie  sulla  consistenza  delle
   risorse ittiche  e sull'andamento  del  mercato  dei  prodotti
   ittici, oltrechè  a ricerche statistiche sull'attività della
   pesca e sulle attività connesse;
d) alla  promozione dell'uso  dei prodotti  ittici allo  scopo di
   allargare l'area dei consumi.

La Regione  altresì  favorisce  la  produzione  di  novellame  e
materiale ittiogenico  per la  acquacoltura ed  il ripopolamento,
provvede alla  sperimentazione di  nuove  tecnologie  produttive,
fornisce  informazioni   di  natura  tecnica  ed  economica  agli
operatori del settore.

ARTICOLO 3
(Licenza per pescatori professionisti)

La pesca  professionistica può  essere  esercitata  da  chi  sia
munito  di   licenza  regionale  rilasciata  dall'Amministrazione
Provinciale territorialmente competente.

Il richiedente  è tenuto  a dimostrare  di essere iscritto negli
elenchi dei  pescatori di mestiere di cui alla legge 13-3-1958 n.
250.

Sono esenti  dall'obbligo dell'iscrizione negli elenchi di cui al
comma  precedente   i  pescatori  professionisti  pensionati  per
raggiunti limiti  di età,  purchè iscritti negli stessi elenchi
all'atto del pensionamento.

Non sono  tenuti  all'obbligo  della  licenza  gli  addetti  agli
impianti di  acquacoltura, alla  pesca nelle  risaie, nonchè  il
personale dei  bacini di  pesca a  pagamento,  nell'ambito  degli
impianti stessi.

ARTICOLO 4
(Disciplina della pesca professionistica)

La pesca  professionistica è consentita su concessione nei corpi
idrici di  particolare rilevanza,  così come  indicato nel piano
per la  tutela  e  l'incremento  delle  risorse  ittiche  di  cui
all'art. 1 della presente legge.

Nelle acque  ottenute in  concessione i  pescatori professionisti
operano secondo  le disposizioni  indicate  nel  disciplinare  di
concessione che  dovrà prevedere  anche  la  segnalazione  degli
attrezzi.

Nei corpi idrici in concessione per la pesca professionistica, il
disciplinare  può   prevedere  la   pesca  anche   da  parte  di
dilettanti.

ARTICOLO 5
(Commercio e detenzione di specie ittiche)

E' vietato  il commercio  di specie  ittiche catturate  o  uccise
illecitamente.

Per il  materiale ittico  proveniente da  impianti di allevamento
deve essere  dimostrata la  legittima provenienza  con fattura  o
bolla di consegna.

ARTICOLO 6
(Concessione di acque)

Possono essere  date in  concessione acque  pubbliche a  scopo di
pesca professionistica  o per  la salvaguardia  della  produzione
ittica.

Tali   concessioni    vengono   rilasciate   dall'Amministrazione
provinciale.

Nel  caso   di  acque   interprovinciali,  la  concessione  viene
rilasciata d'intesa con le province interessate.

Le concessioni  di cui  al primo comma hanno la durata massima di
anni 10 e sono rinnovabili alla scadenza.

Il  richiedente   deve  presentare   all'amministrazione  o  alle
Amministrazioni provinciali  un programma  di utilizzazione delle
risorse ittiche  e  indicare  i  mezzi  e  i  modi  di  pesca  da
utilizzare nel  corpo idrico  richiesto, i  tempo  di  pesca,  le
specie oggetto di prelievo e la loro destinazione.

L'Amministrazione   provinciale    sulla   base   del   programma
presentato, decide sulla richiesta di concessione e ne predispone
il relativo  disciplinare comprensivo anche di eventuali obblighi
di conferimento.

Le concessioni  di cui  al presente articolo sono esenti da tasse
di concessione amministrativa.

Esse sono immediatamente revocabili quando dal concessionario non
siano rispettati, anche parzialmente, i disposti del disciplinare
di concessione.

In  luogo   della  revoca,   l'Amministrazione  provinciale  può
comminare l'obbligo  di specifici  conferimenti ittiogeni,  o  di
specifici ripopolamenti.

Su tratti  di corpi  idrici adiacenti  ad allevamenti ittici può
essere  rilasciata   al  titolare  dell'impianto  concessione  di
acquacoltura, per una lunghezza non eccedente i 400 metri a valle
i 200 metri a monte del fronte a sponda dell'allevamento stesso.

Nei tratti  dati in concessione ai sensi del comma precedente, è
vietata  la  pesca,  tranne  al  concessionario  o  al  personale
dell'impianto.

Eccezioni   possono   essere   previste   nel   disciplinare   di
concessione.

I tratti  in concessione  devono  essere  segnalati  con  tabelle
recanti la scritta "Acque in concessione".

L'esercizio di  attività di  piscicoltura in  risaia deve essere
denunciato annualmente  all'amministrazione provinciale nelle cui
acque si versano i canali emissari delle risaie stesse.

ARTICOLO 7
(Sviluppo dell'attività di acquacoltura)

Agli impianti  destinati ad attività di acquacoltura, su terreni
aventi a  questo fine  idonee caratteristiche  di produzione,  si
applicano le  disposizioni della  LR 19-2-1979 n. 10 e successive
modificazioni e integrazioni, relative alle costruzioni destinate
alla produzione agricola.

Ai fini  dell'applicazione delle  norme della  LR 19-2-79 n. 10 e
successive  modificazioni  ed  integrazioni  gli  impianti  e  le
attrezzature previste devono risultare nel piano di utilizzazione
aziendale di cui alla citata legge regionale.

ARTICOLO 8
(Interventi finanziari per l'acquacoltura)

Per lo  sviluppo dell'attività  di acquacoltura  e di  pesca  la
Regione destina  risorse  finanziarie  per  la  realizzazione  di
impianti e  attrezzature, per  la captazione di acque, l'acquisto
di macchine,  la trasformazione  e conservazione dei prodotti, la
dotazione  di   strutture  e   infrastrutture  di  servizio;  per
l'acquisizione dei  terreni si applicano le norme di cui all'art.
5 della LR 1-8-1981 n. 63.

Possono beneficiare  dei finanziamenti i soggetti di cui all'art.
2 della  LR 1-8-1981  n. 63  nonchè i pescatori professionisti e
coloro che esercitano attività di acquacoltura.

Gli  operatori   del  settore   dell'acquacoltura,   singoli   od
associati, possono  beneficiare  delle  agevolazioni  finanziarie
regionali previste per il settore agricolo.

L'accesso ai benefici finanziari previsti dalla presente legge è
disciplinato secondo  le priorità  e modalità della LR 1-8-1981
n. 63.

ARTICOLO 9
(Norme transitorie e finali)

Le concessioni  di acquacoltura  in atto  all'entrata  in  vigore
della presente  legge cessano  alle rispettive date di scadenza e
comunque entro il 31-12-1992.

I disciplinari  delle concessioni in atto debbono essere adeguati
entro 3  anni dall'entrata  in vigore  della presente  legge alle
normative previste dall'art. 6.

Le licenze  di pesca  per pescatori  professionisti in  atto alla
data di  entrata in  vigore della presente legge rimangono valide
fino alla loro scadenza.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze 30 ottobre 1982.

La presente  legge è  stata approvata dal Consiglio Regionale il
28-9-1982 ed  è stata vistata dal Commissario del Governo il 25-
10-1982.



PESCA

