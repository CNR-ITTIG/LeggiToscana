Composizione e  funzionamento  delle  commissioni  di  disciplina
delle Unità Sanitarie Locali.

Il Consiglio Regionale ha approvato il 29-4-1982
Il Commissario del Governo ha apposto il visto il 22-5-1982
Il Presidente  della Giunta  Regionale promulga la seguente legge
regionale:

ARTICOLO 1
(Composizione)

Ai sensi e per gli effetti dell'articolo 61 del DPR 20-12-1979 n.
761, in ogni unità sanitaria locale è istituita una commissione
di disciplina  composta di  sei  membri  effettivi,  di  cui  tre
nominati  dal   comitato  di   gestione  e  tre  designati  dalle
organizzazioni sindacali del personale.

Per ciascun  membro effettivo,  e con  le  stesse  modalità,  è
rispettivamente nominato o designato un membro supplente.

Tutti i  membri,  sia  effettivi  che  supplenti,  devono  essere
dipendenti dell'unità sanitaria locale.

Nei procedimenti  disciplinari a carico di dipendenti per i quali
è richiesta  l'iscrizione ad  albi professionali, la commissione
è integrata  da un  membro, con  voto consultivo, designato, non
oltre il termine di trenta giorni dalla data di ricevimento delle
richiesta, dal competente ordine o collegio professionale.

ARTICOLO 2
(Nomina dei membri)

Alla nomina  dei  tre  membri  effettivi  di  sua  competenza  il
comitato di  gestione provvede con votazione unica e segreta, con
voto limitato a due nomi.

A parità di voti è eletto il più anziano di età.

Ad avvenuta  nomina dei  tre membri  effettivi,  il  comitato  di
gestione provvede, nella stessa seduta e con le stesse modalità,
alla nomina dei tre membri supplenti.

Sempre nel  corso della  stessa  seduta  e  dopo  l'elezione  dei
supplenti, il  comitato di  gestione individua per ciascun membro
effettivo il rispettivo supplente.

ARTICOLO 3
(Designazione dei membri da parte delle Organizzazione Sindacali)

Le designazioni  dei membri  effettivi e supplenti da parte delle
organizzazioni  sindacali   vengono  richieste   dal   Presidente
dell'Assemblea    dell'USL    alle    organizzazioni    sindacali
maggiormente rappresentative su base nazionale.

Le  organizzazioni   sindacali   provvedono   alle   designazioni
congiuntamente.

Nel  comunicare   le  proprie   designazioni,  le  organizzazioni
sindacali  devono   indicare  per  ciascun  membro  effettivo  il
rispettivo  supplente.   La  comunicazione   delle   designazioni
effettuate deve essere fatta pervenire al presidente del comitato
di  gestione  non  oltre  trenta  giorni  dal  ricevimento  della
richiesta di cui al primo comma.

Nel caso  di mancato  accordo tra le organizzazioni sindacali sui
nominativi da  designare, e  comunque alla  scadenza del  termine
suddetto, il  comitato di  gestione provvede autonomamente con le
modalità di  cui all'articolo 2, tenuto conto delle designazioni
eventualmente  fatte   pervenire  dalle   singole  organizzazioni
sindacali.

ARTICOLO 4
(Costituzione)

La Commissione  di Disciplina è costituita con deliberazione del
Comitato di gestione.

Con lo  stesso provvedimento  il Comitato  di gestione  nomina il
Presidente  ed   il  Vice   -   Presidente   della   Commissione,
scegliendoli fra  i membri  effettivi di  cui al  primo comma del
precedente articolo  2, incarica  delle funzioni di Segretario un
dipendente del  profilo professionale "Direttori Amministrativi",
stabilisce la sede della commissione.

ARTICOLO 5
(Durata in carica e rinnovo dei componenti)

La Commissione di disciplina dura i carica tre anni.

L'iniziativa  per   il  rinnovo   della  commissione   spetta  al
Presidente del  Comitato di  gestione che è tenuto ad avviare le
procedure previste  dagli articoli  2 e  3 entro  il secondo mese
precedente a quello di scadenza.

Oltre che  alla normale  scadenza, si  procede al  rinnovo totale
della commissione  di disciplina in caso di simultanee dimissioni
di tre membri effettivi.

In tal  caso il  Comitato di gestione, con propria deliberazione,
dichiara lo  scioglimento della commissione e il Presidente avvia
immediatamente le procedure di rinnovo.

Il Presidente  e i membri effettivi della commissione non possono
essere confermati.  Il  divieto  si  applica  anche  in  caso  di
anticipato scioglimento o di dimissioni volontarie.

ARTICOLO 6
(Insediamento)

All'insediamento della  commissione  di  disciplina  provvede  il
Presidente del  Comitato di gestione, che ne verifica la regolare
composizione.

Immediatamente dopo  le formalità di cui al precedente comma, il
Presidente della  commissione di  disciplina inizia a svolgere le
funzioni di sua competenza.

ARTICOLO 7
(Presidente)

Il Presidente  della commissione di disciplina convoca e presiede
la stessa,  ne firma  gli atti  e le deliberazioni e ne esegue le
decisioni. Provvede  inoltre all'espletamento  di tutti i compiti
connessi  al   buon  funzionamento  della  commissione  stessa  o
comunque richiesti  dalla presente legge. In particolare fissa la
data della  trattazione orale,  riferisce sui  casi sottoposti  a
giudizio, può nominare un relatore, decide sulla ricusazione dei
membri effettivi  e supplenti,  determina l'ordine e le modalità
di votazione  dei componenti  la commissione  e ne  raccoglie  le
dichiarazioni.

ARTICOLO 8
(Membri)

I membri  effettivi e  supplenti devono  astenersi  dal  compiere
atti, esperire indagini disciplinari, se non nell'esercizio delle
loro funzioni di componenti della commissione.

Ogni membro  effettivo ha  il suo sostituto nel rispettivo membro
supplente, che  interviene a  tutte le riunioni della commissione
ma non  può partecipare  alle votazioni  e agli altri aspetti di
competenza dell'organo  disciplinare, salvo  il caso di assenza o
di  legittimo   impedimento  del   membro  effettivo.  Il  membro
supplente sostituisce  altresì il  membro effettivo  decaduto  o
cessato, fino alla nomina del nuovo effettivo.

Le dimissioni  dei membri  effettivi o  supplenti sono inviate al
Presidente della  commissione di disciplina, che ne dà immediata
comunicazione al  Presidente del  Comitato di  gestione,  dandone
notizia nel  verbale della seduta della commissione di disciplina
immediatamente successiva.

Il membro  dimissionario rimane  in carica  fino alla  nomina del
successore. A  questi ultimi effetti, si procede con le modalità
ed i  criteri indicati all'articolo 2 o all'articolo 3, a seconda
dei casi ivi previsti.

In  materia   di  astensioni   e  ricusazioni  dei  membri  della
commissione di disciplina, si applicano l'articolo 149 e le altre
disposizioni del DPR 10-1-1957, n. 3.

ARTICOLO 9
(Segretario)

Il segretario  assiste alle sedute della commissione, ne redige i
verbali,  è   responsabile  della   conservazione   degli   atti
collegiali    e    presidenziali,    della    spedizione    della
corrispondenza, della  comunicazione degli  avvisi, convocazioni,
ordinanze, decisioni,  della trasmissione  di ogni  altro atto  o
documento.

Rilascia copie autentiche dei verbali della commissione.

Collabora  inoltre,  sotto  la  direzione  del  Presidente,  alla
attività di esecuzione.

ARTICOLO 10
(Validità delle adunanze e delle deliberazioni)

Per la  validità delle  riunioni è  necessaria la  presenza  di
almeno quattro  componenti ivi compreso il Presidente o chi ne fa
le veci e del segretario.

Dal  computo  è  escluso  l'eventuale  membro  aggiunto  di  cui
all'ultimo comma dell'articolo 1.

I membri  supplenti sono  computati agli  effetti della validità
delle sedute soltanto in caso di assenza del rispettivo titolare.

La convocazione  delle sedute  deve essere  comunicata a  tutti i
membri, mediante  raccomandata a  mano o raccomandata postale con
avviso di ricevimento, almeno otto giorni prima di quello fissato
per la seduta.

Salvo contrarie  disposizioni di legge, la commissione delibera a
maggioranza assoluta dei voti dei presenti.

Delle sedute,  ivi compresa quella di insediamento, viene redatto
verbale firmato  dal segretario,  dal  Presidente  e  dal  membro
effettivo più anziano presente.

ARTICOLO 11
(Infrazioni, sanzioni e procedimento disciplinare)

Per le infrazioni, le sanzioni e il procedimento disciplinare, si
applica al  personale delle  UUSSLL, per le parti compatibili, la
normativa vigente per gli impiegati civili dello Stato, di cui al
DPR 10-1-1957, n. 3 e successive modificazioni.

Competente ad  infliggere  la  censura  è  il  responsabile  del
servizio cui  è assegnato il dipendente. Per servizio si intende
l'articolazione organizzativa  di  cui  all'art.  6  della  legge
regionale 24-5-1980, n. 71.

Contro il  provvedimento di  censura inflitto dal responsabile di
servizio  è  ammesso  ricorso  al  Presidente  del  comitato  di
gestione, che decide in via definitiva.

Ai responsabili  di servizio e ai coordinatori di cui all'art. 18
della legge  regionale 24-5-1980,  n. 71,  la censura è inflitta
dal Presidente del comitato di gestione.

L'iniziativa per  la irrogazione  delle sanzioni  della riduzione
dello  stipendio,  della  sospensione  della  qualifica  e  della
destituzione spetta a chi è competente ad infliggere la censura,
nonchè per  i rispettivi  settori, ai  coordinatori  di  cui  al
precedente comma.

Gli atti  che il DPR 10-1-1957, n. 3, e successive integrazioni e
modificazioni, demanda  al capo  del personale,  al ministro e al
consiglio di amministrazione sono di competenza, rispettivamente,
dei coordinatori di cui all'art. 18 legge regionale 24-5-1980, n.
71, ciascuno  per il proprio settore, del Presidente del comitato
di gestione, del comitato stesso.

L'art. 123  del DPR  10-1-1957, n. 3, si applica per i dipendenti
di cui  al quarto  comma. Gli  atti attribuiti,  ai  sensi  dello
stesso articolo 123, alla competenza del Consiglio dei Ministri e
del Presidente  della  Repubblica  sono  presi,  rispettivamente,
dalla Giunta regionale e dal Presidente della stessa.

I provvedimenti  concernenti la  sospensione della qualifica e la
destituzione sono comunicati alla Giunta regionale.

ARTICOLO 12
(Norme transitorie)

La presente  legge si applica anche al personale transitoriamente
assegnato  alle   unità  sanitarie  locali,  purchè  sia  stata
adottata la  pianta organica  provvisoria ai  sensi delle vigenti
disposizioni.  Le   competenze  attribuite   ai  responsabili  di
servizio  e  ai  coordinatori  di  settore  sono  esercitate  dai
dipendenti  cui   siano  stati   provvisoriamente   conferiti   i
corrispondenti incarichi.

I procedimenti  disciplinari in corso all'entrata in vigore della
presente legge  possono essere riassunti nelle forme e secondo le
procedure di  cui ai  precedenti articoli,  non oltre  i  novanta
giorni dalla data di entrata in vigore della legge stessa.

La  mancata   riassunzione  nei   termini  suddetti  estingue  il
procedimento.

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

Firenze, 29 maggio 1982.

La presente  legge è  stata approvata dal Consiglio Regionale il
29-4-1982 ed  è stata vistata dal Commissario del Governo il 22-
5-1982.



ENTI SANITARI
ORGANI
ORDINAMENTO

