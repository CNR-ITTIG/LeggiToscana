Trattamento previdenziale del personale regionale.

Il Consiglio Regionale ha approvato il 7-4-1982
Il Commissario del Governo ha apposto il visto il 4-5-1982
Il Presidente  della Giunta  Regionale promulga la seguente legge
regionale:

ARTICOLO 1

La Regione assicura a favore dei propri dipendenti inquadrati nel
ruolo del  personale regionale  o dei  loro aventi  causa di  cui
all'art. 3  della legge  8 marzo  1968, n. 152, il trattamento di
fine servizio che l'INADEL eroga ai propri iscritti.

Detto trattamento, salvo quanto previsto nei successivi articoli,
si  realizza  nelle  prestazioni  espressamente  stabilite  dalle
disposizioni  legislative   e  regolamentari   che   disciplinano
l'ordinamento e l'attività del suddetto istituto.

ARTICOLO 2

A decorrere dalla data di entrata in vigore della presente legge,
per ogni  anno  di  servizio  utile,  determinato  ai  sensi  del
successivo art.  3, la  misura del  trattamento previdenziale  è
pari a  un dodicesimo  dell'ottanta per  cento della retribuzione
annua  contributiva,  secondo  le  disposizioni  dell'ordinamento
dell'INADEL, riferita  alla data  di cessazione dal servizio, ivi
compresi i  benefici  eventualmente  attribuiti  in  applicazione
dell'art. 2  della legge  24 maggio  1970, n.  336,  l'indennità
integrativa speciale  nella misura  valutata dall'INADEL  per  il
calcolo dell'indennità  premio  di  servizio  e  la  tredicesima
mensilità.

Ai suddetti  fini, le  frazioni di  anno superiori  a sei mesi si
computano  per   anno  intero,   quelle  pari  o  inferiori  sono
trascurate.

La Regione  pone a suo carico l'eventuale differenza tra la somma
lorda spettante  secondo quanto  previsto al primo comma e quella
lorda corrisposta,  a titolo di indennità premio di servizio, di
indennità di  buonuscita, di indennità di anzianità o ad altro
analogo titolo,  dall'ente  presso  il  quale  è  instaurato  il
rapporto previdenziale o dalla Regione stessa, ai sensi dell'art.
88 della  legge regionale  6 settembre  1973, n.  54 e successive
modificazioni.

Nessuna liquidazione a carico della Regione compete ai dipendenti
che cessano dal servizio per passaggio alle dipendenze di enti il
cui personale è iscritto all'INADEL e all'ENPAS.

ARTICOLO 3

Ai fini  della determinazione  della misura  del  trattamento  di
previdenza sono computabili:

a) i servizi resi alle dipendenze della Regione;
b) i  servizi resi  presso altri  enti e  lo Stato con iscrizione
   all'INADEL o  all'ENPAS,  nonchè  quelli  riconosciuti  utili
   dagli ordinamenti  dei suddetti enti previdenziali vigenti nel
   tempo;
c) i  servizi e periodi riscattati a carico del dipendente presso
   l'INADEL o presso l'ENPAS;
d) i  servizi riconosciuti  ai  fini  dell'indennità  premio  di
   servizio ai sensi dell'art. 7 della legge 18 novembre 1975, n.
   764 e dell'art. 8 della legge 23 dicembre 1975, n. 698.

Sono esclusi dal computo i periodi e servizi di cui al precedente
comma  che   abbiano   dato   luogo   alla   liquidazione   delle
corrispondenti prestazioni previdenziali.

Nei casi  previsti dal  secondo comma  dell'art. 88  della  LR  6
settembre  1973,   n.  54,   il  trattamento   di  previdenza  è
determinato sulla  base dei  servizi prestati presso la Regione e
dei periodi ricongiungibili ai sensi dei successivi artt. 4 e 7.

ARTICOLO 4

Al personale  trasferito alla  Regione Toscana  in attuazione  di
norme di  legge, per il quale non opera la ricongiunzione ai fini
previdenziali presso  L'INADEL dei servizi prestati negli enti di
provenienza e  per il  quale gli stessi enti versano alla Regione
le somme  accantonate quale  indennità di fine servizio maturate
fino  alla  data  di  trasferimento,  si  applicano  le  seguenti
disposizioni:

a) La  Regione riconosce  ai fini previdenziali tutti i servizi o
   periodi già  riconosciuti utili  ai fini  del trattamento  di
   fine servizio  presso l'ente  di provenienza,  limitatamente a
   quelli per  i quali  l'importo della  liquidazione o  di altro
   analogo trattamento  ad essi  riferito sia  stato versato alla
   Regione;
b) la  Regione incamera in un apposito capitolo di sopravvenienze
   attive le  somme di cui al precedente punto a) e provvederà a
   corrispondere ai  dipendenti interessati,  entro sei  mesi dal
   versamento, l'eventuale  eccedenza  tra  l'importo  versato  e
   quello dell'indennità  premio di  servizio determinata in via
   teorica, secondo  i criteri di cui al primo comma dell'art. 2,
   in relazione  alla posizione  giuridica ed economica rivestita
   dal personale interessato alla data di iscrizione all'INADEL e
   ai periodi di cui al precedente punto a), computati secondo le
   disposizioni dell'ordinamento di provenienza;
c) alla  definitiva cessazione  dal servizio, la Regione assicura
   agli interessati  o loro  aventi causa  ai sensi  dell'art.  3
   della legge  8 marzo  1968, n.  152, il  trattamento  di  fine
   servizio determinato, con i criteri di cui all'art. 2, in base
   alla somma  dei servizi  di cui  al precedente  punto a)  e di
   quelli resi alle dipendenze della Regione.

ARTICOLO 5

Il personale interessato, entro tre mesi dalla data di entrata in
vigore della  presente legge, ovvero entro tre mesi dalla data di
notificazione del  provvedimento di inquadramento nel ruolo unico
regionale, può  rinunciare all'applicazione dell'art. 4 e optare
per  la  riscossione  dell'indennità  accreditata  dall'ente  di
provenienza, che  sarà corrisposta  soltanto dopo  essere  stata
introitata nel bilancio regionale.

ARTICOLO 6

Le  norme  contenute  nei  precedenti  articoli  4  e  5  trovano
applicazione anche nei confronti del personale che, essendo nelle
condizioni previste  dall'art. 4, abbia cessato il servizio prima
dell'entrata in vigore della presente legge.

In tali  casi la  misura del trattamento previdenziale assicurato
dalla Regione  è quella  determinata dall'art.  4 della  legge 8
marzo 1968, n. 152.

ARTICOLO 7

Al personale  comandato e  trasferito alla Regione, anche da enti
pubblici soppressi, inquadrato nel ruolo unico regionale ai sensi
degli artt.  96 e 97 della LR 6-9-1973 n. 54 e dall'art. 13 della
LR 17-1-1976,  n. 6,  ove abbia  già percepito  l'indennità  di
anzianità o  altro analogo  trattamento maturato  alla  data  di
cessazione dal  servizio presso  l'ente di  provenienza, è  data
facoltà di  rifondere in  unica soluzione  alla Regione la somma
lorda a  tali titoli percepita al fine di ottenere, limitatamente
alla parte  corrispondente all'importo dell'indennità rifusa, il
computo del servizio prestato presso l'ente di provenienza per la
determinazione della  misura del trattamento di previdenza di cui
all'art. 2 della presente legge.

Nel caso  in  cui  le  suddette  somme  non  siano  state  ancora
liquidate agli  interessati, le  stesse, ove l'interessato chieda
la valutazione ai fini previdenziali dei rispettivi servizi, sono
incamerate dalla Regione stessa.

Le disposizioni  di cui ai precedenti commi si applicano anche in
favore dei dipendenti già cessati dal servizio o dei loro aventi
causa ai sensi dell'art. 3 della legge 8 marzo 1968, n. 152.

In tali  casi l'indennità  di fine  rapporto  percepita  per  il
servizio prestato  presso l'ente di provenienza è da considerare
come acconto  del trattamento  previdenziale  spettante,  che  la
Regione assicura  nella misura  di cui  all'art. 4  della legge 8
marzo 1968, n. 152.

La rifusione  di cui  al primo comma può essere effettuata anche
mediante rateizzazione  mensile per  un periodo  non superiore  a
dieci anni.  In questo  caso è  applicata la maggiorazione di un
interesse annuo  composto pari  al 4,50 per cento a decorrere dal
primo  giorno  del  mese  successivo  a  quello  in  cui  diviene
esecutivo il provvedimento di rateizzazione del debito.

Il numero  delle rate  è fissato  in relazione  all'importo  del
debito stesso.

L'importo complessivo  delle rate  rimaste da pagare alla data di
cessazione dal  servizio è  portato in  detrazione per il valore
capitale dell'ammontare del trattamento previdenziale spettante.

ARTICOLO 8

I  dipendenti   interessati  all'applicazione   del  primo  comma
dell'art. 7  debbono presentare apposita domanda alla Regione nel
termine perentorio  di 120 giorni dalla data di entrata in vigore
della presente legge.

Il pagamento  in unica  soluzione previsto  dallo stesso  art.  7
dovrà essere  eseguito nel termine perentorio di 90 giorni dalla
data della  comunicazione di accettazione della domanda di cui al
primo comma;  nello stesso termine, in alternativa, dovrà essere
fatta pervenire la richiesta di pagamento rateale.

ARTICOLO 9

Al personale  assunto a  tempo determinato la Regione liquida per
ogni mese  di servizio  prestato e frazione superiore ai quindici
giorni un  premio  di  fine  servizio  nella  misura  pari  a  un
dodicesimo  dell'ottanta   per  cento  di  una  mensilità  dello
stipendio pensionabile  in godimento,  ivi compresi la indennità
integrativa speciale  nella misura  valutata dall'INADEL  per  il
calcolo dell'indennità  premio di  servizio  e  il  rateo  della
tredicesima mensilità.

Il suddetto premio è corrisposto al momento della cessazione dal
servizio.

ARTICOLO 10

All'onere  derivante   dall'attuazione  della   presente   legge,
valutato per  l'esercizio 1982  in L. 250.000.000 nette, si farà
fronte come appresso indicato:

- mediante  imputazione della  spesa di  L.  300.000.000  per  la
  corresponsione del  trattamento previdenziale  di fine servizio
  al personale  regionale, sul cap. 02000 "Spese per il personale
  addetto ai servizi della Regione. Stipendi, altri assegni fissi
  e contributi a carico dell'ente" del bilancio 1982;
- mediante  incasso della  somma di  L. 50.000.000  per  recupero
  indennità di liquidazione erogata al personale per il servizio
  prestato presso  gli Enti  soppressi di  provenienza, sul  cap.
  24120 "Proventi e rimborsi diversi" del bilancio 1982.

ARTICOLO 11

L'onere derivante  dall'applicazione  della  presente  legge  per
l'esercizio  finanziario   1983  e   successivi,   graverà   sui
corrispondenti capitoli  di bilancio e sarà determinato, di anno
in anno, dalle singole leggi di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze 10 maggio 1982.

La presente legge è stata approvata dal Consiglio Regionale il 7
aprile 1982  ed è stata vistata dal Commissario del Governo il 4
maggio 1982.



ENTE REGIONE
ORDINAMENTO
PERSONALE

