Norme per il funzionamento e l'istituzione del Comitato Regionale
contro l'inquinamento atmosferico e acustico.

Il Consiglio Regionale ha approvato il 27-7-1982
Il Commissario del Governo ha apposto il visto il 19-8-1982
Il Presidente  della Giunta  Regionale promulga la seguente legge
regionale:

ARTICOLO 1

E' istituito  presso la  Giunta Regionale,  per  l'esercizio  dei
compiti di  cui alla  Legge n.  615 del 13/7/1966 e al DPR n. 322
del 15/4/1971  nonchè per  le funzioni amministrative trasferite
dall'art. 101  del DPR  n. 616 del 24/7/1977 in materia di tutela
dell'ambiente  dagli   inquinamenti  atmosferico,   acustico   il
Comitato  Regionale  contro  l'inquinamento  atmosferico  per  la
Toscana (CRIAT).

ARTICOLO 2

Il CRIAT:

a) esamina  qualsiasi   questione    inerente    all'inquinamento
   atmosferico, acustico nell'ambito regionale;
b) esprime  parere    sui    provvedimenti  di  competenza  delle
   Amministrazioni Comunali singole o associate.

Il CRIAT  propone alla  Giunta ed  al  Consiglio  Regionale  ogni
iniziativa utile  ad  approfondire  la  conoscenza  dei  fenomeni
aventi influenza  sull'inquinamento atmosferico,  acustico ed  in
particolare rivolta a:

1) promuovere  studi, ricerche ed iniziative concernenti la lotta
   contro l'inquinamento atmosferico, acustico;
2) promuovere  studi, ricerche  ed iniziative  atte a predisporre
   piani   regionali    di   miglioramento   progressivo   e   di
   conservazione  della   qualità  dell'aria   anche  attraverso
   consultazioni dei  soggetti  pubblici  e  privati  interessati
   all'esecuzione; nonchè  per  il  rilevamento  della  qualità
   dell'aria nell'ambito della Regione.

Per queste  attività il  CRIAT si  avvale anche  delle strutture
tecniche e  del personale dei servizi di prevenzione delle Unità
Sanitarie Locali.

ARTICOLO 3

Il CRIAT è composto:

a) dal  componente la  Giunta regionale incaricato per la materia
   ambiente, che lo presiede;
b) da  tre funzionari  in servizio presso gli uffici della Giunta
   Regionale competenti in materia ambientale;
c) da  un funzionario  in servizio presso gli uffici della Giunta
   Regionale, Dipartimento Sanità e Sicurezza Sociale;
d) da  un funzionario  in servizio presso gli Uffici della Giunta
   Regionale,  Dipartimento   Attività  Produttive   Turismo   e
   Commercio;
e) dal Capo dell'Ispettorato Compartimentale della Motorizzazione
   Civile;
f) da  un rappresentante dell'Ispettorato Generale dei Vigili del
   Fuoco per la Regione Toscana;
g) da  due  esperti  in  materia  di  impiantistica  chimica  con
   particolari   competenze   nel   campo   degli   impianti   di
   abbattimento dei fumi;
h) da un esperto meteorologo;
i) da  tre responsabili    di  Unità  operative,  competenti  in
   materia, dei  Servizi Multizonali  di Prevenzione delle Unità
   Sanitarie Locali;
l) da un esperto di acustica con particolari competenze nel campo
   dell'inquinamento da rumore;
m) da un esperto nei processi di combustione;
n) dal rappresentante dell'Associazione Nazionale Comuni d'Italia
   (ANCI);
o) dal  rappresentante   dell'Unione  Regionale  Provincie  della
   Toscana (URPT);
p) dal   Presidente  della    Camera  di  Commercio  Industria  e
   Agricoltura del capoluogo della Regione o da un suo esperto.

Le funzioni  di  segretario  sono  espletate  da  un  funzionario
giuridico - amministrativo designato dalla Giunta Regionale.

Per il  suo funzionamento  il Comitato  si avvale di personale in
servizio presso gli uffici della Giunta regionale.

I  componenti  di  cui  alle  lettere  b),  c),  d)  ed  i)  sono
individuati dalla Giunta Regionale.

I componenti  di cui  alle lettere  g), h), l) e m) sono nominati
dal Consiglio Regionale.

I membri del Comitato restano in carica tre anni.

ARTICOLO 4

Per l'esame  o lo  studio di  problemi specifici il Comitato può
organizzarsi in gruppi di lavoro o può conferire anche incarichi
particolari ai singoli componenti.

Il Comitato,  qualora lo  ritenga necessario,  può chiedere agli
organi della Regione di avvalersi della collaborazione di:

- organi ed uffici statali;
- Università ed enti di ricerca;
- esperti nelle specifiche materie.

ARTICOLO 5

Alle  riunioni   del   Comitato   possono   essere   invitati   i
rappresentanti  degli   Enti  Locali   e  delle   amministrazioni
pubbliche direttamente  interessate agli  affari posti all'ordine
del giorno.

Gli enti di cui al comma precedente possono farsi rappresentare o
essere coadiuvati da esperti di loro fiducia.

Per la  validità delle  riunioni è necessaria la presenza della
maggioranza  assoluta   dei  componenti  il  Comitato  e  per  la
validità dei pareri da adottare è necessario il voto favorevole
della maggioranza dei presenti.

ARTICOLO 6

Il Consiglio Regionale, come previsto dall'art. 2, punto 9, comma
b), della  Legge Regionale 22 luglio 1978 n. 46 ed in conformità
ai principi  della LR 8/3/1979, n. 11, provvede alla designazione
dei membri del CRIAT.

Per la  sostituzione di  un membro,  in caso  di dimissioni  o di
qualsiasi altra  causa, il  successore  verrà  nominato  con  le
modalità previste  dal precedente  comma e  resta in carica fino
alla scadenza del mandato del sostituito.

I provvedimenti  di  nomina  e  quelli  di  sostituzione  vengono
pubblicati sul Bollettino Ufficiale della Regione Toscana.

Alla fine  di ogni  anno il  CRIAT, per  il tramite  della Giunta
Regionale, trasmette  al Consiglio  Regionale una relazione sulle
attività svolte mettendo in evidenza i problemi emersi nel corso
dell'anno.

ARTICOLO 7

L'istituzione del Comitato di cui al precedente articolo 1 dovrà
avvenire entro  sessanta giorni  dalla data  di entrata in vigore
della presente legge.

ARTICOLO 8

Ai membri del Comitato è corrisposta un'indennità di L. 30.000,
al lordo delle ritenute fiscali per ogni giornata di seduta.

Ai componenti  che risiedono  in un Comune diverso da quello dove
si svolge  la seduta  è corrisposto  il rimborso delle spese dei
viaggi di andata e ritorno compiuti con i mezzi pubblici di linea
tra il  Comune di  residenza e  il Comune ove si svolge la seduta
del Comitato,  documentate mediante  presentazione  dei  relativi
biglietti.

Nel caso  in cui  i viaggi siano compiuti con autovettura propria
è corrisposto  un rimborso spese forfettario pari al costo di un
quinto di  litro di benzina super per ogni chilometro, nonchè ad
eventuali spese autostradali debitamente documentate.

ARTICOLO 9

Ai componenti  del Comitato  che per  ragioni  del  loro  ufficio
debbano recarsi  in località  diverse da  quelle dove ha sede il
Comitato  stesso   spetta,  oltre   all'indennità  prevista  dal
precedente  articolo   8,  primo  comma,  lo  stesso  trattamento
economico di  missione spettante  ai dipendenti  regionali  della
più alta fascia funzionale di inquadramento.

Alla liquidazione  delle indennità  di presenza  e  di  missione
provvede  trimestralmente  la  Giunta  Regionale  sulla  base  di
prospetti  riepilogativi   sottoscritti  dal   Presidente  e  dal
Segretario del CRIAT.

ARTICOLO 10

Alle spese di cui ai precedenti articoli 8 e 9 nonchè alle spese
di funzionamento  del Comitato istituito con la presente legge si
provvederà con  gli stanziamenti  all'uopo previsti  al capitolo
03280 del  bilancio 1982  ed ai  corrispondenti capitoli  per gli
anni successivi.

La presente  legge è  pubblicata sul  Bollettino Ufficiale della
Regione. E'  fatto obbligo  a chiunque  spetti di osservarla e di
farla osservare come legge della Regione Toscana.

Firenze, 24 agosto 1982.

La presente  legge è  stata approvata dal Consiglio Regionale il
27-7-1982 ed  è stata vistata dal Commissario del Governo il 19-
8-1982.



ORGANI
ORDINAMENTO
TUTELA AMBIENTALE

