Indirizzi per  la programmata  diffusione  e  localizzazione  nel
territorio dei punti di vendita di giornali e riviste.

Il Consiglio Regionale ha approvato il 22-6-1982
Il Commissario del Governo ha apposto il visto il 12-7-1982
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

Ai sensi  dell'art. 7  del DPR  24-7-77 n.  616 ed  in attuazione
dell'art. 14  della L.  5-8-81 n.  416 con la presente legge sono
stabiliti  gli   indirizzi  per   la  programmata   diffusione  e
localizzazione nel territorio dei punti di vendita dei giornali e
riviste e  per il  rilascio dell'autorizzazione  comunale di  cui
all'art. 54 lett. g) del decreto sopracitato.

ARTICOLO 2
(Finalità della programmazione comunale)

I comuni  determinano la  programmata diffusione e localizzazione
dei punti  di vendita di giornali e riviste in modo da perseguire
le seguenti finalità:

a) la diffusione dei mezzi di informazione a stampa mediante:
   - l'aumento  dei punti di vendita in un quadro di riequilibrio
     territoriale della rete di vendita;
   - la facilità di accesso degli utenti ai punti di vendita;
b) la localizzazione ottimale dei punti di vendita.

ARTICOLO 3
(Piano di localizzazione dei punti ottimali di vendita)

In applicazione  dell'art. 14  della L.  5-8-81 n.  416, i comuni
adottano  un  piano  di  localizzazione  dei  punti  ottimali  di
vendita, l'esercizio  dei quali  è  soggetto  all'autorizzazione
alla rivendita esclusiva di giornali e riviste di cui all'art. 54
del DPR 24-7-77, n. 616.

Il piano  è adottato dai comuni secondo i criteri e le modalità
di cui agli articoli successivi.

ARTICOLO 4
(Operazioni  preliminari   per  la   formazione  dei   piani   di
localizzazione)

Ai fini  dell'adozione delle determinazioni pianificatorie di cui
al  successivo   articolo  i   comuni  entro  dodici  mesi  dalla
pubblicazione della presente legge sul Bollettino Ufficiale della
Regione Toscana:

a) dividono  il territorio comunale in quattro zone facendo anche
   riferimento alla  partizione già  adottata in base alla legge
   n. 392 del 27-7-79 centro urbano (Zona I), zona intermedia tra
   centro e periferia (zona II), zona periferica (Zona III), zona
   agricola e montana (Zona IV);
b) rilevano  le caratteristiche  di  ogni  zona  con  particolare
   riguardo a:
   - consistenza e struttura della popolazione residente;
   - strutture scolastiche e universitarie, centri culturali e di
     informazione,   uffici   pubblici   e   privati,   strutture
     industriali, produttive,  commerciali e  ricettive, stazioni
     ferroviarie, autostazioni, ed altre simili strutture;
   - assetto viario e delle comunicazioni;
   - flussi  di popolazione  non residente,  comprese le correnti
     turistiche stagionali e permanenti;
c) qualificano   la   situazione   determinatasi   in  ogni  zona
   nell'ultimo biennio in relazione a:
   - numero,    localizzazione,    densità    e  caratteristiche
     tipologiche e gestionali dei punti di vendita esistenti;
   - andamento delle vendite.

Tenuto conto delle dimensioni e delle caratteristiche della parte
urbanizzata del  proprio territorio,  i  Comuni  con  popolazione
inferiore ai  20.000 abitanti  possono dividere  la stessa  in un
numero  di  zone  inferiori  rispetto  a  quello  previsto  dalla
precedente lett. a) per le zone urbane.

ARTICOLO 5
(Indirizzi per  la redazione  dei Piani  di localizzazione  e per
l'adozione dei  criteri  per  il  rilascio  delle  autorizzazioni
comunali)

Sulla  base   delle  informazioni  e  delle  valutazioni  di  cui
all'articolo precedente,  i Comuni  assumono, entro diciotto mesi
dalla pubblicazione della presente legge sul Bollettino Ufficiale
della Regione  Toscana, un  atto generale  avente per  oggetto il
piano  di  localizzazione  dei  punti  di  vendita  esclusivi  di
giornali e  riviste, nonchè  i criteri  per  il  rilascio  delle
autorizzazioni, comprese  quelle afferenti  i  punti  di  vendita
suddetti.

Con il piano di localizzazione i comuni:

a) nell'ambito  di ciascuna  delle zone I II e III determinano le
   aree di  localizzazione ed  il relativo  numero dei  punti  di
   vendita;
b) nell'ambito   della  zona  IV  determinano  le  sole  aree  di
   localizzazione dei punti di vendita, dovendosi tenere conto in
   modo particolare  delle condizioni di accesso e della esigenza
   di non  condizionare la diffusione della stampa al rispetto di
   precisi standards numerici;
c) qualora  l'attività di  rivendita sia  esercitata in apposite
   edicole, determinano  altresì le  caratteristiche tipologiche
   delle stesse  al fine  di assicurare la superficie più idonea
   all'esercizio  dell'attività,   compatibilmente  agli   altri
   interessi di  uso pubblico  del  suolo,  nonchè  al  fine  di
   salvaguardare, ove  necessario, le  caratteristiche ambientali
   della zona.  A tale  scopo il  rilascio dell'autorizzazione da
   parte  del   comune  deve  essere  contestuale  alla  relativa
   concessione edilizia.

I Comuni con popolazione inferiore a 20.000 abitanti applicano le
disposizioni di  cui alla  lett.  a)  del  presente  articolo  in
conformità alla diversa partizione territoriale operata ai sensi
dell'art. 4, ultimo comma.

Nel dettare  i criteri  per il  rilascio delle autorizzazioni sia
permanenti che stagionali, i Comuni:

a) individuano i criteri di priorità fra domande concorrenti, in
   modo da assicurare la preferenza:
   - nel  caso di  domande per  l'esercizio dei  punti di vendita
     esclusivi, ai  soggetti che  non risultino titolari di altre
     autorizzazioni al  commercio in relazione al disposto di cui
     al comma  7 dell'art.  14 della  legge 5-8-81  n. 416, fatti
     salvi i diritti dei terzi che gestiscono il punto di vendita
     all'atto  della   domanda,  sempre  che  tale  gestione  sia
     affidata nel  termine stabilito  dal comma  5  dell'art.  14
     della legge citata;
   - nel caso di domande per l'esercizio dei punti di vendita non
     esclusivi,  ai   soggetti  titolari   di  autorizzazioni  al
     commercio affini;
   - nel  caso di  concorrenza fra  domande di  trasferimento  di
     punti di  vendita esistenti  e domande  di apertura di nuovi
     punti di  vendita inerenti la stessa area di localizzazione,
     ai soggetti che intendono trasferire l'esercizio da aree che
     il Piano  di localizzazione  qualifica come  servite  da  un
     numero eccedente di punti di vendita;
b) determinano  le condizioni per la rivendita dei giornali nelle
   librerie ed  esercizi della grande distribuzione, tenuto conto
   in particolare:
   - dell'esigenza  di sviluppare, nell'interesse dell'utenza, le
     capacità di offerta di tali esercizi;
   - dell'esistenza  di altri  punti di  vendita a  distanze  non
     inferiori a determinati minimi;
c) determinano  le condizioni per la rivendita dei giornali nelle
   strutture turistico - alberghiere, tenuto conto in particolare
   della capacità ricettiva e/o della classifica dell'esercizio,
   nonchè delle esigenze derivanti dall'esistenza di altri punti
   di vendita in relazione ai precedenti punti a) e b);
d) stabiliscono  le modalità  e i termini della comunicazione al
   Comune da  parte dei  rivenditori  interessati,  nel  caso  di
   affidamento della  gestione a  terzi per chiusura temporanea o
   ricorrente della rivendita;
e) prevedono  i modi  di esercizio della vigilanza sulla gestione
   dell'attività di rivendita.

I Comuni  assumono l'atto  generale di  cui al  presente articolo
previa consultazione, anche mediante richiesta di parere scritto,
delle associazioni più rappresentative a livello nazionale degli
editori e  dei distributori,  delle organizzazioni sindacali più
rappresentative a  livello  nazionale  dei  rivenditori,  nonchè
delle altre categorie che ne facciano richiesta.

ARTICOLO 6
(Disposizioni transitorie)

Coloro che  alla data  di entrata  in vigore della presente legge
sono in  possesso  del  patentino  rilasciato  dalle  Commissioni
paritetiche degli  editori e  rivenditori di  giornali o comunque
esercitano attività  di rivendita  hanno diritto  di ottenere il
rilascio della autorizzazione comunale.

La domanda  deve essere  inoltrata al  Sindaco entro  il  termine
perentorio di  due anni dall'entrata in vigore del DPR 27-4-1982,
n. 268.

In   attesa   dell'emanazione   delle   determinazioni   di   cui
all'articolo 5,  il comune  può  rilasciare  autorizzazioni  per
l'esercizio   di   nuove   rivendite   o   per   lo   spostamento
dell'ubicazione di quelle esistenti, purchè risulti osservato il
limite di  metri 300  da  altra  rivendita  presente  nella  zona
interessata.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 19 luglio 1982.

La presente  legge è  stata approvata dal Consiglio regionale il
22-6-1982 ed  è stata  approvata dal  Commissario di  Governo in
data 12-7-1982.



INFORMAZIONE
COMMERCIO

