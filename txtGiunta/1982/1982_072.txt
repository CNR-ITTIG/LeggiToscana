Norme sul diritto allo studio universitario.

Il Consiglio Regionale ha approvato il 27-7-1982
Il Commissario del Governo ha apposto il visto il 27-8-1982
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

La presente  legge, nel  rispetto degli  articoli 3, 33, 34 della
Costituzione  e  sulla  base  della  legge  22-12-1979,  n.  642,
disciplina, in assenza della legge quadro nazionale, l'attuazione
del diritto allo studio nell'ambito universitario.

ARTICOLO 2
(Beneficiari)

Degli interventi previsti dalla presente legge possono usufruire,
secondo le  modalità di  cui ai  successivi articoli,  tutti gli
studenti cittadini  italiani iscritti a corsi di laurea, a scuole
dirette a fini speciali, a scuole di specializzazione, a corsi di
perfezionamento al  dottorato di  ricerca,  istituiti  presso  le
Università toscane nonchè agli istituti di istruzione superiore
di grado  universitario aventi  la sede principale nel territorio
della Regione.

Sono  esclusi   dagli  interventi,   salvo  casi  eccezionali  da
prevedersi nel  programma di  cui al  successivo articolo 11, gli
studenti già in possesso di laurea ed iscritti ad un nuovo corso
di laurea, e, per gli interventi cui si accede mediante concorso,
gli studenti  fuori corso  da oltre  un anno  nel corso di laurea
seguito.

Gli studenti  di nazionalità straniera, gli apolidi e quelli cui
le competenti  autorità statali abbiano riconosciuto la qualità
di  rifugiati   politici  possono  fruire  dei  servizi  e  delle
provvidenze  previste   dalla  presente   legge  nell'ambito  dei
principi e delle disposizioni della legislazione statale vigente.

ARTICOLO 3
(Tipologia degli interventi)

L'attuazione del diritto allo studio nell'ambito universitario si
realizza mediante i seguenti interventi:

 1) servizio alloggi;
 2) servizio mensa;
 3) assegno di studio;
 4) prestiti d'onore;
 5)  servizi editoriali  (librari, audiotelevisivi,  ed  in  ogni
    altra forma);
 6)  servizio per   le   attività  culturali,  turistiche  e  di
    promozione sportiva;
 7) servizio trasporto;
 8) servizio di informazione;
 9)  servizio di  orientamento sulla  situazione occupazionale  e
    sugli sbocchi professionali, nell'ambito della LR 15-11-1980,
    n. 86;
10) ogni  altro intervento  e  servizio  previsto  dal  programma
    regionale di cui al successivo art. 11.

I servizi  sanitari sono disciplinati ai sensi della legislazione
nazionale  in   materia  e  delle  relative  leggi  regionali  di
attuazione.

ARTICOLO 4
(Esercizio delle funzioni)

La Regione  esercita le  funzioni di  indirizzo e  programmazione
relative al  diritto allo studio universitario mediante programmi
pluriennali, secondo le norme della presente legge.

Le  funzioni  amministrative  relative  agli  interventi  per  il
diritto allo studio universitario sono delegate alle Associazioni
intercomunali dell'area  fiorentina (n. 10), dell'area pisana (n.
12) e dell'area senese (n. 30), di cui alla LR n. 37 del 1979 che
le esercitano  dal 1  gennaio 1983  avvalendosi di un comitato di
gestione per gli interventi del diritto allo studio universitario
con la  composizione e  con le  funzioni previste  agli  articoli
successivi.

ARTICOLO 5
(Composizione del  Comitato  per  la  gestione  degli  interventi
relativi al diritto allo studio universitario)

Il   Comitato    di   gestione    è   nominato    dall'Assemblea
dell'Associazione intercomunale ed è composto:

a) dal  presidente dell'Associazione  intercomunale o  da un  suo
   delegato  scelto   fra  i   membri  del   comitato   esecutivo
   dell'Associazione intercomunale;
b) da  8 membri  di  cui  almeno  5  scelti  fra  i    componenti
   l'assemblea dell'Associazione intercomunale ed eletti con voto
   limitato a 5.
   Tra   i   membri   esterni   all'assemblea   dell'Associazione
   intercomunale sono  ineleggibili coloro  che hanno un rapporto
   di lavoro o di studio con l'Università;
c) da  4   membri   designati dal  Consiglio  di  Amministrazione
   dell'Università;
d) da  4 rappresentanti degli studenti universitari eletti con le
   modalità di  cui all'art.  9  del  DL  1-10-1973,  n.  580  e
   successive modifiche ed integrazioni.

Il numero  dei  rappresentanti  degli  studenti  resta  invariato
indipendentemente dal quorum dei votanti.

Il  Comitato   di   gestione   è   presieduto   dal   Presidente
dell'Associazione Intercomunale  o suo delegato di cui alla lett.
a).

I componenti del Comitato di gestione di cui alle lettere a), b),
c), decadono  quando sono  rinnovati  gli  organi  che  li  hanno
designati. I  componenti di  cui alla lettera d) decadono ad ogni
elezione per il rinnovo degli organi universitari.

L'Associazione   intercomunale   concorderà   con   gli   organi
competenti degli istituti di istruzione superiore di cui all'art.
2 e  con il  Senato accademico  dell'Università  titolare  delle
funzioni di  cui all'ultimo  comma dell'art.  9 del  DL 1 ottobre
1973, n.  580, le  modalità di partecipazione all'elezione degli
studenti iscritti agli istituti medesimi.

I componenti  del Comitato  di gestione non membri dell'Assemblea
dell'Associazione intercomunale partecipano con diritto di parola
a tutte  le sedute  dell'Assemblea in  cui siano  all'ordine  del
giorno questioni attinenti al diritto allo studio universitario.

L'Associazione intercomunale, in seguito a verificate esigenze di
funzionalità, può  modificare  il  numero  dei  componenti  del
Comitato di  gestione mantenendo  comunque inalterato il rapporto
fra le  diverse componenti  ed i  criteri  di  rappresentatività
individuati nei commi precedenti.

ARTICOLO 6
(Funzionamento e compiti del Comitato)

Il Comitato  di gestione  delibera validamente  con  l'intervento
della maggioranza  dei componenti  ed a maggioranza dei presenti.
In  caso   di  parità  nella  votazione,  prevale  il  voto  del
Presidente.

Il Comitato di gestione:

a) predispone il parere per il programma regionale pluriennale di
   cui agli  artt. 11  e 12,  nonchè la  proposta per  il  piano
   annuale  di   cui  all'art.  13,  trasmettendoli  al  Comitato
   esecutivo, insieme  ad eventuali  pareri di  minoranza, per la
   presentazione all'assemblea intercomunale;
b)  predispone  ogni  altro  atto  di  natura  programmatica  che
   comporti impegni di spesa pluriennali;
c) predispone  le previsioni  di entrata  e di  spesa relative al
   piano ed al programma triennale da inserire nei corrispondenti
   bilanci dell'Associazione intercomunale;
d) delibera  gli atti di amministrazione relativi agli interventi
   di  cui   al  precedente   articolo  3,   nei   limiti   delle
   disponibilità   degli    appositi   capitoli   del   bilancio
   dell'Associazione intercomunale;
e) propone    all'assemblea    dell'Associazione    intercomunale
   regolamenti per l'organizzazione dei servizi;
f) esercita  ogni altra  funzione  conferitagli    dall'Assemblea
   dell'Associazione.

ARTICOLO 7
(Funzioni dell'Assemblea)

L'Assemblea dell'Associazione intercomunale:

a) esprime il parere per il programma regionale pluriennale;
b) approva  il piano  annuale e  gli atti  di cui all'articolo 6,
   lettera b);
c) approva  regolamenti per  l'organizzazione dei  servizi, salvo
   quanto previsto al successivo art. 16, comma 1;
d) esercita  ogni altra  funzione non espressamente attribuita al
   Comitato di gestione.

ARTICOLO 8
(Compiti del Presidente)

Il Presidente  del Comitato  di gestione  convoca e  presiede  il
Comitato e  cura  l'attuazione  dei  provvedimenti  adottati  dal
Comitato stesso.

ARTICOLO 9
(Gettone di presenza)

Ai membri del Comitato di gestione compete un gettone di presenza
per ogni  giornata di  seduta di  importo pari a quello stabilito
per i  componenti l'Assemblea  della  Associazione  intercomunale
nonchè il  rimborso delle  spese  effettivamente  sostenute,  da
liquidarsi secondo  quanto indicato  dall'art. 7  della L.  26-4-
1974, n. 169 e successive modificazioni ed integrazioni.

ARTICOLO 10
(Indirizzi generali per l'esercizio delle funzioni delegate)

Le Associazioni  intercomunali esercitano  le  funzioni  delegate
nell'osservanza dei seguenti indirizzi generali:

a) gli  interventi sono  organizzati nel  rispetto dell'autonomia
   costituzionalmente garantita  delle Università  ed erogati in
   modo coordinato  alle esigenze  funzionali  delle  Università
   stesse;
b) gli  interventi sono  gestiti in modo da favorire un effettivo
   coordinamento con  le iniziative attuate dalle Amministrazioni
   locali anche  in settori  diversi ma  comunque incidenti sulle
   condizioni di vita degli studenti, con particolare riferimento
   a quelli realizzati a favore degli studenti dei vari ordini di
   scuola;
c) gli  interventi, al  fine di  realizzare il  miglioramento dei
   servizi e  la loro  economicità, devono  perseguire una piena
   utilizzazione dei  servizi e  delle  strutture  esistenti  nel
   territorio attraverso convenzioni con i soggetti interessati.
   Le strutture  proprie del  diritto allo  studio  universitario
   potranno tuttavia  essere utilizzate  da soggetti  diversi  da
   quelli previsti  dall'art. 2 mediante convenzioni che potranno
   essere  stipulate  solo  previo  pieno  soddisfacimento  delle
   esigenze dei  beneficiari della  presente legge  e purchè sia
   assicurata la copertura dei costi del servizio;
d) gli  interventi consistono  prioritariamente in  erogazione di
   servizi, che,  ove non siano assicurati con gestione diretta e
   secondo gli  indirizzi indicati  alle precedenti  lettere b) e
   c),  potranno  essere  forniti  compatibilmente  con  la  loro
   natura, nel  rispetto delle disposizioni della presente legge,
   in altre  forme privilegiando  convenzioni con  cooperative di
   studenti che  autogestiscono i servizi a favore dei loro soci.
   Il programma  regionale di cui al successivo art. 11 determina
   le condizioni  da prevedersi  nelle convenzioni di affidamento
   della  gestione  dei  servizi  alle  cooperative  di  studenti
   sopracitati. Il  concorso alle  spese a  carico  del  Bilancio
   dell'Associazione Intercomunale  non  dovrà  superare  quello
   sostenuto capitariamente  nei servizi  gestiti direttamente  o
   attraverso appalto;
e) nel  caso di Università con sedi decentrate in Comuni diversi
   da   quelli    appartenenti   all'Associazione   intercomunale
   delegata, gli  interventi dovranno  di  norma  essere  gestiti
   mediante convenzioni  con  l'Associazione,  ovvero  il  Comune
   interessato.

Ciascun comitato  di gestione  può stipulare  convenzioni con  i
Comuni della  regione che  non siano  sede universitaria o con le
rispettive  Associazioni   intercomunali,  per  gestire  in  modo
decentrato, di preferenza presso i medesimi Comuni o Associazioni
intercomunali, servizi  periferici di  segreteria amministrativa,
qualora accordi  di  collaborazione  in  tal  senso  siano  stati
raggiunti con  una  o  più  delle  Università  aventi  sede  in
Toscana.

Il  Consiglio   regionale  stabilisce   ulteriori  indirizzi  per
l'esercizio delle  funzioni delegate  nel programma  regionale di
cui al successivo articolo 11.

ARTICOLO 11
(Programmazione regionale. Contenuti)

Il programma  regionale degli  interventi  per  il  diritto  allo
studio nell'ambito universitario si conforma agli obiettivi, agli
indirizzi ed  alle priorità della programmazione nazionale dello
sviluppo universitario,  ove operante;  fissa gli  obiettivi e le
priorità degli  interventi da  realizzare, nonchè gli eventuali
ulteriori  indirizzi   di  cui  all'ultimo  comma  dell'art.  10;
determina l'ammontare  dei  relativi  finanziamenti,  nonchè  il
riparto  degli   stessi   fra   le   Associazioni   intercomunali
interessate,  tenendo  anche  conto  del  numero  degli  studenti
iscritti in  sede e  fuori sede  presso ciascuna  Università,  e
della quantità  di servizi erogati nell'ultimo anno; contiene la
verifica dei  risultati conseguiti nella attuazione del programma
precedente  ed   indica  i   necessari   aggiustamenti;   indica,
nell'ambito dei  principi stabiliti  dalle leggi  dello Stato,  i
criteri e  le modalità  per l'erogazione  dei servizi  e per  la
determinazione   delle    relative   tariffe   anche   in   forma
differenziata  in  relazione  alle  condizioni  economiche  degli
studenti;
fissa  l'ammontare  dell'assegno  di  studio,  differenziato  per
studenti in  sede e  fuori  sede,  ed  eventualmente  graduato  a
seconda delle condizioni economiche, di capacità e di merito.

Il programma  prevede eventuali  studi, ricerche  ed  ogni  altra
iniziativa della Regione relativi al diritto allo studio.

Il programma determina i criteri congiunti di merito scolastico e
di  condizioni   economiche  idonei   alla  individuazione  degli
studenti capaci e meritevoli e privi di mezzi finanziari cui sono
riservati gli interventi ai quali si accede mediante concorso.

Il  programma   prevede  i  casi  e  le  modalità  di  decadenza
dall'utilizzazione dei servizi o di parte di essi.

Il programma  dovrà altresì  garantire specifici  interventi  a
favore degli studenti portatori di handicaps.

Nella elaborazione  del programma  particolare  attenzione  sarà
rivolta alle esigenze dei lavoratori - studenti.

ARTICOLO 12
(Programmazione regionale. Procedure)

Il programma regionale dispone per un arco di tempo pari a quello
del bilancio  pluriennale della  Regione, assume come riferimento
finanziario le  disponibilità recate  da  tale  bilancio  ed  è
soggetto ad approvazione annuale, in funzione della scorrevolezza
del bilancio stesso ai sensi dell'art. 49 della LR 6 maggio 1977,
n. 28.

La Giunta  regionale, sentita  la Commissione  regionale  di  cui
all'art. 14,  elabora lo  schema di  programma sulla  base  della
programmazione  nazionale   di  settore,   ove  operante,  e  del
programma regionale  di sviluppo  e lo  sottopone,  entro  il  31
dicembre,  all'esame  delle  Associazioni  intercomunali  di  cui
all'art. 4,  che devono  far pervenire  le  loro  osservazioni  e
proposte entro il 15 febbraio dell'anno successivo.

La Giunta  regionale, viste  le  osservazioni  e  proposte  delle
Associazioni intercomunali,  definisce la proposta di programma e
la trasmette  entro il  28 febbraio  al Consiglio  regionale  che
l'approva entro il 15 aprile.

ARTICOLO 13
(Piani annuali d'intervento)

Il programma  regionale per  il diritto allo studio universitario
è attuato  mediante piani  annuali approvati  dalle Associazioni
intercomunali.

Le Associazioni  intercomunali approvano  il piano  entro  il  15
maggio. Il  piano dovrà  contenere, in  ordine  di  priorità  e
secondo gli  obiettivi ed  i  criteri  del  programma  regionale,
l'indicazione analitica  di tutti  gli interventi  da  realizzare
nell'anno di competenza e l'indicazione delle entrate.

Il   piano    è   approvato   dall'Assemblea   dell'Associazione
intercomunale, su proposta del comitato di gestione.

Il comitato  esecutivo dell'Associazione  intercomunale, ricevuta
dal comitato  di gestione la proposta di piano di cui all'art. 6,
con  gli   eventuali  pareri   di  minoranza,   ai   fini   della
presentazione dell'Assemblea,  ne valuta  la conformità rispetto
agli indirizzi  ed agli  obiettivi del  programma regionale  e la
coerenza con  le scelte  dei comuni  associati,  con  particolare
riferimento   agli   indirizzi   relativi   alla   pianificazione
territoriale, all'edilizia  residenziale, ai  servizi  sociali  e
culturali, al  fine di  favorire la  massima  integrazione  degli
interventi. Tale  valutazione è  trasmessa all'assemblea insieme
alla proposta  del comitato di gestione e gli eventuali pareri di
minoranza di cui all'art. 6.

Qualora il  termine di  cui al  precedente secondo  comma non sia
rispettato, a partire dal 1 giugno il comitato di gestione potrà
deliberare gli  atti di  amministrazione secondo  quanto previsto
dall'art. 6,  comma 2,  lett. d).  Tali atti  di  amministrazione
devono essere  assunti nel  rispetto delle  proposte per il Piano
annuale   dallo    stesso   comitato    trasmesse   all'esecutivo
dell'assemblea della  stessa Associazione intercomunale, ai sensi
dell'art. 6,  comma 2,  lett. a), ed essere sottoposti a ratifica
da parte dell'Assemblea dell'Associazione intercomunale.

ARTICOLO 14
(Commissione regionale)

E' istituita  la Commissione regionale per il diritto allo studio
universitario, che  svolge funzioni  di consulenza  della  Giunta
regionale per gli atti della programmazione regionale relativi al
diritto allo studio universitario.

La Commissione è composta da:

a) un componente della Giunta regionale, che la presiede;
b) i  rettori degli  atenei  ed  i  legali  rappresentanti  degli
   istituti di istruzione superiore di grado universitario aventi
   sede in Toscana;
c) i sindacai dei Comuni sede di Università;
d) il  Presidente e due membri scelti fra le altre due componenti
   di ciascun comitato di gestione;
e) tre rappresentanti dell'URPT;
f) tre rappresentanti dell'ANCI - sezione toscana;
g) tre  rappresentanti delle  organizzazioni sindacali  regionali
   dei lavoratori dipendenti maggiormente rappresentative;
h) tre  rappresentanti   delle    Associazioni    imprenditoriali
   regionali maggiormente rappresentative.

Ai componenti  la Commissione  è attribuito,  per ogni giorno di
seduta, un gettone di presenza di Lire 30.000, nonchè, in quanto
dovuta, l'indennità  di missione  ed  il  rimborso  delle  spese
sostenute nella  misura e  secondo le  modalità previste  per  i
dipendenti regionali del livello funzionale VIII.

ARTICOLO 15
(Servizio alloggio)

Al servizio  alloggio si  accede mediante pubblico concorso a cui
possono partecipare  gli studenti  capaci e meritevoli nonchè di
disagiate condizioni  economiche,  residenti  nel  territorio  di
Comuni diversi  da quelli  delle sedi universitarie, con tempi di
percorrenza, tra  detti  Comuni,  mediante  servizi  di  pubblico
trasporto, superiori ad un'ora.

Il bando  di concorso,  che è  pubblicato entro  il 30 giugno di
ogni anno, specifica, conformemente alle previsioni del programma
regionale, i requisiti di cui al comma precedente.

Ove  non   sia  possibile   provvedere  attraverso  le  strutture
abitative  delle   Associazioni  intercomunali,   possono  essere
stipulate convenzioni con cooperative di studenti aventi lo scopo
di  gestire  l'alloggio  a  favore  dei  loro  soci,  e,  in  via
subordinata,  con   soggetti  gestori   di  residenze,   collegi,
pensionati e alberghi.

Altre forme  di intervento potranno essere previste nel programma
regionale.

Il programma  regionale determina le tariffe del servizio secondo
fasce di reddito.

ARTICOLO 16
(Funzionamento delle strutture abitative)

La  vita   sociale  all'interno   delle  strutture  abitative  è
disciplinata  da   un  regolamento   approvato  dal  Comitato  di
gestione, sentita l'assemblea degli studenti ospiti.

Tale regolamento deve garantire la partecipazione degli utenti al
funzionamento  delle  strutture  abitative,  alla  organizzazione
delle attività culturali, ricreative e sportive interne.

Presso le  strutture destinate  al  servizio  abitativo,  ove  lo
consentano  le   condizioni  strutturali,   devono  essere   resi
disponibili  spazi   per  servizi   collettivi   interni,   quali
biblioteche, sale di lettura, sale di riunioni e di svago.

Il Comitato  di gestione  può  consentire  l'utilizzazione,  nei
periodi di  vacanza dell'attività  accademica,  delle  strutture
abitative, ai fini culturali o di turismo sociale, senza oneri di
gestione per l'Associazione intercomunale.

ARTICOLO 17
(Servizio di mensa)

Il  servizio  di  mensa  è  gestito  dal  Comitato  di  gestione
direttamente e,  ove necessario,  in  altre  forme,  secondo  gli
indirizzi di cui all'art. 10, garantendo comunque idonee forme di
controllo da parte degli utenti sul servizio.

Il personale  docente e  non docente  degli Atenei può usufruire
della mensa  sulla base di convenzioni fra Comitato di gestione e
Università.

Alle mense  universitarie possono  accedere gli studenti di altre
università,   ed   il   personale   regionale   comandato   alle
Associazioni intercomunali addetto ai servizi relativi al diritto
allo studio universitario.

ARTICOLO 18
(Assegno di studio)

L'assegno di  studio viene  attribuito  per  concorso  e  non  è
cumulabile con  altri assegni, borse di studio, posti gratuiti, o
parzialmente gratuiti, e servizi abitativi.

Sono ammessi  al concorso  gli studenti  regolarmente iscritti in
possesso dei  requisiti di  merito  scolastico  e  di  condizioni
economiche previsti dal programma regionale.

I bandi  di concorso  sono pubblicati  entro il 30 giugno di ogni
anno.

L'ammontare dell'assegno  in denaro  e le  relative modalità  di
erogazione sono  fissati nel  programma regionale di cui all'art.
11, il  quale determina  altresì il  maggior importo  da erogare
agli studenti  appartenenti alle  categorie di  invalidi protette
dalla legge,  con una percentuale di invalidità pari o superiore
al 50%.

ARTICOLO 19
(Prestiti d'onore)

I  prestiti   d'onore  potranno   essere  concessi   a   studenti
universitari particolarmente  meritevoli purchè abbiano superato
tutti gli  esami dell'anno  accademico  precedente  compresi  nel
piano di studio prescelto.

La concessione  dei prestiti  d'onore  a  tasso  agevolato  sarà
regolata da  convenzioni con  gli istituti  di credito deliberate
dal Consiglio regionale.

ARTICOLO 20
(Determinazione del reddito)

Ai fini della presente legge il reddito è determinato secondo le
modalità di cui ai commi seguenti.

Si cumulano  i redditi  dichiarati  per  l'anno  precedente  agli
effetti IRPEF da tutti i componenti il nucleo familiare in cui è
inserito l'interessato  o della  famiglia di  origine nel caso in
cui l'interessato  stesso  abbia  formato  famiglia  propria  non
dotata di  propri redditi. Nel caso in cui lo studente italiano o
il  nucleo   familiare  dello  studente  medesimo  sia  residente
all'estero,  si   fa  riferimento   alle   effettive   condizioni
economiche  dello  studente  o  del  nucleo  familiare  attestate
dall'autorità  diplomatica   o  consolare   competente  ed  agli
eventuali beni  di proprietà  siti in  Italia  dichiarati  dallo
studente o dal capofamiglia.

Tale reddito  deve essere  diminuito dei  trattamenti percepiti a
titolo di  indennità integrativa speciale o di contingenza, fino
ad una  cifra  pari  all'indennità  integrativa  speciale  degli
impiegati civili dello Stato, delle quote di aggiunta di famiglia
e degli  assegni familiari  e di una quota definita nel programma
regionale per ciascun figlio a carico.

Il reddito così determinato deve essere diviso per il numero dei
componenti il nucleo familiare.

All'utente  che  abbia  dichiarato  il  falso  o  presentato  una
documentazione non  rispondente  al  vero,  viene  immediatamente
revocata la concessione del servizio e in tal caso si procede per
la  ripetizione   del  valore   monetario  dei   servizi   goduti
indebitamente   e    viene   data   comunicazione   all'autorità
giudiziaria ed alle autorità accademiche.

ARTICOLO 21
(Servizio editoriale)

Il servizio  editoriale ha lo scopo di provvedere alla produzione
ed alla  diffusione, senza  fini di lucro, di materiale librario,
audiotelevisivo  e   di  ogni   altro  tipo   destinato  ad   uso
universitario.  Deve   essere  garantita   la  pluralità   degli
orientamenti  culturali.   La  produzione   del  materiale  sarà
concordata con l'Università.

I prezzi  del materiale  devono essere  determinati  in  modo  da
assicurare la funzionalità del servizio e la copertura dei costi
di produzione.

Il servizio  editoriale è  gestito direttamente  dal Comitato di
gestione.  Il   Comitato  di  gestione  può  altresì  stipulare
apposita convenzione  con cooperative  di studenti operanti nelle
Università nel  rispetto delle  disposizioni  di  cui  ai  commi
precedenti.

ARTICOLO 22
(Attività culturali,  ricreative,  turistiche  e  di  promozione
sportiva)

Il servizio  per le  attività culturali, ricreative e turistiche
è promosso  e gestito dai Comitati di gestione, anche attraverso
convenzioni con cooperative di studenti.

I Comitati  di gestione  favoriscono, anche mediante convenzioni,
l'accesso degli studenti agli impianti sportivi universitari ed a
quelli gestiti  dagli enti  locali; promuovono, in collaborazione
con il  Comitato universitario  sportivo di cui alla L. 394/1977,
programmi di sviluppo di attività sportive.

ARTICOLO 23
(Servizio trasporto)

I  Comitati  di  gestione  concordano  coi  servizi  di  pubblico
trasporto o  in concessione  le  tariffe  preferenziali  per  gli
studenti universitari,  qualora non  siano già previste da norme
statali, regionali  o locali  e concedono  documenti  di  viaggio
gratuiti agli  studenti appartenenti  alle categorie  di invalidi
protette dalla  legge di  cui all'ultimo  comma dell'art.  18  ed
anche per l'eventuale accompagnatore.

ARTICOLO 24
(Servizio informazione)

Il servizio  informazione, organizzato  dal Comitato di gestione,
ha il  compito di  fornire agli  studenti ogni  elemento relativo
agli interventi  per il  diritto allo studio e le informazioni di
carattere sociale  (ivi comprese  informazioni sulle possibilità
di  alloggio  ed  eventuali  occasioni  di  lavoro)  e  culturale
concernenti il territorio sul quale insiste l'Università.

ARTICOLO 25
(Servizio di orientamento universitario)

Nell'ambito del  programma regionale  di cui  all'art. 11  e  del
programma di  intervento regionale  definito dalla LR 15 novembre
1980, n.  86, in  collaborazione con  le Università toscane, nel
rispetto  delle   competenze  previste  dalla  citata  legge,  il
Comitato  di  gestione  organizza  il  servizio  di  orientamento
destinato agli studenti con il compito di:

a) costituire un centro di documentazione universitario collegato
   con la  commissione regionale dell'impiego, con l'osservatorio
   regionale e  nazionale del  lavoro, con  gli  enti  regionali,
   nazionali   ed    internazionali   competenti   nel   produrre
   informazioni  qualitative   e  quantitative  sulla  domanda  e
   l'offerta del lavoro dei laureati;
b) elaborare  e diffondere  informazioni sul mercato del lavoro e
   sul sistema formativo universitario;
c) promuovere  iniziative di studio, ricerche, convegni, seminari
   e di  ogni altra attività ritenuta attinente al perseguimento
   delle finalità del presente articolo.

ARTICOLO 26
(Successione nei rapporti giuridici delle Opere Universitarie)

Gli organi delle Opere universitarie cessano la propria attività
dal 1 gennaio 1983.

La Regione, oltre quanto già disposto dal DL 31 ottobre 1979, n.
536, convertito  in legge  22-12-1979, n.  642, succede alla data
indicata al  comma precedente, nella proprietà dei beni immobili
e mobili  e nella  titolarità  dei  rapporti  attivi  e  passivi
instaurati dagli organi delle Opere universitarie successivamente
al 31  ottobre 1979,  a norma  del citato  DL 31-10-1979, n. 536,
convertito con legge 22-12-1979, n. 642.

ARTICOLO 27
(Soppressione dell'Opera dell'ISEF)

L'Opera dell'Istituto  superiore di  Educazione Fisica  (ISEF) di
Firenze è  soppressa dal 1 gennaio 1983, sulla base del consenso
manifestato dagli  organi responsabili della Opera (Deliberazione
n. 450  del 17-6-1982 del relativo consiglio di Amministrazione e
n. 763 del 18-6-1982 del Consiglio di amministrazione
dell'ISEF).

Dalla stessa  data la  Regione succede  nella proprietà dei beni
mobili ed  immobili e  nella titolarità  dei rapporti  attivi  e
passivi della medesima.

Il relativo  personale di  ruolo è trasferito alla Regione ed è
inquadrato  nel   ruolo  unico   del  personale   regionale   con
deliberazione della Giunta regionale con decorrenza dalla data di
cui al  precedente primo  comma  ed  in  conformità  ai  criteri
stabiliti dalla  legislazione regionale  per il  personale  degli
enti soppressi  trasferito alla  Regione  ed  è  comandato  alle
Associazioni intercomunali delegate.

ARTICOLO 28
(Personale)

Il personale  regionale che  alla data  del  1  gennaio  1983  è
addetto all'esercizio  delle funzioni  relative al  diritto  allo
studio  universitario   è  comandato   in  servizio   presso  le
Associazioni intercomunali delegate.

ARTICOLO 29
(Beni)

I beni  mobili ed  immobili di  cui all'art.  26,  necessari  per
l'esercizio delle  funzioni delegate  sono assegnati  in comodato
dalla Regione alle Associazioni intercomunali.

La Giunta  regionale,  con  distinti  provvedimenti,  dispone  la
consegna, da  effettuarsi mediante  contratto di  comodato,  alle
Associazioni intercomunali  interessate dei  beni di cui al comma
precedente,  e   indicati  in   apposite  tabelle   allegate   ai
provvedimenti medesimi.

Le Associazioni  intercomunali delegate continuano ad utilizzare,
ove occorra,  i beni  immobili e  mobili che,  pur non essendo di
proprietà  delle  Opere  universitarie,  erano  destinati,  fino
all'entrata in  vigore della presente legge, all'espletamento dei
compiti  istituzionali   delle  Opere   stesse,  secondo   quanto
stabilito dall'articolo  unico, dodicesimo  comma della  legge 22
dicembre 1979, n. 642.

ARTICOLO 30
(Tasse e contributi)

La tassa  prevista dal  comma 1  dell'art. 190  del  Testo  Unico
approvato con  RD 31-8-1933,  n. 1592,  a carico  di  coloro  che
conseguono l'abilitazione  all'esercizio  professionale,  con  la
presente legge  diviene tributo  proprio della  Regione Toscana a
norma dell'art. 121 del DPR 24 luglio 1977, n. 616.

Sono devoluti  alla Regione Toscana, quali contributi propri, per
le finalità di cui alla presente legge, i contributi di cui agli
articoli 2 e 4 della legge 18-12-1951, n. 1551.

La tassa ed i contributi di cui ai precedenti commi devono essere
corrisposti dagli  interessati con versamento sull'apposito conto
corrente postale  intestato alla  Regione Toscana  -  Servizi  di
Tesoreria.

All'accertamento, liquidazione  e  riscossione  delle  tasse,  si
applicano le norme previste in materia di tasse sulle concessioni
regionali dalla legge regionale n. 5 del 18-1-1980.

Per  l'accertamento   delle  violazioni,   l'applicazione   delle
sanzioni, la  decadenza, i  rimborsi ed i ricorsi amministrativi,
si applicano le norme che disciplinano le tasse sulle concessioni
regionali.

E' istituito  nello stato di previsione della entrata un apposito
capitolo  di   bilancio  denominato  "Tasse  e  contributi  degli
studenti universitari  per il  finanziamento degli interventi per
il diritto allo studio nelle Università (LR n.- del )".

ARTICOLO 31
(Finanziamento degli interventi)

Al finanziamento  dei piani annuali di cui al precedente articolo
13 si  provvede con  appositi capitoli del bilancio regionale, da
iscriversi con  la  seguente  denominazione:  "Finanziamento  dei
piani annuali  per il  diritto allo  studio universitario  di cui
alla LR  -  Spese  di  investimento".  "Finanziamento  dei  piani
annuali per  il diritto  allo studio  universitario. Spese per la
gestione ordinaria". "Oneri finanziari aggiuntivi per l'esercizio
delle funzioni di cui alla LR -".

Al finanziamento  dell'attività regionale di studio e ricerca di
cui all'art.  11 e  del funzionamento della Commissione regionale
di cui  all'articolo 14,  si provvede  con apposito  capitolo del
bilancio regionale  da iscriversi  con la seguente denominazione:
"Studi e  ricerche per  il diritto  allo studio  universitario  e
funzionamento della  commissione regionale  per il  diritto  allo
studio universitario.

Le singole  leggi di bilancio stabiliscono, per ciascun anno, gli
stanziamenti occorrenti  per far fronte agli oneri previsti dalla
presente legge.

L'erogazione   dei    fondi   alle   Associazioni   è   disposta
periodicamente dalla  Giunta regionale in relazione alle esigenze
finanziarie connesse all'attuazione degli interventi programmati.

ARTICOLO 32
(Oneri finanziari aggiuntivi)

Gli oneri  finanziari aggiuntivi  di  funzionamento  previsti  al
sesto comma dell'art. 13 della legge regionale 10 aprile 1973, n.
30, sono  stabiliti annualmente dalle leggi regionali di bilancio
in quota  non superiore  al 10% delle cifre iscritte nei capitoli
del bilancio  regionale per  il finanziamento  del  diritto  allo
studio universitario.

ARTICOLO 33
(Autonomia di  spesa -  Classificazione  delle  entrate  e  delle
uscite - Rendiconti)

Per  le   funzioni  delegate  con  la  presente  legge,  e  salva
l'autonomia  di   spesa  delle  Associazioni  intercomunali,  nei
bilanci delle  medesime sono iscritti, ai sensi e per gli effetti
di cui  all'art. 11,  terzo comma, della legge 19 maggio 1976, n.
335:

a) nella  parte entrata, il capitolo "Trasferimenti della Regione
   per  l'attuazione   del  diritto   allo   studio   nell'ambito
   universitario. LR del - n. -";
b) nella  parte entrata,  il capitolo  "Proventi dei servizi resi
   per  l'attuazione   del  diritto   allo   studio   nell'ambito
   universitario. LR del n. ";
c) nella parte spesa, il capitolo "Interventi per il diritto allo
   studio nell'ambito universitario. LR del - n. -".

L'iscrizione e  le indicazioni  dei predetti capitoli nei bilanci
delle Associazioni  intercomunali non  devono contrastare  con le
norme del DPR del 19-6-1979, n. 421.

Al quadro  generale riassuntivo  del Bilancio  della Associazione
intercomunale è allegato un prospetto il quale mette a raffronto
le entrate  di cui alle lettere a) e b), con le spese di cui alla
lettera c).

Il totale  degli stanziamenti di competenza relativi a tali spese
deve risultare,  in ciascun  bilancio,  eguale  al  totale  delle
entrate di cui alle lettere a) e b).

E' vietato  il trasporto  di somme dai capitoli suddetti ad altri
del bilancio non concernenti l'attuazione del diritto allo studio
nell'ambito universitario.

Il Comitato  di gestione  di cui  all'art. 5 della presente legge
predispone annualmente  una relazione  in cui  sono illustrati  i
dati  consuntivi   dei  predetti   capitoli,  ed  il  significato
amministrativo ed  economico degli stessi, ponendo in particolare
evidenza  i   costi   sostenuti   ed   i   risultati   conseguiti
nell'attuazione del  programma annuale per il diritto allo studio
nell'ambito universitario.

La  suddetta   relazione,  unitamente   ai  dati  consuntivi,  è
trasmessa alla  Giunta regionale  entro il  15 febbraio  di  ogni
anno.

ARTICOLO 34
(Adeguamento degli Statuti)

L'Associazione  intercomunale  adegua  il  proprio  statuto  alle
esigenze conseguenti all'assunzione delle funzioni delegate dalla
presente legge.

ARTICOLO 35
(Prima norma transitoria)

In sede  di prima  costituzione  dei  Comitati  di  gestione,  da
effettuarsi non  oltre il  30 settembre  1982, e fino a quando le
elezioni di  cui all'articolo 5, lettera d), non siano svolte, la
rappresentanza  studentesca  è  formata,  con  riferimento  alla
situazione esistente  nelle sedi  universitarie toscane, nel modo
seguente:

a) per  il  comitato  di  gestione  dell'Area  fiorentina,    dal
   rappresentante degli  studenti  in  carica  nel  Consiglio  di
   Amministrazione dell'Opera  universitaria  di  Firenze  e  dai
   primi tre  studenti risultati non eletti nelle ultime elezioni
   studentesche   relative    al   rinnovo   del   Consiglio   di
   Amministrazione stesso;
b) per  il Comitato  di  gestione  dell'Area  pisana,  dai    tre
   rappresentanti degli  studenti  in  carica  nel  Consiglio  di
   Amministrazione dell'Opera  universitaria di Pisa, e dal primo
   eletto fra  i rappresentanti  degli  studenti  in  carica  nel
   Consiglio di Amministrazione dell'Università di Pisa;
c) per  il Comitato  di  gestione  dell'Area  senese,  dai    due
   rappresentanti degli  studenti  in  carica  nel  Consiglio  di
   Amministrazione dell'Opera  universitaria di Siena e dai primi
   due eletti  fra i  rappresentanti degli studenti in carica nel
   Consiglio di Amministrazione dell'Università di Siena.

ARTICOLO 36
(Seconda norma transitoria)

Fino all'approvazione  della legge  nazionale di  riordino  delle
autonomie locali,  e comunque  non oltre  il rinnovo  delle  loro
assemblee elettive,  il delegato del Presidente dell'Associazione
intercomunale con funzioni di Presidente del Comitato di gestione
può essere  scelto fra  i membri del Comitato di cui al punto b)
dell'art. 5.

In  tal   caso  partecipa  alle  sedute  del  Comitato  esecutivo
dell'Associazione  intercomunale   per  le  materie  che  abbiano
attinenza con la presente legge.

Ove  il  Presidente  ell'Associazione  intercomunale  deleghi  le
funzioni della  Presidenza del  Comitato di gestione ai sensi del
comma  1,   i  membri   scelti  dall'Assemblea  dell'Associazione
intercomunale nel  proprio seno  sono 6 anzichè 5. In tal caso i
membri di cui alla lettera b) dell'articolo 5 sono 9 anzichè 8.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 31 agosto 1982.

La presente  legge è stata approvata dal Consiglio Regionale  il
27-7-1982 ed è stata vistata dal Commissario del Governo il  27-
8-1982.



SISTEMA EDUCATIVO

