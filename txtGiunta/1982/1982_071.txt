Contributi  regionali   per  la   reintegrazione  del  patrimonio
zootecnico decurtato da animali predatori e da eventi meteorici.

Il Consiglio Regionale ha approvato il 28-7-1982
Il Commissario del Governo ha apposto il visto il 19-8-1982
Il Presidente  della Giunta  Regionale promulga la seguente legge
regionale:

ARTICOLO 1

Al fine della tutela del patrimonio zootecnico la Regione concede
contributi a  titolo di  risarcimento per  la perdita  di animali
causata da  fulmini, altri  eventi meteorici  letali, nonchè  da
animali predatori  appartenenti a specie non oggetto di caccia ai
sensi della vigente legislazione.

Possono  beneficiare   dei  contributi   le  imprese  agricole  e
zootecniche con  sede in  Toscana  per  eventi  verificatisi  nel
territorio regionale.

La concessione  del contributo  è subordinata alla dichiarazione
del richiedente  di volerlo  utilizzare nella  reintegrazione dei
capi perduti  o per  lo sviluppo  del comparto  zootecnico  della
impresa.

ARTICOLO 2

La  richiesta  di  contributo  è  presentata  alla  Associazione
Intercomunale dove  ha sede l'impresa entro 15 giorni dall'evento
dannoso ed  oltre alle generalità del richiedente deve contenere
l'indicazione  della  specie,  della  razza,  dell'età  e  della
funzione  dei   capi  uccisi  nonchè  la  dichiarazione  di  cui
all'ultimo comma  dell'art.  1  e  deve  essere  corredata  dalla
certificazione del veterinario dell'USL competente nel territorio
in cui  il fatto  è avvenuto  attestante le  indicazioni di  cui
sopra nonchè la causa dell'uccisione e la località dell'evento.

L'Associazione Intercomunale, entro 60 giorni dalla presentazione
delibera la concessione del contributo.

La  liquidazione   avviene  previa   presentazione   di   fatture
dimostranti l'adempimento  di quanto  previsto  all'ultimo  comma
dell'art. 1.

La   misura    del   contributo    che   può   essere   concesso
dall'Associazione intercomunale  è stabilita  fino  al  60%  del
danno subito,  riferito al  valore dei  capi perduti al prezzo di
mercato corrente  al momento dell'evento denunciato. Non potranno
essere accolte  richieste di  contributo per danni risarcibili di
entità inferiore a Lire 200.000.

Il  programma   regionale  di   intervento  in  agricoltura  può
apportare modifiche  alla misura  del contributo  di cui al comma
precedente.

ARTICOLO 3

Al  comma  1  dell'art.  2  della  LR  9  febbraio  1981,  n.  15
concernente norme  per l'esercizio  delle funzioni amministrative
in materia  di agricoltura,  foreste ed alimentazione è aggiunta
la seguente lettera:

   "q) le  funzioni   concernenti   il    fondo  di  solidarietà
       nazionale, nonchè  degli interventi per la reintegrazione
       del patrimonio zootecnico decurtato da animali predatori e
       da eventi meteorici.

ARTICOLO 4

Agli oneri  derivanti  dall'applicazione  della  presente  legge,
valutati per  il  1982  in  50  milioni,  si  fa  fronte  con  lo
stanziamento iscritto  al cap.  31810 che  viene istituito con la
variazione di cui al successivo art. 5.

Per gli  anni successivi,  si provvederà con le rispettive leggi
di bilancio.

ARTICOLO 5

Agli stati  di previsione di competenza e cassa della parte spesa
del bilancio  1982,  sono  apportate,  per  analogo  importo,  le
seguenti variazioni:

In diminuzione:

Cap. 31800
   Fondo  a   disposizione  della  Giunta  per
   interventi di  tutela  e  incremento  delle
   risorse faunistiche, recupero delle risorse
   ambientali, per  studi  e  ricerche  e  per
   attività di educazione e propaganda per la
   difesa della  fauna  e  dell'ambiente,  per
   contributo  ad  enti  ed  Associazioni  per
   iniziative  analoghe  nonchè  per  compiti
   della Giunta  regionale (LR  15 marzo 1980,
   n. 17)                                       L.     50 milioni

Di nuova istituzione:

Cap. 31810
   Contributi regionali  per la reintegrazione
   del  patrimonio   zootecnico  decurtato  da
   animali predatori e da eventi meteorici (LR
   ...)                                         L.     50 milioni

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 24 agosto 1982.

La presente  legge è  stata approvata dal Consiglio Regionale il
28-7-1982 ed  è stata vistata dal Commissario del Governo il 19-
8-1982.



ZOOTECNIA

