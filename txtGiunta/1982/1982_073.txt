Interventi di  preformazione professionale e per l'inserimento al
lavoro delle persone handicappate.

Il Consiglio Regionale ha approvato il 27-7-1982
Il Commissario del Governo ha apposto il visto il 28-8-1982
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

La Regione Toscana promuove lo sviluppo e la qualificazione delle
attività e  degli interventi rivolti a porre in grado le persone
con handicap di natura fisica, psichica o sensoriale, di compiere
scelte pertinenti  di formazione  professionale e  a prevenire  e
rimuovere le  situazioni che  ostacolano il  loro inserimento  al
lavoro.

Gli interventi  previsti dalla  presente  legge  hanno  carattere
integrativo delle  provvidenze stabilite  da altre leggi a favore
delle persone di cui al primo comma.

ARTICOLO 2
(Tipologia degli interventi)

Gli obiettivi di cui al precedente articolo si attuano mediante:

a) attività di orientamento - preformazione professionale;
b) interventi per facilitare l'inserimento al lavoro.

Le  Unità   Sanitarie  locali  elaborano  programmi  annuali  di
intervento, in  collaborazione con  il sistema  della  formazione
professionale.

La Regione eroga finanziamenti per la realizzazione dei programmi
di intervento.

Gli interventi socio - assistenziali a favore degli handicappati,
diversi da  quelli del  primo comma  del presente  articolo, sono
regolamentati dalla  LR 7.4.1976  n. 15  e finanziati con i fondi
propri dei comuni o assegnati dalla Regione.

ARTICOLO 3
(Soggetti)

Alle  attività   di  orientamento  -  preformazione  di  cui  al
successivo   articolo   4   prendono   parte,   indipendentemente
dall'entità della  minorazione, soggetti  handicappati che hanno
bisogno di  essere  orientati  o  riorientati  ad  una  attività
formativa finalizzata all'inserimento al lavoro.

Gli interventi  per l'inserimento  al lavoro di cui al successivo
articolo  5   sono  rivolti   agli  handicappati  che  hanno  una
diminuzione della  capacità  lavorativa  non  inferiore  ai  due
terzi.

ARTICOLO 4
(Orientamento - preformazione professionale)

L'attività di  orientamento  -  preformazione  professionale  è
diretta ad  individuare i  bisogni formativi  degli handicappati,
saggiandone limiti,  potenzialità e  interessi, per agevolare il
loro  più   opportuno  inserimento   nelle  diverse   forme   di
preparazione professionale.

Le attività  sono  realizzate  con  il  concorso  di  competenze
professionali diverse,  sia sociali  che sanitarie  proprio delle
unità sanitarie  locali e  con  la  stretta  collaborazione  del
sistema di  formazione professionale  di cui  alla LR 15 novembre
1980, n. 86.

Le unità  sanitarie locali  curano  i  rapporti  con  la  scuola
dell'obbligo, in  particolare attraverso  i distretti scolastici,
per l'identificazione  dei soggetti  interessati all'attività di
cui al  presente articolo  ovvero per  la realizzazione  anche in
ambito scolastico,  di tempestivi  interventi di  orientamento  -
preformazione.

ARTICOLO 5
(Inserimento al lavoro)

Le Unità  sanitarie locali,  d'intesa con  le imprese  e con  le
organizzazioni  sindacali,   promuovono   iniziative   volte   ad
agevolare la collocazione in attività produttive dei soggetti di
cui  al   secondo  comma  dell'articolo  3,  tenuto  conto  della
professionalità acquisita e delle residue capacità lavorative.

Per  facilitare  l'inserimento  lavorativo,  la  Regione  assegna
contributi per i seguenti interventi:

a) dotazione  di attrezzature  ed altre facilitazioni ai soggetti
   che intendono avviare un lavoro autonomo;
b) adeguamento del posto di lavoro mediante dotazione di apposite
   idonee attrezzature o modifica della strumentazione esistente;
c) facilitazioni,   per    l'avvio  e  lo  sviluppo,  ad  imprese
   costituite in  forma societaria,  ad esclusione  di quelle per
   azioni, salvo il caso delle cooperative, la cui percentuale di
   handicappati impiegati non sia inferiore al 20%;
d) copertura  totale o parziale delle spese per gli oneri sociali
   derivanti alle  aziende dalla assunzione di handicappati e per
   contribuzioni assicurative a carico di lavoratori autonomi;
e) integrazione  fino ad  un massimo  del 30%  della retribuzione
   percepita  dai   lavoratori  dipendenti   di  cui   al   punto
   precedente.

Al fine  di formulare  le eventuali proposte di intervento di cui
ai punti  a) e  b),  le  Unità  sanitarie  locali  si  avvalgono
dell'esperienza  e   delle  competenze   degli  operatori   della
formazione professionale.  Quando questi  ultimi non risultano in
grado di  fornire indicazioni, le Unità sanitarie locali possono
ricorrere alla consulenza di esperti esterni.

Gli interventi  di cui  ai punti  d) ed  e) hanno la durata di un
anno.  In   casi  particolari   gli  interventi   possono  essere
ulteriormente prorogati,  per un  ammontare annuo decrescente, in
rapporto alla produttività del soggetto.

Le Unità  sanitarie locali  stipulano apposite convenzioni con i
singoli, le  imprese e le cooperative per stabilire le condizioni
a cui  è subordinata  l'attivazione degli  interventi di  cui al
secondo comma del presente articolo.

ARTICOLO 6
(Priorità per il credito agevolato)

Le aziende produttive di beni e servizi, che ai sensi delle leggi
regionali chiedono di poter usufruire di agevolazioni creditizie,
sono ammesse  con priorità  nei piani  regionali di ripartizione
quando  il  10%  degli  addetti  è  rappresentato  da  portatori
handicap di cui al secondo comma dell'articolo 3.

ARTICOLO 7
(Programmi annuali)

Le  Unità   sanitarie   locali   che   intendono   accedere   ai
finanziamenti per  le attività  e gli  interventi previsti dagli
articoli 4  e 5  presentano alla  regione programmi  annuali, nei
quali sono indicati:

- gli obiettivi da conseguire;
- le attività e gli interventi da attuare;
- le intese raggiunte con il sistema di formazione professionale;
- il  numero e  le caratteristiche degli handicappati interessati
  alle iniziative e agli interventi previsti in programma;
- gli operatori impegnati nella esecuzione del programma;
- la  spesa prevista  per ognuna  delle iniziative precisando per
  gli interventi  di cui  alle lett. a), b) e c) dell'articolo 5,
  l'incidenza  dei  finanziamenti  dell'Unità  sanitaria  locale
  rispetto alle spese complessive per l'avvio dell'attività;
- le  risorse   finanziarie   stanziate  in  proprio  dall'Unità
  sanitaria locale per il programma di interventi.

Il programma,  unitamente ad  una relazione  sull'attività e sui
risultati  dell'anno   precedente,  è   presentato  alla  Giunta
regionale su  deliberazione dell'assemblea  dell'Unità Sanitaria
locale.

ARTICOLO 8
(Scadenze)

I programmi  sono presentati alla Regione entro il 30 novembre di
ogni anno.

Entro 60  giorni dalla  scadenza del termine di presentazione dei
programmi la  Giunta predispone  e il Consiglio regionale approva
il piano di ripartizione dei contributi.

Sulla base  delle assegnazioni deliberate dal Consiglio regionale
le Unità  Sanitarie  locali  rideterminano  i  propri  programmi
d'intervento.

I contributi  sono erogati  alle Unità  Sanitarie locali  in due
quote:  la   prima,  pari   all'80  per   cento,   è   assegnata
successivamente alla  determinazione del  programma di intervento
ai  sensi   del  comma   precedente  e   la  restante   quota   a
rendicontazione.

ARTICOLO 9
(Norma transitoria)

Le norme  di cui alla presente legge hanno applicazione a partire
dal 1 gennaio 1983.

I programmi relativi al 1983, da presentare alla Giunta regionale
entro  il   31  dicembre  1982,  sono  deliberati  dal  Consiglio
regionale, su  proposta della Giunta stessa, entro il 28 febbraio
1983.

Per l'anno  1982 e  fino all'applicazione  delle procedure di cui
agli articoli  7 e  8, il  Consiglio regionale assegna contributi
alle Unità  Sanitarie locali  per consentire  la prosecuzione di
attività in  atto o per l'avvio anticipato di nuovi programmi di
orientamento -  preformazione  e  di  inserimento  al  lavoro  di
soggetti handicappati.

ARTICOLO 10
(Finanziamenti)

Agli oneri derivanti dall'applicazione della presente legge si fa
fronte con  gli stanziamenti  che, a  decorrere dal  bilancio  di
previsione  1983,   saranno  previsti  in  apposito  capitolo  da
inserire  in   tale  bilancio,  con  la  seguente  denominazione:
"Interventi di preformazione professionale e per l'inserimento al
lavoro delle persone handicappate" (Lr n. 60/82 AC). Per gli anni
successivi, si provvederà con le singole leggi di bilancio.

I contributi  per l'anno 1982, ai sensi dell'art. 9, comma 3, per
nuovi interventi  previsti dalla  presente legge, fanno carico al
Cap. 23370  del bilancio  di previsione  1982 che viene istituito
con la variazione di cui al successivo articolo 11.

ARTICOLO 11

Agli stati  di previsione  di competenza  e di  cassa della parte
spesa del bilancio 1982 sono apportate le seguenti variazioni:

In diminuzione

Cap. 23380
   Progetti di intervento per l'inserimento di
   soggetti portatori  di  handicaps  (art.  2
   lett. c LR 7.4.76 n. 15 quota regionale)
   competenza                                   L.   500.000.000,
   cassa                                        L.    500.000.000

Cap. 23390
   Progetto di intervento per l'inserimento di
   soggetti portatori  di  handicaps  (art.  2
   lett. e LR 7.4.76 n. 15 quota FSE)
   competenza                                   L.   633.992.692,
   cassa                                        L.    500.000.000

Totali:
   competenza                                   L. 1.133.992.692,
   cassa                                        L.  1.000.000.000

Di nuova istituzione

Cap. 23370
   Finanziamento    degli     interventi    di
   preformazione    professionale     e    per
   l'inserimento  al   lavoro  delle   persone
   handicappate -  anno 1982  (Art. 9, comma 3
   LR n. 60/82 - AC)
   competenza                                   L.  1.133.992.692
   cassa                                        L.  1.000.000.000

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

Firenze, 6 settembre 1982.

La presente legge è stata approvata  dal Consiglio  Regionale il
27-7-1982  ed è stata vistata dal Commissario del Governo il 28-
8-1982.



FORMAZIONE
DISABILI

