Modificazioni degli  articoli  17  e  18  della  Legge  Regionale
22/5/1980 n.  59 e abrogazione delle Leggi Regionali 19/8/1981 n.
64 e 25/1/1982 n. 7. Rimborsi ai Comuni delle spese sostenute per
la redazione degli elenchi sul patrimonio edilizio esistente.

Il Consiglio Regionale ha approvato il 19-10-1982
Il Commissario del Governo ha apposto il visto il 22-11-1982
Il Presidente  della Giunta  Regionale promulga la seguente legge
regionale:

ARTICOLO 1
(Modifiche all'art. 17)

Il  secondo   comma  dell'art.   17,  della  LR  59/80  è  così
sostituito:

   "Ai Comuni  che provvedano  entro la  data del 31 ottobre 1982
   alla redazione  e  alla  adozione  degli  elenchi  di  cui  al
   precedente  art.  7  o  di  quelli  di  cui  all'ultimo  comma
   dell'art. 1  della LR  19/2/1979 n.  10 la  Regione concede il
   rimborso del  90% delle  spese occorse  per la redazione degli
   elenchi stessi,  fino ad  un massimo di L. 10 milioni per ogni
   Comune.

   Il rimborso è erogato dopo l'approvazione dell'elenco o degli
   elenchi, da parte della Regione.

   Al rimborso  provvede la  Giunta regionale  con  proprio  atto
   deliberativo.

   Il terzo comma è così sostituito: I contributi ed i rimborsi
   di  cui  ai  precedenti  commi  possono  riguardare  le  spese
   incontrate  dai   comuni  per  rilievi,  ricerche  storiche  e
   documentazione; le  spese occorse  per l'acquisizione  di dati
   conoscitivi relativi  al patrimonio  edilizio  esistente,  ivi
   compresi i rilievi aerofotogrammetrici, e le spese concernenti
   eventuali incarichi professionali commissionati dai Comuni.

   Delle suddette spese i Comuni forniscono documentazione con la
   domanda di rimborso."

ARTICOLO 2
(Modifiche all'art. 18 - Disposizioni finanziarie)

L'art. 18 della LR 59/80 è così sostituito:

   "All'onere derivante dall'applicazione della presente legge è
   fatto fronte,  per l'anno  1982, con  i fondi iscritti al Cap.
   41160  del  bilancio  del  corrente  esercizio  di  cui  viene
   modificata la  dizione come  segue: "Rimborso  ai Comuni delle
   spese per  la redazione  degli elenchi di cui all'art. 7 della
   LR 21/5/1980,  n. 59  e all'art.  1, ultimo  comma,  della  LR
   19/2/1979, n. 10.

   Per  gli  anni  successivi  l'onere  sarà  determinato  dalle
   singole leggi di bilancio."

ARTICOLO 3
(Abrogazione leggi regionali)

Le leggi  regionali  19/8/1981  n.  64  e  25/1/1982  n.  7  sono
abrogate.

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

La presente  legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 29 Novembre 1982.

La presente  legge è  stata approvata dal Consiglio Regionale il
19-10-1982 ed è stata vistata dal Commissario del Governo il 22-
11-1982.



EDILIZIA

