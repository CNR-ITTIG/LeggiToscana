Delega agli enti locali delle funzioni attribuite alla Regione in
materia di  sicurezza della  circolazione su  strade di interesse
regionale e relativa disciplina.

Il Consiglio Regionale ha approvato il 5-10-1982
Il Commissario del Governo ha apposto il visto il 2-11-1982
Il Presidente  della Giunta  Regionale promulga la seguente legge
regionale:

ARTICOLO 1
(Finalità della Legge)

Gli interventi  di carattere  preventivo per  la sicurezza  della
circolazione sulle strade di interesse regionale, attribuiti alla
competenza della  Regione dall'art. 1 della Legge 10-2-1982 n. 38
sono disciplinati dalla presente legge.

ARTICOLO 2
(Delega di funzioni a Province e Comuni)

E' delegato  ai Comuni  il rilascio  delle autorizzazioni  per la
circolazione  di  trasporti  e  veicoli  eccezionali,  su  strade
comunali e  locali d'uso  pubblico, quando la circolazione stessa
debba aver luogo nell'ambito di un medesimo comune.

La funzione di cui al comma precedente è delegata alle Province,
quando le  autorizzazioni riguardino  strade provinciali  ad esse
appartenenti o  strade comunali e locali d'uso pubblico ricadenti
nel territorio  di più Comuni di una stessa Provincia o anche di
un solo Comune, congiuntamente alle strade provinciali predette.

Nel caso  in cui  le strade  di interesse locale sulle quali deve
avvenire la  circolazione dei  trasporti e  dei veicoli di cui al
primo comma, ricadano nel territorio di più Province, delegata a
rilasciare le relative autorizzazioni è quella di esse nella cui
circoscrizione deve attuarsi il maggior percorso.

Il rilascio  delle autorizzazioni  di cui ai precedenti commi, da
parte delle  Province delegate,  deve essere, comunque, preceduto
da intese con le altre amministrazioni locali interessate.

ARTICOLO 3
(Contenuto delle  autorizzazioni e  condizioni e modalità per il
rilascio)

Per il  rilascio delle  autorizzazioni di cui alla presente legge
si osservano  le disposizioni  dei commi sesto, settimo ed ottavo
dell'art. 10  del Testo Unico approvato con DPR 15 giugno 1959 n.
393 nel testo modificato dall'art. 1 della legge 10 febbraio 1982
n. 38  nonchè quelle dei decreti ministeriali di cui ai commi 10
e 11 dello stesso articolo.

ARTICOLO 4
(Rimborso spese agli enti delegati)

I finanziamenti  relativi alle  funzioni delegate  a  Province  e
Comuni, ai  sensi della  presente  legge,  sono  determinati  per
l'anno 1982  in L.  20.000.000 che  faranno  carico  ad  apposito
capitolo del  bilancio del  corrente esercizio  istituito con  la
variazione di cui al successivo art. 5.

Ai finanziamenti  degli anni  successivi sarà  provveduto con la
legge  di   Bilancio.  I   finanziamenti  verranno   ripartiti  a
consuntivo,  con   deliberazione  del   Consiglio  regionale,  su
proposta della  Giunta d'intesa  con le  province  e  con  l'ANCI
regionale,  con   particolare   riferimento   al   numero   delle
autorizzazioni rilasciate  ed in  misura forfettaria per ciascuna
di esse.

ARTICOLO 5
(Variazione di bilancio)

Agli stati  di previsione,  di competenza e di cassa del bilancio
di previsione  per l'esercizio 1982, sono apportate, per analoghi
importi, le seguenti variazioni:

In diminuzione

Cap. 70180
   Fondo di riserva per spese impreviste        L.     20.000.000

Di nuova istituzione

Cap. 42580
   Finanziamento delle  funzioni delegate alle
   Province  ed   ai  comuni   in  materia  di
   sicurezza della  circolazione su  strade di
   interesse regionale                          L.     20.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 8 novembre 1982.

La presente  legge  è stata approvata dal Consiglio Regionale il
5-10-1982  ed è  stata vistata dal Commissario del Governo il 2-
11-1982.



ATTRIBUZIONI DELEGHE
VIABILITA'
SICUREZZA

