Modifiche alla LR 18-10-1977 n. 72. Istituzione dell'Ente Toscano
di Sviluppo Agricolo e Forestale (ETSAF).

Il Consiglio Regionale ha approvato il 10-2-1982
Il Commissario del Governo ha apposto il visto il 17-3-1982
Il Presidente  della Giunta  Regionale promulga la seguente legge
regionale:

ARTICOLO 1

Il secondo  comma dell'articolo  2 della LR 18 ottobre 1977 n. 72
è così sostituito:

   "L'Ente  esercita   la  propria  attività  nel  quadro  della
   programmazione  regionale   e  nel  rispetto  degli  obiettivi
   indicati  nei   piani  zonali  di  sviluppo  agricoloforestale
   nonchè delle  scelte operate dagli enti locali nell'esercizio
   delle funzioni  amministrative loro  delegate o  attribuite in
   materia,  assicurando   la  partecipazione   delle   categorie
   agricole alla  programmazione e  all'attuazione delle  proprie
   attività".

ARTICOLO 2

Le lett.  b), c),  d) del terzo comma dell'articolo 2 della LR 18
ottobre 1977 n. 72 sono così sostituite:

   "b) collabora  con le  istituzioni e gli enti interessati alla
      ricerca e  sperimentazione di  interesse regionale, propone
      iniziative  in  materia  alla  Giunta  regionale  e  svolge
      attività  di   ricerca  e   sperimentazione  su  programmi
      adottati dal  Consiglio regionale;   per  le  attività  di
      ricerca  e  sperimentazione  il  Consiglio  regionale  può
      autorizzare  l'ente   ad  instaurare  rapporti  di  diritto
      privato;

   c) esegue   programmi   e    interventi  di  trasformazione  e
      ricomposizione fondiaria  per la  formazione e  l'eventuale
      gestione  di   proprietà  contadina   o  cooperativa   tra
      lavoratori agricoli  secondo quanto  previsto  dalle  norme
      statali e regionali. Per gli interventi relativi all'art. 9
      della LR  3-11-1979 n.  53,  l'Ente  opera  sulla  base  di
      programmi approvati  dal Consiglio  regionale  su  proposta
      della Giunta,  tenendo  conto  delle  indicazioni  e  delle
      proposte degli enti delegati;

   d) promuove   la  qualificazione   dell'assistenza tecnica  su
      programmi approvati  dal Consiglio  regionale  su  proposta
      della Giunta  d' intesa con le Amministrazioni provinciali,
      nonchè lo sviluppo dell'informazione socio - economica".

ARTICOLO 3

Le lett. c) d) ed e) del quarto comma dell'articolo 2 della LR 18
ottobre 1977 n. 72 sono così sostituite:

   "c) può  curare lo  studio  e  la  realizzazione  di  singoli
       progetti di  intervento affidatigli  dal Consiglio e dalla
       Giunta regionale nonchè dagli enti delegati;

    d)  in relazione  alle   indicazioni    della  programmazione
       regionale e  zonale, su richiesta dei produttori associati
       e delle  associazioni intercomunali,  può provvedere alla
       progettazione,    alla    realizzazione    di    impianti,
       attrezzature  e   servizi  di   interesse  comune   per  i
       produttori agricoli,  nonchè alla  loro gestione  diretta
       nella fase  di avviamento  per un periodo non superiore ai
       cinque anni;

    e)  previa   autorizzazione  del  Consiglio  regionale,  può
       partecipare  alla   gestione  di  impianti  e  servizi  di
       interesse  comune   per  i   produttori  agricoli,   anche
       assumendone eventualmente  la responsabilità  diretta, in
       caso di  gravi difficoltà  o dissesto delle cooperative o
       degli organismi associati che abbiano gestito gli impianti
       medesimi. La  partecipazione e l'eventuale gestione devono
       cessare non  appena  si  siano  verificate  le  condizioni
       minime  necessarie   per  una   completa  riassunzione  di
       responsabilità  diretta   dei  produttori  interessati  e
       comunque non oltre cinque anni."

ARTICOLO 4

All'articolo 2  della LR  18 ottobre  1977 n.  72 è  aggiunto il
seguente quinto comma:

   "Le gestioni  dirette  da  parte  dell'Ente  sono  considerate
   imprese agricole  a tutti  gli effetti, ai sensi dell'articolo
   3, ultimo  comma, della  L. 30  aprile 1976  n. 386.  Per tali
   attività  l'impresa   può  beneficiare   delle   provvidenze
   disposte dalla  normativa comunitaria nonchè da leggi statali
   e regionali".

ARTICOLO 5

I primi  cinque commi dell'articolo 5 della LR 18 ottobre 1977 n.
72 sono così sostituiti:

   "Il Consiglio  di amministrazione  si rinnova  con la elezione
   del Consiglio regionale.

   Il   Presidente   della   Giunta   regionale   richiede   alle
   organizzazioni   sindacali   e   professionali   agricole   la
   designazione dei  rappresentanti di  loro  spettanza,  nonchè
   alle organizzazioni  sindacali del  personale la  designazione
   del loro  rappresentante, entro  trenta giorni  dalla elezione
   della Giunta regionale.

   Alla costituzione del Consiglio di amministrazione si provvede
   con decreto del presidente della Giunta regionale, da emanarsi
   entro 30  giorni dall'elezione  dei membri e del presidente da
   parte del Consiglio regionale, anche se entro tale termine non
   sia  stata   comunicata  la   designazione  di   uno  o   più
   rappresentanti,  per   i  quali  si  provvederà  con  decreti
   aggiuntivi".

ARTICOLO 6

La lett.  b) dell'articolo  6 della  LR 18 ottobre 1977, n. 72 è
così sostituita:

   "b) il  programma  pluriennale  ed  il  programma  annuale  di
       attività  ivi   compreso  il   programma  annuale   delle
       cessioni, alienazioni  e trasferimenti  di cui all'art. 11
       della Legge 30-4-76 n. 386.

ARTICOLO 7

Il primo  comma dell'art.  8 della  LR 18  ottobre 1977, n. 72 è
così sostituito:

   "Il presidente  dell'Ente è  eletto dal Consiglio regionale e
   si rinnova con l'elezione del Consiglio regionale".

ARTICOLO 8

Il secondo comma dell'articolo 10 della LR 18 ottobre 1977, n. 72
è così sostituito:

   "Il Collegio  è costituito  con decreto  del Presidente della
   Giunta  regionale  e  resta  in  carica  quanto  il  Consiglio
   regionale che ne ha eletto i membri".

ARTICOLO 9

Dopo i  primi tre commi dell'articolo 10 della LR 18 ottobre 1977
n. 72 è inserito il seguente comma:

   "Il Collegio,  nella sua  prima seduta  nomina, tra  i  membri
   effettivi eletti dal Consiglio regionale, il Vicepresidente il
   quale esercita  le funzioni  del Presidente  in  caso  di  sua
   assenza o impedimento temporaneo".

ARTICOLO 10

Il primo  comma dell'art.  11 della  LR 18 ottobre 1977, n. 72 è
così sostituito:

   "Non possono  far parte  del Consiglio  di amministrazione nè
   del  collegio   dei  Revisori  i  consiglieri  regionali  e  i
   componenti di  altri enti  regionali,  nonchè  i  Sindaci,  i
   Presidenti delle  Amministrazioni provinciali,  gli  Assessori
   comunali  e   Provinciali,  i  Presidenti  delle  Associazioni
   Intercomunali e  delle Comunità  Montane  e  i  membri  degli
   esecutivi di  tali enti,  nonchè i  membri  dei  Comitati  di
   gestione delle Unità Sanitarie locali.

ARTICOLO 11

Alla LR 18 ottobre 1977 n. 72 è aggiunto il seguente:

   "Art. 12/bis
   (Sostituzione dei  membri degli organi di amministrazione e di
   controllo)

   La nomina dei componenti il Consiglio di amministrazione e dei
   membri del  collegio dei  revisori in  sostituzione di  quelli
   decaduti, dimissionari o deceduti deve essere effettuata entro
   60 giorni  dalla data  della decadenza, delle dimissioni o del
   decesso, ferme  restando le  procedure  per  l'elezione  o  la
   designazione  di  cui  agli  articoli  precedenti,  in  quanto
   applicabili."

ARTICOLO 12

Il sesto  comma dell'art.  5 della  LR 18  ottobre 1977, n. 72 è
abrogato.

ARTICOLO 13

L'art. 14 della LR 18 ottobre 1977 n. 72 è così sostituito:

   "Art. 14
   (Indirizzo e vigilanza)

   Il Consiglio regionale detta direttive generali in ordine alla
   attività dell'ente  per il  perseguimento dei  suoi  fini  in
   armonia con  il programma  regionale  di  sviluppo  e  con  il
   programma regionale degli interventi in agricoltura attraverso
   una azione  coordinata con  quella della  Regione e con quella
   degli Enti locali.

   Sono sottoposti  all'approvazione di  legittimità e di merito
   del Consiglio  regionale i  seguenti  atti  del  Consiglio  di
   amministrazione:

   - il  programma   pluriennale  e    il  programma  annuale  di
     attività,  con   le  eventuali   implicazioni   pluriennali
     compreso il  programma annuale delle cessioni, alienazioni e
     trasferimenti di cui all'art. 11 della Legge 30-4-76 n. 386;
   - il   regolamento    interno  del    personale  e  quello  di
     amministrazione e contabilità;
   - gli atti di cui all'ultimo comma dell'art. 11 della Legge 30
     aprile 76 n. 386.

   Tali atti  sono inviati  entro 10 giorni da quello di adozione
   dalla Giunta regionale, la quale provvede alla trasmissione al
   Consiglio regionale entro i successivi sette giorni.

   Contestualmente  all'atto   di   approvazione   il   Consiglio
   regionale può dettare ulteriori specifiche direttive.

   Di tutti gli altri atti viene redatto un elenco da trasmettere
   alla Giunta  regionale entro  10 giorni da quello di adozione,
   con allegate  le copie  delle deliberazioni; l'annullamento di
   eventuali atti  ritenuti illegittimi  deve  essere  deliberato
   dalla Giunta  regionale entro 20 giorni dal ricevimento, salva
   l'interruzione dei termini in caso di richiesta di chiarimenti
   ed elementi integrativi.

   Gli atti  dell'Ente di  cui al  secondo comma sono esecutivi a
   partire dal  giorno successivo  a quello  dell'approvazione da
   parte del  Consiglio regionale;  gli altri atti sono esecutivi
   a partire dal ventunesimo giorno dal loro ricevimento da parte
   della  Giunta   regionale,   salvo   che   siano   intervenuti
   l'annullamento o l'interruzione dei termini.

   Al fine  di assicurare  il rispetto  delle direttive impartite
   dal Consiglio regionale di cui essa è responsabile, la Giunta
   regionale può  disporre, in  ogni  tempo,  l'acquisizione  di
   documenti  ed   atti,  ispezioni  per  accertare  il  regolare
   funzionamento dell'Ente  e convocare i membri del Consiglio di
   amministrazione e  del Collegio dei revisori, fermi restando i
   diritti dei Consiglieri regionali e i poteri delle commissioni
   consiliari stabiliti dallo Statuto regionale".

ARTICOLO 14
(Norma transitoria)

Alla data di entrata in vigore della presente legge, i membri del
Consiglio di  amministrazione e del Collegio dei revisori cessano
dalla carica,  rimanendo in  funzione fino  alla nomina dei nuovi
organi.

Il Consiglio  regionale provvede  alle elezioni di sua competenza
entro 60  giorni;   il Presidente della Giunta regionale provvede
alle richieste di designazione di sua competenza entro 15 giorni.

La disposizione  di cui al primo comma si applica anche ai membri
degli organi  dell'ente nominati  in enti  e organismi in ragione
della loro funzione.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 22 marzo 1982.

La presente  legge è  stata approvata dal Consiglio Regionale il
10-2-1982 ed  è stata vistata dal Commissario del Governo il 17-
3-1982.



ORDINAMENTO
ORGANIZZAZIONI
AGRICOLTURA

