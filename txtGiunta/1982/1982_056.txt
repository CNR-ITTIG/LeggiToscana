Costituzione del  Consorzio interregionale  tra le Regioni Lazio,
Marche,  Toscana,   Umbria  per  la  formazione  dei  divulgatori
agricoli  in  attuazione  del  regolamento  del  Consiglio  delle
Comunità Economiche europee n. 270 del 6 febbraio 1979.

Il Consiglio Regionale ha approvato il 1-6-1982
Il Commissario del Governo ha apposto il visto il 3-7-1982
Il Presidente  della Giunta  Regionale promulga la seguente legge
regionale:

ARTICOLO 1

In  attuazione  del  Regolamento  CEE  n.  270/79  relativo  allo
sviluppo della  divulgazione agricola  in Italia  è  costituito,
secondo l'allegato  statuto  che  forma  parte  integrante  della
presente legge,  il  Consorzio  tra  le  Regioni  Lazio,  Marche,
Toscana e  Umbria che  assume i  compiti e le funzioni di "Centro
interregionale  per   la   formazione,   il   perfezionamento   e
l'aggiornamento dei divulgatori agricoli".

Eventuali modifiche  al predetto Statuto sono approvate con legge
regionale.

ARTICOLO 2

E' autorizzata  la spesa  di  L.  25.000.000  per  l'adesione  al
consorzio e la costituzione del fondo comune.

Il finanziamento  annuo a  carico della  regione è stabilito per
ciascun esercizio, con legge di bilancio.

All'onere derivante  dall'applicazione della presente legge sarà
fatto fronte,  per l'anno  1982, con  la somma  di L.  25.000.000
iscritta sul  programma 1  - Interventi a carattere istituzionale
regionale del bilancio pluriennale 1981/83 relativa al Cap. 09220
che presenta la necessaria disponibilità.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 7 luglio 1982.

La presente  legge è  stata approvata dal Consiglio Regionale il
1-6-1982 ed  è stata vistata dal Commissario del Governo il 3-7-
1982.

ALLEGATO
STATUTO  DEL  CONSORZIO  INTERREGIONALE  PER  LA  FORMAZIONE  DEI
DIVULGATORI AGRICOLI  TRA LE  REGIONI LAZIO,  MARCHE,  TOSCANA  E
UMBRIA

TITOLO I
DISPOSIZIONI GENERALI

ARTICOLO 1
(Costituzione,  oggetto,   denominazione,  sede   e  durata   del
Consorzio)

Tra le  Regioni  Lazio,  Marche,  Toscana  e  Umbria  di  seguito
denominate: "Enti",  è costituito  un  Consorzio  che  assume  i
compiti e le funzioni di Centro interregionale per la formazione,
il perfezionamento e l'aggiornamento dei divulgatori agricoli.

Il Consorzio  opera come  strumento di attuazione del Regolamento
CEE  n.   270  del   6-2-1979,  relativo   allo  sviluppo   della
divulgazione agricola  in Italia;  nonchè delle altre iniziative
nel settore di interesse comune degli Enti consorziati.

Il  Consorzio   viene  gestito   ed   amministrato   secondo   le
disposizioni del  presente Statuto  e secondo regolamenti interni
deliberati dal Consiglio Generale.

Il Consorzio  è  denominato  "Consorzio  interregionale  per  la
formazione dei  divulgatori agricoli  CIFDA" ed ha sede legale in
Foligno, località S. Eraclio (Prov. di Perugia).

Il Consorzio ha la durata di anni venti.

ARTICOLO 2
(Scopi del Consorzio)

Il Consorzio, nell'ambito delle direttive stabilite a livello del
Comitato interregionale,  senza  fini  speculativi,  persegue  le
seguenti finalità:

- la  formazione,   l'aggiornamento  ed  il  perfezionamento  dei
  divulgatori  polivalenti,   specializzati   e   del   personale
  direttivo in materia di divulgazione, da inserire in servizi di
  divulgazione;
- l'aggiornamento  e il  perfezionamento di  divulgatori già  in
  servizio presso gli Enti consorziati, gli Enti locali, gli Enti
  di sviluppo nonchè presso:
   a) associazioni di assistenza interaziendali,
   b) associazioni di produttori,
   c) organizzazioni professionali,
   d) organizzazioni cooperative agricole,
   e) altri Enti ed Istituzioni operanti in agricoltura;
- ogni  altro   compito  interessante  la  divulgazione  agricola
  affidatogli dal  "Comitato interregionale per lo sviluppo della
  divulgazione agricola"  di cui  al DM 2-10-1980 (GU 18-11-1980,
  n.  316),   con  particolare   riferimento  alla   selezione  e
  formazione dei formatori.

A tal fine il Consorzio:

a) formula  il  programma  annuale  di  attività  da  sottoporre
   all'approvazione del  "Comitato interregionale per lo sviluppo
   della divulgazione  agricola", sulla  base di un'analisi delle
   esigenze di formazione espresso dagli Enti consorziati;
b) progetta  ed attua  le singole  iniziative  in  programma,  in
   stretto collegamento  con i servizi di divulgazione degli Enti
   consorziati, con  il contributo delle Università e dei centri
   di ricerca anche esteri;
c) valuta  le iniziative  e le  sperimentazioni didattiche, anche
   attraverso incontri periodici con i divulgatori e responsabili
   dei servizi di divulgazione;
d) concorre, con gli Enti consorziati, alla attività di studio e
   alla verifica dell'idoneità delle tecniche di divulgazione;
e) adotta,  nell'ambito dei  criteri definiti in sede di Comitato
   Interregionale  e   tenuto  conto  dei  profili  professionali
   previsti dagli  Enti consorziati,  indirizzi uniformi  per  la
   selezione dei  partecipanti ai  corsi, dei  formatori e scelta
   dell'altro  personale  docente,  che  potrà  provenire  anche
   dall'estero, impiegato dal Consorzio interregionale;
f) definisce  l'eventuale articolazione territoriale e funzionale
   delle attività  del Consorzio  con particolare riferimento ai
   corsi di specializzazione e i periodi di stages;
g) assume  ogni altra  iniziativa necessaria  alla  realizzazione
   delle attività  formative e la raccolta di una documentazione
   specializzata sulla divulgazione e informazione agricola.

Il Consorzio  può provvedere  altresì, su iniziativa degli enti
consorziati interessati,  allo svolgimento di attività formative
collegate a  quelle  di  cui  al  precedente  comma  e  di  altre
concernenti l'applicazione  delle direttive  comunitarie socio  -
strutturali, con  particolare riferimento a corsi per informatori
socio - economici.

ARTICOLO 3
(Strutture)

Per  lo   svolgimento  dei  compiti  istituzionali  il  Consorzio
utilizza, sulla  base di specifica convenzione, principalmente le
strutture ed  i servizi del Centro di addestramento professionale
agricolo "Francesco  Mancini" con  sede in  S. Eraclio  - Foligno
(PG) -  ed eventuali altre strutture ubicate nel territorio degli
enti consorziati.

TITOLO II
ORGANI ISTITUZIONALI

ARTICOLO 4
(Organi del Consorzio)

Gli organi sociali del Consorzio sono:

a) il Consiglio Generale;
b) il Comitato direttivo;
c) il Presidente del Consorzio;
d) il Collegio dei revisori dei conti.

ARTICOLO 5
(Composizione e funzionamento del Consiglio Generale)

Il Consiglio Generale è composto da:

a) tre rappresentanti di ciascun ente consorziato, cioè:
   - dagli   Assessori  pro -  tempore competenti  in materia  di
     agricoltura e  di formazione  professionale o,  in  caso  di
     assenza, da un loro delegato;
   - dal  Funzionario responsabile della divulgazione agricola o,
     in caso  di assenza,  da un  altro esperto  in  divulgazione
     agricola;
b) un    rappresentante  di  ciascuna  delle  sei  organizzazioni
   professionali e  cooperative del settore agricolo maggiormente
   rappresentative a livello nazionale designato dalle stesse.
c) un rappresentante del Ministero dell'agricoltura e foreste.

Ogni componente  del Consiglio  Generale ha  diritto ad  un  solo
voto.

Di norma  il Consiglio  Generale delibera  a maggioranza semplice
dei votanti  con prevalenza  del voto  del Presidente  in caso di
parità; per  le deliberazioni  concernenti i regolamenti interni
è necessaria la maggioranza dei due terzi dei votanti.

Il Consiglio  Generale si  riunisce almeno  due volte  l'anno per
deliberare sui bilanci. Si riunisce, altresì, ogni qual volta il
Presidente lo ritenga opportuno.

Il Presidente  è tenuto  a convocare  senza indugi  il Consiglio
Generale  allorchè  gliene  sia  fatta  richiesta  scritta,  con
l'indicazione delle  materie da  trattare, da  parte del Collegio
dei Revisori  dei Conti,  o da  almeno la metà dei componenti il
Consiglio stesso.

Le riunioni  del Consiglio  Generale sono  valide con la presenza
dei due terzi dei suoi componenti.

Il Consiglio Generale dura in carica tre anni.

ARTICOLO 6
(Compiti del Consiglio Generale)

Il Consiglio  Generale definisce  le linee  programmatiche e  gli
indirizzi generali dell'attività del Consorzio.

Rientrano nella competenza del Consiglio Generale:

- l'elezione del Presidente e del Vice Presidente;
- l'elezione del Comitato Direttivo;
- la nomina dei revisori dei Conti di sua spettanza;
- l'elezione del Presidente del Collegio dei Revisori dei Conti;
- l'approvazione dei programmi di attività del Consorzio;
- l'approvazione dei bilanci preventivi e consuntivi;
- l'approvazione dei regolamenti interni;
- l'organizzazione   della  struttura  operativa,  costituita  da
  personale posto  a disposizione  delle Regioni, tra il quale è
  nominato il direttore - coordinatore.

Il Consiglio  Generale delibera, inoltre, su ogni altro argomento
sottoposto al suo esame dal Presidente del Consorzio.

ARTICOLO 7
(Composizione, durata e funzionamento del Comitato Direttivo)

Il Comitato Direttivo è composto da:

a) il Presidente del Consorzio;
b) tre  membri eletti dal Consiglio Generale tra i rappresentanti
   degli enti consorziati;
c) due  membri eletti dal Consiglio Generale tra i rappresentanti
   delle organizzazioni professionali e cooperative.

Il Presidente del Consorzio è anche Presidente del Comitato.

Il Comitato dura in carica tre anni.

Le riunioni  del Comitato  sono valide  con la presenza di almeno
due terzi dei suoi componenti.

Ogni componente del Comitato dispone di un solo voto.

ARTICOLO 8
(Compiti del Comitato Direttivo)

Al Comitato  Direttivo spetta  la gestione  del Consorzio  e,  in
particolare,  deliberare   sugli  atti   e   contratti   comunque
rientranti negli  scopi del  Consorzio, fatta eccezione di quelli
che per  legge o  in forza del presente Statuto sono riservati al
Consiglio Generale.

ARTICOLO 9
(Presidente del Consorzio)

Il Presidente  del Consorzio è eletto dal Consiglio Generale tra
i rappresentanti  degli Enti  Consorziati, a maggioranza assoluta
dei componenti, e di norma a rotazione.

Il Presidente dura in carica un anno.

Il Presidente  ha la  rappresentanza  legale  e  processuale  del
Consorzio.

Il Presidente  può adottare,  in via  eccezionale e  in casi  di
assoluta  urgenza,  provvedimenti  di  competenza  del   Comitato
Direttivo  necessari per  garantire  il funzionamento del Centro,
con  l'obbligo  di  sottoporli  a  ratifica nella prima  riunione
successiva  e  comunque  entro  il  trentesimo  giorno dalla loro
adozione.

In caso  di assenza  o  di  impedimento  del  Presidente  le  sue
funzioni sono svolte dal Vice Presidente.

ARTICOLO 10
(Collegio dei revisori dei conti)

Il Collegio  dei revisori  dei Conti  è composto da tre revisori
effettivi di  cui 2  nominati dal  Consiglio Generale  ed uno dal
Ministero del Tesoro.

Il Collegio ha la durata di tre anni ed i suoi componenti possono
essere riconfermati nella carica.

I revisori  dei conti  devono essere  invitati alle  riunioni del
Comitato direttivo e del Consiglio Generale.

ARTICOLO 11
(Compiti del Collegio dei revisori dei conti)

Il Collegio  dei revisori  dei conti  svolge i  compiti  previsti
dall'art. 2403 del Codice Civile.

In particolare:

- controlla l'amministrazione del Consorzio;
- vigila:
  a) sull'osservanza   delle    disposizioni    di  legge  e  dei
     regolamenti da  parte del  Consiglio,  del  Comitato  e  del
     Presidente;
  b) sulla  corrispondenza del  conto consuntivo al preventivo ed
     alle scritture contabili e libri consortili;
- redige  annualmente la  relazione di  competenza a commento del
  conto consuntivo.

ARTICOLO 12
(Indennità, compensi e rimborsi spese agli organi istituzionali)

La misura  della indennità spettante al Presidente del Consorzio
e ai  membri del  Comitato Direttivo  e del Collegio dei Revisori
dei Conti,  nonchè del  gettone di presenza per i componenti del
Consiglio  Generale,   è  stabilita   d'intesa  fra  le  Regioni
consorziate.

Il relativo provvedimento è adottato dalla Regione Umbria.

A tutti  i partecipanti  alle riunioni  consortili sono dovuti il
rimborso delle  spese di viaggio e l'indennità di missione nella
misura e  alle condizioni  previste dall'art. 7 della legge 26-4-
1974, n. 169 e successive modificazioni.

TITOLO III
DISPOSIZIONI PATRIMONIALI E FINALI

ARTICOLO 13
(Esercizio finanziario)

L'esercizio finanziario  del Consorzio  ha inizio  il 1 gennaio e
termina il 31 dicembre di ogni anno.

Il bilancio  di  previsione  di  ciascun  esercizio  deve  essere
approvato entro  il 15  ottobre precedente ed inviato entro dieci
giorni agli enti consorziati.

Il conto  consuntivo di  ciascun esercizio  deve essere approvato
entro il  30 aprile  dell'anno successivo  ed inviato  entro i 10
giorni successivi agli enti consorziati.

Eventuali avanzi  di gestione  saranno trasferiti al fondo comune
di cui al successivo articolo 14.

I   contratti   concernenti   direttamente   l'applicazione   del
Regolamento 270-79  non potranno  creare impegni nè avere durata
che ecceda quella del Regolamento stesso.

ARTICOLO 14
(Fondo comune, entrate del Consorzio)

Il Consorzio costituisce un fondo comune con le quote di adesione
degli enti  consorziati dell'importo  di L.  25.000.000 ciascuna,
alimentato da  eventuali contributi  destinati a  detto fondo  da
parte dello  Stato e  di altri Enti pubblici nonchè degli avanzi
di gestione.

L'utilizzo del  fondo comune  sarà disciplinato  con regolamento
interno.

Il Consorzio provvede alla sua attività con:

- i  contributi   dello  Stato  e  della  CEE  assegnati  per  lo
  svolgimento annuo delle attività programmate dal Consorzio;
- le rendite dei beni in proprietà o uso del Consorzio;
- i  corrispettivi per  servizi svolti  su richiesta o degli enti
  consorziati o  del Comitato  interregionale per la divulgazione
  agricola di cui al precedente art. 2;
- i  finanziamenti  degli  enti  consorziati  a  copertura  delle
  maggiori spese  sostenute rispetto  alle entrate realizzate per
  il 70%  in proporzione  all'uso che  ogni  consorziato  fa  dei
  servizi  del   Consorzio,  per   il  15%  in  proporzione  alla
  popolazione attiva  in agricoltura  e per il 15% in proporzione
  alla superficie agricola e forestale secondo i dati dell'ISTAT.

Le modalità  ed i  tempi di  versamento dei finanziamenti di cui
sopra sono fissati dal Consiglio Generale.

ARTICOLO 15
(Recessione dal Consorzio)

La recessione dal Consorzio ha effetto per l'Ente receduto con la
chiusura dell'esercizio  in corso se la relativa comunicazione è
notificata al Consorzio almeno 4 mesi prima di detto termine.

All'Ente receduto  non spetta  chiedere la  divisione  del  fondo
comune nè la quota di competenza sullo stesso.

Al termine  della prevista  durata  o  in  caso  di  scioglimento
anticipato, il  Consiglio Generale  provvede alla  nomina  di  un
liquidatore del  Consorzio e  ne  determina  le  attribuzioni,  i
poteri ed il compenso.

ARTICOLO 16
(Prima convocazione del Consiglio Generale)

Alla  prima  convocazione  del  Consiglio  Generale  provvede  il
Presidente della Giunta Regionale dell'Umbria.

ORGANIZZAZIONI
AGRICOLTURA
FORMAZIONE

