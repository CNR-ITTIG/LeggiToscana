Normativa  per   disciplinare  la   raccolta  dei   prodotti  del
sottobosco e per la salvaguardia dell'ambiente naturale.

Il Consiglio Regionale ha approvato il 5-10-1982
Il Commissario del Governo ha apposto il visto il 2-11-1982
Il Presidente  della Giunta  Regionale promulga la seguente legge
regionale:

TITOLO I
NORME GENERALI E DELEGA DI FUNZIONI PARTICOLARI

ARTICOLO 1

La Regione  tutela la  razionale gestione  del territorio ai fini
della corretta  fruibilità del  patrimonio naturale  da parte di
tutti  i   cittadini.  La  flora  spontanea  e  la  fauna  minore
costituiscono patrimonio  naturale e  come tali  sono tutelate  e
protette.

Nel quadro  di una  politica volta a garantire la conservazione e
le condizioni di riproducibilità del patrimonio naturale, specie
nei  territori  montani,  la  presente  legge  tutela  inoltre  i
prodotti secondari del bosco e ne disciplina la raccolta anche al
fine di  assicurare i  benefici economici che derivano dalla loro
presenza  ed   integrità.  La  Regione  favorisce  ed  incentiva
attività   economiche,   funzioni   di   vigilanza,   iniziative
ricreative, culturali e promozionali, nonche tutte le altre forme
di presidio  e di  valorizzazione dell'ambiente naturale da parte
delle popolazioni montane e delle loro istituzioni.

La  Regione  favorisce  iniziative  atte  alla  diffusione  della
conoscenza e  del rispetto  del patrimonio  naturale, vegetale ed
animale, toscano;  promuove ed attua, altresì, studi ed indagini
di carattere  ecologico. In tali iniziative la Regione e gli Enti
Locali ricercano  la collaborazione  degli organismi scolastici e
si avvalgono  del contributo  delle associazioni naturalistiche e
di istituti universitari.

ARTICOLO 2

Con deliberazione  del  Consiglio  regionale,  è  istituita  una
commissione tecnico  consultiva della  Regione per la tutela e la
conservazione della flora spontanea e della fauna minore.

Essa è composta:

- dal  Presidente della Giunta regionale o da un componente della
  Giunta da lui delegato, che la presiede;
- da  un rappresentante  designato dalla  Unione  delle  Province
  Toscane (URPT);  da  un  rappresentante  designato  dall'Unione
  Nazionale Comuni  ed Enti  Montani  (UNCEM  regionale);  da  un
  rappresentante  designato  dall'Associazione  Nazionale  Comuni
  d'Italia (ANCI regionale);
- da quattro esperti nelle discipline naturalistiche e forestali;
- da    tre    rappresentanti    designati    dalle  associazioni
  professionali  agricole   più   rappresentative   al   livello
  regionale;
- da  due esperti  nelle discipline  naturalistiche e  forestali,
  nominati su  proposta delle  associazioni  naturalistiche  più
  rappresentative della regione.

Le funzioni  di segretario  della Commissione, che non ha diritto
di voto, sono esercitate da un dipendente regionale.

La Commissione  ha sede  presso la  Giunta regionale  e  dura  in
carica quanto  il  Consiglio  regionale  che  l'ha  costituita  e
comunque sino alla costituzione della nuova Commissione.

La Commissione tecnico - consultiva della Regione viene convocata
dal Presidente  o su  richiesta  di  almeno  un  terzo  dei  suoi
componenti.

E' compito della Commissione:

- formulare  proposte e  pareri in ordine all'elenco della specie
  di flora spontanea e di fauna minore interessate da fenomeni di
  rarefazione e  di pericolo  di estinzione,  di cui  all'art.  4
  della  presente  legge,  nonchè  in  ordine  all'aggiornamento
  dell'elenco stesso;
- esprimere proposte e pareri agli organi della Regione per tutte
  le  iniziative  utili  alla  diffusione  delle  conoscenze  sul
  patrimonio naturale, vegetale ed animale;
- esprimere  pareri  sulle  proposte  di  particolare  tutela  di
  singoli  ambienti  del  territorio  regionale,  secondo  quanto
  previsto al successivo art. 5;
- esprimere pareri su specifiche iniziative regionali di ricerca,
  propagandistiche e culturali.

ARTICOLO 3

Le Amministrazioni  Provinciali istituiscono commissioni tecniche
- consultive analoghe a quella regionale.

Esse sono composte:

- dal    presidente  dell'Amministrazione  provinciale  o  da  un
  componente della  Giunta  da  lui  delegato,  con  funzioni  di
  presidente;
- da  due esperti  nelle discipline  naturalistiche ed ambientali
  designati dal Consiglio Provinciale;
- da un membro designato da ciascuna Associazione Intercomunale e
  Comunità Montana esistente sul territorio della Provincia;
- da  tre   membri  designati  dalle  Associazioni  professionali
  agricole più rappresentative;
- da  un esperto  in materie naturalistiche e forestali, nominato
  su proposta  delle associazioni  naturalistiche esistenti nella
  Provincia.

Sono compiti delle commissioni tecnico - consultive provinciali:

- esprimere  pareri, formulare  proposte relativamente alle norme
  di  tutela,   nonchè  alle   attività  di   diffusione  delle
  conoscenze sul patrimonio naturale;
- predisporre  gli studi  e le proposte relative al provvedimento
  di cui al successivo art. 5;
- proporre  e curare  studi ed  indagini specifiche  di carattere
  ecologico, anche avvalendosi di contributi di specialisti;
- esprimere    parere    sulle  disposizioni  delle  Associazioni
  Intercomunali  e   delle  Comunità   Montane,  secondo  quanto
  previsto dall'art. 17 della presente legge;
- collaborare  con i  Comuni, le  Associazioni Intercomunali e le
  Comunità  Montane   alla  realizzazione   dei  corsi  previsti
  dall'art. 22 della presente legge.

ARTICOLO 4

Su proposta  della Giunta,  il Consiglio  Regionale  approva  con
deliberazione  l'elenco   delle  specie  di  flora  spontanea  di
particolari  specie  arboree  e  delle  specie  di  fauna  minore
interessate  da   fenomeni  di   rarefazione  o  in  pericolo  di
estinzione.

E' vietato  sull'intero territorio  regionale la raccolta, ovvero
la cattura  o l'uccisione  delle specie in pericolo di estinzione
presenti in tale elenco.

Per le  specie vegetali  ed animali  interessate da  fenomeni  di
rarefazione, presenti  in tale  elenco, dovranno  essere previste
dalla suddetta  deliberazione norme  e  limiti  quantitativi  e/o
temporali di raccolta, cattura o uccisione.

Le sanzioni  verso coloro  che contravvengono  a tali  divieti  e
limitazioni sono  decise secondo  quanto  disposto  dall'art.  23
della presente legge.

Il Consiglio regionale, su proposta della Giunta, verifica almeno
ogni 3  anni il permanere della rispondenza dell'elenco di cui al
comma 1 ai fini della presente legge.

ARTICOLO 5

Le province  approvano la "Carta del rispetto della natura, della
flora spontanea e della fauna minore".

Essa consiste:

- nella   descrizione  delle  condizioni  generali  dell'ambiente
  naturale  nelle   varie  zone  della  provincia,  con  la  loro
  localizzazione cartografica;
- nella  descrizione dei  fenomeni relativi  alle  condizioni  di
  riproduzione dei prodotti secondari del bosco;
- nell'indicazione  di tutte le manifestazioni di flora spontanea
  e di fauna minore non comuni in via di estinzione, presenti sul
  territorio  provinciale   e   in   singole   parti   di   esso,
  specificando, in  particolare, per  quelle insidiate nella loro
  conservazione e riproducibilità, le cause che la determinano;
- nel dettaglio di tutte le norme regionali di tutela integrale o
  parziale di  singole specie,  valide per  il  territorio  della
  provincia, e  per singole parti di esso di cui all'art. 4 della
  presente legge.

Con la  deliberazione  di  cui  al  primo  comma  sono  possibili
integrazioni o modifiche rispetto alla normativa regionale di cui
all'art. 4,  relativamente all'intero  territorio provinciale o a
sue singole  parti, qualora  esse si rendano opportune sulla base
di particolari condizioni ambientali locali.

La "Carta  del rispetto  della natura,  della flora  spontanea  e
della  fauna   minore"  costituisce   fondamentale  strumento  di
conoscenza per  la salvaguardia  dell'ambiente naturale,  e  come
tale di essa viene curata la più ampia diffusione da parte della
Provincia, in  particolare presso  le scuole  di  ogni  ordine  e
grado.

Le  associazioni  intercomunali,  nell'esercizio  delle  funzioni
generali di  disciplina delle  aree protette  di cui  all'art.  8
della LR  29.6.82, n. 52, relativamente alle aree di cui al punto
b)  dell'art.  10  della  legge  suddetta,  adottano  per  quanto
riguarda la  tutela specifica della flora spontanea e della fauna
minore   le    previsioni   di   salvaguardia   contenute   nella
deliberazione di cui al primo comma.

La "Carta  del rispetto  della natura,  della flora  spontanea  e
della fauna  minore", viene  inviata dalle Province alla Regione,
la  quale   ne  tiene  conto  nell'esercizio  delle  funzioni  di
coordinamento per essa prevista dall'art. 11 della LR 29.6.82, n.
52.

Fino a quando gli enti preposti alla gestione dei parchi istituti
ai sensi di legge non avranno adottato la disciplina specifica di
loro  competenza  si  applicano  le  previsioni  di  salvaguardia
contenute nella  "Carta del  rispetto della  natura, della  flora
spontanea e della fauna minore".

TITOLO II
FORME SPECIFICHE DI TUTELA

ARTICOLO 6
(Piante officinali)

Il divieto  di raccolta delle specie elencate nella deliberazione
di cui  all'art. 4  della presente  legge è  valido anche quando
tali specie  siano comprese  nell'elenco delle piante officinali,
di cui al RD n. 772 del 26 maggio 1932.

Salvo quanto  previsto al  primo comma,  la raccolta delle piante
officinali  continua  ad  essere  regolamentata  dalla  normativa
vigente.

ARTICOLO 7
(Particolari specie arboree)

Il taglio  delle  specie  arboree  comprese  nell'elenco  di  cui
all'art. 4  della  presente  legge  è  sottoposto  a  preventiva
autorizzazione    da    parte    delle    autorità    competenti
dell'amministrazione forestale.

L'abbattimento delle  piante indicate  nel suddetto  elenco  può
essere  autorizzato   solamente  per   inderogabili  esigenze  di
pubblica utilità,  purchè venga  accertata l'impossibilità  di
soluzione tecniche alternative.

ARTICOLO 8

Le Amministrazioni  Provinciali, avvalendosi della collaborazione
delle Commissioni tecnico - consultive provinciali, provvedono ad
organizzare il  censimento di  individui  arborei  definibili  di
rilievo  monumentale,   per  caratteristiche   di  vetustà,   di
eccezionale  sviluppo   o  comunque   di  particolare   interesse
paesaggistico, storico,  culturale, botanico di cui è vietato il
danneggiamento o l'abbattimento.

Il censimento  di individui  arborei di  cui al  primo comma  del
presente articolo  e le relative norme di conservazione e tutela,
costituiscono parte  organica del provvedimento di cui all'art. 5
della presente legge.

ARTICOLO 9

Sono  escluse   dai  divieti   e   dalle   limitazioni   previsti
dall'articolo 4  della presente  legge le specie di flora e fauna
minore che  provengono da  colture o  allevamenti posti sul fondo
del proprietario  o aventi  diritto o di istituti universitari di
ricerca e  sperimentazione, ovvero  che provengano  da  giardini,
vivai, orti botanici.

In  questi   casi  previa   documentazione  di   provenienza,  è
consentito il commercio.

Le  Province,   dietro  domanda   nominativa  e   motivata  degli
interessati  e   sentita  la  commissione  tecnico  -  consultiva
provinciale, possono  autorizzare il  prelievo  della  specie  di
flora e  fauna minore  di cui  al suddetto  elenco della presente
legge,   solo   per   scopi   scientifici   o   didattici.   Tali
autorizzazioni nominative,  dovranno specificare i tempi e i modi
della ricerca.

In deroga  a quanto  previsto dagli articoli 4 e 6 della presente
legge non  può essere  posta alcuna limitazione al proprietario,
all'usufruttuario, al coltivatore del fondo, per la parte messa a
coltura, nel  caso di  sfalcio di  prati a  scopo fienagione o di
utilizzazione  di   pascoli  per  il  bestiame,  e  comunque  per
qualsiasi  operazione   colturale  inerente   l'esercizio   della
attività  agricola,   compresi  il   cambio   di   coltura,   la
trasformazione o la rimessa in coltivazione.

TITOLO III
TUTELA, DISCIPLINA  DELLA RACCOLTA  ED INCENTIVAZIONI  ECONOMICHE
RELATIVAMENTE AI PRODOTTI SECONDARI DEL BOSCO ED AI FUNGHI

ARTICOLO 10

Ai  fini   della  tutela  prevista  dalla  presente  legge,  sono
considerati prodotti secondari del bosco:

a) i funghi epigei, siano o no essi commestibili;
b) i muschi;
c) le fragole;
d) i lamponi;
e) i mirtilli;
f) le bacche di ginepro;
g) le more di rovo.

ARTICOLO 11

Nella raccolta  dei prodotti  secondari del bosco, sono stabilite
alcune condizioni  di agevolazioni e incentivazioni, consentite a
quei cittadini per i quali la raccolta dei prodotti secondari del
bosco avvenga  con l'intento  di  ottenere  risultati  economici,
anche ad integrazione dei redditi normalmente percepiti.

In particolare, tali soggetti non sono sottoposti a nessuna delle
restrizioni quantitative  previste  agli  artt.  15  e  17  della
presente legge.

Le agevolazioni  ed incentivazioni  di cui  al primo  comma hanno
valore:

- sui  terreni in  proprietà e in affitto da parte dei legittimi
  proprietari ed affittuari;
- sulle terre pubbliche e demaniali;
- su  altri terreni  anche di  privata proprietà,  per  i  quali
  esista da  parte  dei  legittimi  proprietari  la  consuetudine
  dell'ammissione di estranei alla raccolta.

Tale  agevolazione   ha  valore   sull'intero  territorio   della
Comunità  Montana   o  della   Associazione  Intercomunale   del
richiedente,  nonchè  sui  territori  di  Comunità  Montane  ed
Associazioni Intercomunali limitrofe.

Valgono per  tali soggetti  tutte le  norme di  cui ai successivi
articoli, relative  ai  modi  della  raccolta  dei  prodotti  del
sottobosco e  dei funghi  ed  ai  criteri  generali  di  rispetto
dell'ambiente boschivo.

ARTICOLO 12

Di norma sono ammessi alle agevolazioni di cui all'art. 11:

a) i  coltivatori diretti,  a qualsiasi titolo e tutti coloro che
   hanno in  gestione propria l'utilizzazione del bosco, compresi
   i soci di cooperative agricolo - forestali;
b) limitatamente  ai territori  montani,  tutti  i  residenti  in
   comuni o  frazioni di  comuni montani  in zone  boschive,  nei
   quali si  possa  individuare  una  consuetudine  di  interesse
   economico, connessa  alla raccolta  dei prodotti secondari del
   bosco da parte della generalità degli abitanti.

Le Comunità  Montane provvedono entro 90 giorni dalla entrata in
vigore della  presente legge,  alla individuazione ed elencazione
nelle zone di cui alla lettera b) del presente articolo.

Nei casi  previsti alle  lettere a) e b) del presente articolo è
sufficiente, nella formulazione della domanda, che il richiedente
indichi   gli    estremi   relativi   alla   propria   condizione
professionale e alla propria residenza.

I cittadini  che non ricadono nei casi previsti alle lettere a) e
b) del  presente articolo,  sono tenuti  ad allegare alla domanda
una  copia  della  propria  dichiarazione  dei  redditi  relativi
all'anno precedente.  Le  Comunità  Montane  e  le  Associazioni
Intercomunali competenti,  nel provvedere  circa le  agevolazioni
richieste adottano criteri che considerino l'effettiva condizione
di interesse  economico ai  fini di  integrazione del  reddito da
parte del  richiedente,  nonchè  le  potenzialità  di  utilizzo
economico  dei   prodotti  secondari  del  bosco  del  territorio
interessato.

ARTICOLO 13

I cittadini  che intendono  usufruire delle  agevolazioni di  cui
all'art. 11  ne fanno  richiesta alle  Comunità Montane  ed alle
Associazioni  intercomunali   nelle  quali  intendono  esercitare
l'attività di raccolta.

Entro il  termine di  due mesi  dal ricevimento della domanda, la
Comunità  Montana   o  l'Associazione  Intercomunale  competente
provvede ad inviare risposta all'interessato. In caso di risposta
positiva, viene  inviato  all'interessato  un  tesserino  con  il
riconoscimento  della  qualifica  di  "raccoglitore  abituale  di
prodotti del sottobosco, a scopo economico".

Il riconoscimento  è valido  per un  periodo di  tre anni e può
essere rinnovato.

ARTICOLO 14

E' vietata  la  raccolta  dei  prodotti  del  sottobosco  di  cui
all'art. 10  nelle aree  rimboschite, prima  che siano  trascorsi
cinque anni  dalla messa a dimora delle piantine. Da tale divieto
sono esclusi i proprietari del fondo e gli altri aventi titolo su
di esso.

ARTICOLO 15

Per i seguenti prodotti secondari del bosco salvo quanto previsto
dall'art.  11,   non  è   consentita  la   raccolta  giornaliera
individuale oltre i seguenti limiti: muschi Kg. 0,300 lamponi Kg.
1,000 fragole  Kg. 1,000 mirtilli Kg. 1,000 bacche di ginepro Kg.
0,200.

E vietato  estirpare, tagliare  o comunque  danneggiare piante di
fragola, lamponi, mirtilli, ginepro o parti di esse.

ARTICOLO 16

E' vietato,  anche al  fine di  raccogliere funghi,  rimuovere il
manto vegetale  del terreno,  o comunque  danneggiare  lo  strato
humifero anche con l'ausilio di attrezzi quali rastrelli, falci e
uncini.

E' altresì  vietato calpestare,  manomettere, danneggiare, senza
scopo di raccolta, funghi anche delle specie non commestibili.

Nell'ambito delle  funzioni divulgative  previste dalla  presente
legge,  deve   essere  indicata  ai  raccoglitori  di  funghi  la
necessità di attenersi al criterio di ripulire accuratamente sul
posto la  parte terminale  del gambo,  nonchè l'opportunità  di
usare idonei contenitori aereati e igienici.

ARTICOLO 17
(Raccolta di specie funginee pregiate)

Ai fini  della presente  legge sono  considerate specie  funginee
pregiate:

- dormiente, prugnolo, porcino (boletus edulis), ovolo.

E' consentita  la raccolta  dei funghi pregiati per una quantità
giornaliera non superiore ai 2 Kg. per persona.

Al fine  di impedire la raccolta di esemplari pregiati immaturi o
troppo piccoli  sono stabilite  le seguenti dimensioni minime del
diametro della cappella al di sotto delle quali il fungo non può
essere raccolto ne messo in commercio: dormiente cm. 2; porcino e
ovolo cm. 4.

In presenza  di particolari condizioni climatiche stagionali e di
nascita  funginea   o  di   particolari  situazioni   di  degrado
ambientale, le  Associazioni intercomunali e le Comunità Montane
possono emanare  disposizioni anche  relative a singole parti del
loro territorio,  atte a fissare quantitativi di raccolta diversi
da quelli previsti al comma 2 del presente articolo.

Tali disposizioni dovranno essere preventivamente comunicate alla
Amministrazione provinciale  competente  per  il  parere  di  cui
all'art. 3  e dovrà  essere data  loro ampia  pubblicità sia  a
mezzo degli  appositi manifesti  che di comunicazione agli organi
di stampa onde renderne edotti i cittadini.

ARTICOLO 18

La Regione  prevede nel  programma  regionale  di  interventi  in
agricoltura di cui all'art. 14 della LR 1-8-81 n. 63 agevolazioni
finanziarie per  la costituzione  e l'attività di associazioni e
cooperative   che    si   propongono    la    raccolta    e    la
commercializzazione, nonchè  eventualmente anche  la lavorazione
dei prodotti secondari del bosco.

Le associazioni  e le  cooperative di  cui al  primo comma devono
essere costituite  da raccoglitori  dei  prodotti  secondari  del
bosco a scopo economico di cui all'art. 12 della presente legge.

Gli enti  delegati di cui alla LR 4-9-1976, n. 64 possono dare in
concessione beni  del patrimonio  agricolo -  forestale,  con  lo
scopo di  organizzare in  essi attività di raccolta dei prodotti
secondari del  bosco a coltivatori diretti ed alle Associazioni e
cooperative di  cui al primo comma, secondo quanto previsto nella
citata legge  regionale e nei limiti temporali previsti dall'art.
7 della  LR 29-6-1982, n. 52, relativamente alla fase transitoria
nella formazione di un sistema delle aree protette.

Allo scopo  di favorire  la  vocazione  del  territorio  boschivo
regionale alla  attività di  raccolta dei prodotti secondari del
bosco, gli  enti  locali  cui  è  demandata  l'attuazione  della
presente legge  curano che  vi sia  assidua vigilanza  sulle aree
nelle quali  si esercita  l'attività delle  associazioni e delle
cooperative di cui al primo comma.

Nelle zone  in cui si manifestino estesi fenomeni di interdizione
ad estranei  della raccolta  dei prodotti  secondari del bosco da
parte degli aventi titolo, attraverso tabellazione dei fondi, gli
enti locali  preposti alla attuazione della presente legge curano
iniziative dirette  particolarmente a  realizzare, tra  tutti gli
interessati, intese che favoriscano:

- la  tutela dei  diritti  all'utilizzo  economico  dei  prodotti
  secondari del  bosco da  parte dei  proprietari o  altri aventi
  titolo;
- l'utilizzo    suddetto  anche  da  parte  dei  coltivatori  non
  disponenti di ampie superfici boschive;
- la  possibilità di  fruizione dell'ambiente  boschivo da parte
  della generalità dei cittadini.

ARTICOLO 19

Per la  tutela dell'ambiente  naturale e  la corretta fruibilità
del territorio  è vietato  abbandonare rifiuti  al di  fuori dei
luoghi indicati dalla autorità competenti.

A tale  fine gli  enti locali, cui è affidata l'attuazione della
presente legge promuovono iniziative atte a stimolare il corretto
comportamento di  coloro che  intendono  usufruire  dell'ambiente
naturale.

ARTICOLO 20

Ai fini della presente legge, e relativamente alle zone di cui al
punto b)  dell'art. 10 della LR 29-6-1982, n. 52 fino all'entrata
in vigore  delle disposizioni  di cui  al punto  1), lett. d) del
secondo comma  del suddetto  articolo,  i  Comuni  possono  porre
limiti e  divieti al  percorrere con  veicoli motorizzati prati e
boschi.

I mezzi  impiegati nei  lavori agricoli, nella sistemazione delle
piste  sciistiche,  nelle  utilizzazioni  boschive,  nelle  opere
idraulico - forestali, nelle operazioni di pronto soccorso, nella
vigilanza forestale  e antincendio  nonchè i mezzi di proprietà
del possessore  o dell'affittuario  del fondo  e tutti  gli altri
impiegati in  pubblici servizi sono esclusi dal divieto di cui al
precedente comma.

ARTICOLO 21

La raccolta  dei tartufi  deve essere  effettuata in  modo da non
recare danno alle tartufaie.

La  raccolta   dei  tartufi   è  consentita  esclusivamente  con
l'impiego del "vanghetto".

E' vietata la raccolta durante le ore notturne, da un'ora dopo il
tramonto a un'ora prima della levata del sole.

Le buche  aperte per  la estrazione  devono  essere  subito  dopo
riempite con il medesimo terreno di scavo.

Per quanto attiene alla disciplina della raccolta dei tartufi non
previsto dalla presente legge, valgono le norme di cui alla legge
17 luglio 1970, n. 568.

Al primo  comma dell'art.  2 della  LR  9  febbraio  1981  n.  15
concernente "Norme  per l'esercizio delle funzioni amministrative
in materia  di agricoltura, foreste ed alimentazione" è aggiunta
la  seguente  lettera  "r)  l'autorizzazione  alla  raccolta  dei
tartufi di cui alla legge 17 luglio 1970, n. 568".

TITOLO IV
VIGILANZA

ARTICOLO 22

Sono incaricati  di far  osservare le disposizioni della presente
legge e dell'accertamento delle relative violazioni gli organi di
polizia forestale, di vigilanza sulla caccia e sulla pesca, degli
agenti dipendenti  dagli enti  delegati dalla Regione, le guardie
addette  ai   parchi  nazionali   e  regionali;  possono  inoltre
procedere all'accertamento  delle  violazioni  alle  disposizioni
della presente  legge, ai  sensi della legge 24-11-81 n. 689, gli
organi di polizia giudiziaria e di pubblica sicurezza.

I  soggetti  di  cui  al  comma  precedente  hanno  i  poteri  di
accertamento previsti dalle leggi vigenti.

Le  Associazioni   intercomunali  e  le  comunità  montane,  per
l'attività di vigilanza, possono altresì avvalersi, dirigendone
l'azione,  di   guardie  volontarie  alle  quali  sia  attribuita
l'azione di  "guardia  giurata"  secondo  le  norme  di  pubblica
sicurezza e  che abbiano  frequentato i  corsi di  cui al  quinto
comma. Le  guardie volontarie  le quali  rilevino violazioni alle
disposizioni della presente legge redigono verbali di riferimento
e li  trasmettono alle  autorità  competenti  alla  applicazione
delle sanzioni amministrative.

Alle guardie  volontarie di  cui al  terzo comma sono corrisposti
indennizzi il  cui  ammontare  viene  annualmente  stabilito  con
provvedimento del consiglio regionale.

Tali indennizzi sono interamente a carico del bilancio regionale.

Le Associazioni Intercomunali, e le comunità montane, in accordo
con i singoli comuni interessati, possono organizzare brevi corsi
rivolti  ai   cittadini  residenti,  allo  scopo  di  fornire  ai
partecipanti gli  elementi utili  all'esercizio delle funzioni di
guardia volontaria giurata.

I corsi sono interamente finanziati dalla Regione.

Ai corsi  possono partecipare  tutti i  cittadini  che  ne  fanno
richiesta. Le  Associazioni intercomunali  e le Comunità montane
che organizzano  corsi curano gli adempimenti necessari affinchè
gli idonei ricevano la abilitazione di cui all'art. 138 del TULPS
approvato con  RD 18-6-1931,  n. 773  ed agli artt. 249 e 251 del
regolamento approvato con RD 6-5-1940 n. 635.

Non si  rendono applicabili  le  disposizioni  di  cui  al  n.  7
dell'art. 138 del detto TULPS.

Le associazioni  intercomunali o  le Comunità Montane rilasciano
per l'identificazione,  a ciascun agente volontario, un tesserino
contenente oltre  le generalità  gli estremi  del  provvedimento
prefettizio di  abilitazione, la  durata  della  validità  della
qualifica e l'oggetto della vigilanza.

Gli  stessi   sono  dotati   di  un  distintivo  o  bracciale  di
riconoscimento  che   è  ad   essi  consegnato   a  cura   della
Associazione Intercomunale o Comunità Montana.

TITOLO V
SANZIONI

ARTICOLO 23

Per la violazione ai divieti di cui alla presente legge, i Comuni
applicano sanzioni  amministrative pecuniarie  da L.  10.000 a L.
200.000. E'  prevista altresì  la confisca  amministrativa della
specie floricola,  animale o  dei prodotti del sottobosco oggetto
della violazione.

Le sanzioni  di cui  al precedente comma si applicano anche a chi
pone in  vendita  o  commercia  specie  di  cui  al  primo  comma
dell'art. 4  della presente  legge, e  a chi  pone in  vendita  o
commercia funghi con caratteristiche di cui all'art. 17 comma 3.

Si applicano le norme di cui alla legge 24 novembre 1981, n. 689.

Le somme  riscosse a  titolo di  sanzione amministrativa  vengono
introitate dall'Amministrazione Comunale.

ARTICOLO 24

Le Unità  Sanitarie Locali,  nell'ambito della loro attività di
prevenzione,  adottano  iniziative  dirette  a  pubblicizzare  ai
cittadini  le   specie  di   funghi  velenosi   o  comunque   non
commestibili,  nonchè   le  terapie  d'urgenza  per  i  casi  di
avvelenamento da  funghi e  le relative strutture sanitarie a cui
rivolgersi.

Le Unità  Sanitarie Locali  svolgono l'attività  di  cui  sopra
ricercando la collaborazione dei Distretti Scolastici.

ARTICOLO 25

Agli oneri  derivanti  dall'applicazione  della  presente  legge,
valutati per  il  1982  in  50  milioni,  si  fa  fronte  con  lo
stanziamento iscritto  al cap.  31690 che  viene istituito con la
variazione di cui al successivo art. 26.

Per gli  anni successivi,  si provvederà con le rispettive leggi
di bilancio.

ARTICOLO 26

Agli stati di previsione, di competenza e cassa della parte spesa
del bilancio  1982,  sono  apportate,  per  analogo  importo,  le
seguenti variazioni:

In diminuzione
Cap. 31800
   Fondo  a   disposizione  della  Giunta  per
   interventi di  tutela  e  incremento  delle
   risorse faunistiche, recupero delle risorse
   ambientali, per  studi  e  ricerche  e  per
   attività di educazione e propaganda per la
   difesa  della  fauna  e  dell'ambiente  per
   contributo  ad  enti  ed  Associazioni  per
   iniziative  analoghe  nonchè  per  compiti
   della Giunta  regionale (LR  15 marzo 1980,
   n. 17)                                           L. 50 milioni

Di nuova istituzione
Cap. 31690
   Interventi per l'attuazione della normativa
   relativa alla disciplina della raccolta dei
   prodotti   del    sottobosco   e   per   la
   salvaguardia dell'ambiente  naturale (LR n.
   64/82 - Atti Consiglio)                          L. 50 milioni

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 8 novembre 1982.

La presente  legge è  stata approvata dal Consiglio Regionale il
5-10-1982 ed  è stata  vistata dal Commissario del Governo il 2-
11-1982.



TUTELA AMBIENTALE
ORGANI

