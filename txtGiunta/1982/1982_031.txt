Agevolazioni creditizie  per la realizzazione, la modificazione e
l'adeguamento di  impianti di  depurazione  e  di  pretrattamento
degli scarichi  idrici degli  insediamenti produttivi agricoli di
cui alla Legge 319/76 e successive modificazioni.

Il Consiglio Regionale ha approvato il 9-3-1982
Il Commissario del Governo ha apposto il visto il 6-4-1982
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

La Regione,  nell'ambito delle  proprie competenze  in materia di
tutela delle acque dall'inquinamento di cui alla legge 10-5-76 n.
319 e  successive modificazioni  e integrazioni  concede concorsi
sugli interessi  dei mutui ai soggetti indicati dall'art. 2 della
presente legge,  per le  iniziative  destinate  esclusivamente  o
prevalentemente  all'adeguamento   degli  scarichi   dei  rifiuti
liquidi ai  limiti e alle prescrizioni previste dalla legge 10-5-
76 n. 319 e successive modificazioni ed integrazioni.

ARTICOLO 2
(Beneficiari)

Sono beneficiari  delle agevolazioni  finanziarie previste  dalla
presente legge gli imprenditori di cui alle Leggi 319/76 e 650/79
e successive  modificazioni ed  integrazioni con priorità per le
imprese agricole assimilabili agli insediamenti produttivi di cui
alla deliberazione  8-5-80 del  Comitato Interministeriale per la
tutela delle  acque dall'inquinamento, ai sensi dell'art. 6 della
Legge 650/79.

I soggetti  indicati al  precedente comma  per beneficiare  delle
agevolazioni  previste   dalla  presente  legge  devono  ottenere
l'autorizzazione di  cui all'art. 2, comma 2 della Legge 24-12-79
n. 650.

ARTICOLO 3
(Priorità)

Le agevolazioni  di cui alla presente legge sono concesse secondo
la seguente scala di priorità definita per settori merceologici:

1) Allevamenti suinicoli;
2) allevamenti bovini privi di lattiera;
3) caseifici e frantoi;
4) cantine.

Negli  stessi   settori  merceologici  costituiscono  materia  di
priorità i seguenti modi di utilizzazione dei residui:

1) produzione di energia;
2) produzione di fertilizzanti.

ARTICOLO 4
(Concorso sugli interessi)

Il concorso  sugli interessi dei mutui contratti con gli istituti
di  credito  autorizzati  all'esercizio  di  credito  agrario  di
miglioramento,  viene   corrisposto  per   iniziative   destinate
esclusivamente o  prevalentemente all'adeguamento degli scarichi,
limitatamente  alle  spese  non  coperte  da  altre  agevolazioni
contributive e creditizie pubbliche.

I mutui,  della durata  massima di  10 anni  oltre al  periodo di
preammortamento, che  non  può  superare  l'onere  pari  ad  una
annualità  di   concorso   sugli   interessi,   possono   essere
corrisposti fino alla concorrenza della spesa ammessa.

Il tasso  di interesse  a carico  dei beneficiari viene stabilito
nel 7,30%, riducibile al 5,30% nelle zone classificate montane, o
svantaggiate ai  sensi dell'art.  3 della direttiva CEE 75/268, e
può essere  modificato dal  Consiglio  regionale  in  base  alle
variazioni del tasso di riferimento determinato a norma dell'art.
36 della  legge 2-6-1961  n. 454  e successive  modificazioni  ed
integrazioni.

ARTICOLO 5
(Ammortamento mutui e liquidazione concorso sugli interessi)

L'ammortamento dei  mutui ha  inizio il primo giorno del semestre
successivo a  quello nel  quale è  stato stipulato  il contratto
definitivo  di  mutuo  e  viene  effettuato  in  rate  semestrali
costanti posticipate.

Nel caso  di estinzione anticipata dei mutui, le rate di concorso
regionale vengono corrisposte agli istituti mutuanti per tutto il
periodo di ammortamento, a condizione che risulti accertato che i
finanziamenti sono stati utilizzati per le finalità per le quali
sono stati concessi.

Alla  liquidazione   del  concorso  sugli  interessi,  pari  alla
differenza fra  le rate  di ammortamento  calcolate  a  tasso  di
riferimento e  le rate  a carico  dei beneficiari, si provvede in
base ad  appositi elenchi  bimestrali prodotti  dagli istituti di
credito.

ARTICOLO 6
(Presentazione delle  domande  ed  ammissione  alle  agevolazioni
creditizie)


Le domande  devono essere  presentate entro  il 30 agosto 1982 al
Presidente della  Giunta  regionale  e  all'Istituto  di  Credito
prescelto per il finanziamento.

Alla domanda,  nella quale  il richiedente deve dichiarare, sotto
la  propria  responsabilità  che  gli  interventi  previsti  non
beneficiano  di  altre  agevolazioni  contributive  o  creditizie
pubbliche, deve essere allegata la seguente documentazione:

- Domanda  per ottenere l'autorizzazione di cui all'art. 2, comma
  2 della Legge 24-12-79 n. 650;
- Progetto  delle   opere  comprensivo  di  relazione  tecnico  -
  economica e computo metrico estimativo;
- preventivi di spesa del macchinario e del materiale mobile;
- certificato catastale od altra certificazione equivalente;
- estratto  di mappa relativo alle particelle sulle quali saranno
  eseguite le opere.

Il programma  degli interventi ammessi a contributo è deliberato
dal Consiglio  regionale entro  il 15  novembre 1982  su proposta
della Giunta regionale sentite le Associazioni intercomunali.

L'accertamento  finale   di   esecuzione   delle   opere   e   di
effettuazione  degli   acquisti  è   subordinato   al   rilascio
dell'autorizzazione definitiva allo scarico a norma dei commi 8 e
9 dell'art. 15 della legge 10-5-1976 n. 319.

ARTICOLO 7
(Revoca delle agevolazioni)

In caso  di revoca dell'autorizzazione di cui all'art. 2, comma 4
della  L.   24-12-79  n.   650  e   ove   sia   stata   accertata
l'insussistenza delle condizioni necessarie alla liquidazione del
concorso  sugli   interessi  dei   mutui,  la  concessione  delle
agevolazioni  è   revocata  con   deliberazione   della   Giunta
regionale.

ARTICOLO 8
(Garanzie)

I mutui  di cui alla presente legge sono assistiti dalla garanzia
sussidiaria del  Fondo interbancario  di garanzia di cui all'art.
36 della  legge 2-6-61  n.  454  e  successive  modificazioni  ed
integrazioni.

Le categorie  di beneficiari,  non comprese  fra quelle  indicate
nella normativa  di cui  al comma precedente, possono beneficiare
della garanzia  sussidiaria prevista  dalla LR  5-9-74 n.  59  in
deroga alla normativa di cui all'art. 1 della stessa legge.

A  tutti   i  soggetti   beneficiari  può   essere  concessa  la
fidejussione regionale,  in deroga alla normativa di cui al comma
1 dell'art. 1 della LR 1-6-1977 n. 33.

ARTICOLO 9

Per quanto  non espressamente  precisato  dalla  presente  legge,
purchè non  in contrasto  con essa, si applicano le norme di cui
alla  legge  5-7-1928  n.  1760  e  successive  modificazioni  ed
integrazioni

ARTICOLO 10

Ai fini  della copertura  finanziaria degli oneri stabiliti dalla
presente legge,  per complessive  L. 5.937.874.320 assegnate alla
Regione con  deliberazione del  CIPE dell'11-7-80, negli stati di
previsione della  parte  spesa  dei  bilanci  annuali  a  partire
dall'esercizio finanziario  1982, è  iscritto un capitolo con la
seguente   denominazione:   "Agevolazioni   creditizie   per   la
realizzazione,  la   modifica  e  l'adeguamento  di  impianti  di
depurazione  di   pretrattamento  degli   scarichi  idrici  degli
insediamenti produttivi  agricoli, di  cui all'art.  5,  comma  7
della L. 24-12-79 n. 650 (finanziamento statale) (LR 62-81 AC))

La  determinazione  delle  singole  quote  di  spesa  annuali  è
effettuata dalle rispettive leggi di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

Firenze, 13 aprile 1982.

La presente  legge è  stata approvata dal Consiglio Regionale il
9-3-1982 ed  è stata vistata dal Commissario del Governo il 6-4-
1982.



CREDITO
TUTELA AMBIENTALE
AGRICOLTURA

