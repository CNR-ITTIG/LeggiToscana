Attuazione Regolamento  CEE n.  355/77 e successive modificazioni
ed integrazioni. Interventi per il miglioramento delle condizioni
di trasformazione  e commercializzazione  dei prodotti agricoli e
dei prodotti della pesca.

Il Consiglio Regionale ha approvato il 21-12-1988
Il Commissario del Governo ha apposto il visto il 26-1-198
Il Presidente  della Giunta  Regionale promulga la seguente legge
regionale:

ARTICOLO 1

La presente Legge è diretta ad attuare le disposizioni di cui al
Regolamento  (CEE)   n.  355/77  e  successive  modificazioni  ed
integrazioni, disciplinando  la partecipazione  finanziaria della
Regione Toscana.

ARTICOLO 2

Il  Consiglio   Regionale  approva,   su  proposta  della  Giunta
Regionale, il  programma relativo ai progetti da trasmettere alla
Commissione CEE  per l'ammissione  ai benefici  comunitari;    il
programma viene  approvato in  tempo utile  per il rispetto delle
scadenze comunitarie:  31 dicembre  (1o ciclo)  e 30  aprile  (2o
ciclo).

I  progetti   devono  essere   conformi  alle   disposizioni  del
Regolamento  (CEE)   n.  355/77  e  successive  modificazioni  ed
integrazioni nonchè agli indirizzi del programma regionale degli
interventi in  agricoltura, di  cui alla Legge Regionale 1 agosto
1981 n. 63.

ARTICOLO 3

La partecipazione  finanziaria regionale,  di  cui  all'art.  17,
parag. 2,  lett. b)  del regolamento  (CEE) n.  355/77, si  attua
mediante concessione:

a) contributi in conto capitale;
b) concorso  in   conto  interessi  su  mutui  contratti  per  la
   realizzazione delle azioni progettuali.

Il concorso  regionale negli interessi, ivi compresi gli oneri di
preammortamento, è  commisurato, in  termini di attualizzazione,
al contributo in conto capitale concedibile.

Le agevolazioni  regionali, di  cui alle  precedenti lettere a) e
b), sono riferite alla spesa ammessa risultante dall'istruttoria,
e  sono   subordinate  alla   favorevole  decisione   comunitaria
nell'esame del progetto.

La spesa  ammessa, di  cui al  comma precedente, è aumentata dei
maggiori oneri  conseguenti all'aggiornamento  dei prezzi,  nella
misura riconosciuta dalle disposizioni comunitarie.
Nella scelta  per la  trasmissione dei  progetti alla Commissione
CEE valgono le seguenti priorità soggettive:

1) le  Imprese cooperative  e loro  Consorzi, le Associazioni dei
   produttori agricoli e loro Unioni di cui alla legge 22 ottobre
   1978, n. 674;
2) i Consorzi agrari;
3) i Consorzi fra privati; altri soggetti beneficiari.

Il programma  regionale degli  interventi in  agricoltura, di cui
all'art. 14 e seguenti della LR 1 agosto 1981, n. 63, definisce i
settori di intervento ed il regime delle agevolazioni, in armonia
con le disposizioni comunitarie e nazionali.

ARTICOLO 4

Ai  mutui,   di  cui   alla  presente   Legge,  si  applicano  le
disposizioni per l'assistenza del Fondo interbancario di garanzia
ed in  particolare di quelle contenute nell'art. 36 della Legge 2
giugno 1961  n. 454  e successive modificazioni ed integrazioni e
le disposizioni  previste, ove applicabili, dalla Legge Regionale
5 settembre  1974, n.  59 nonchè  delle garanzie fidejussarie di
cui alla Legge Regionale 1o giugno 1977, n. 33.

ARTICOLO 5

Con l'entrata in vigore della presente legge è abrogata la LR 23
maggio 1981,  n. 47  ed il secondo comma dell'art. 12 della LR 1o
agosto 1981, n. 63.

La lettera  a), primo  alinea del punto 1 dell'art. 9 della LR 21
marzo 1988, n. 20 è sostituita dal seguente testo:

   "contributi in  c/capitale fino  al 50%  della spesa  ammessa;
   l'intervento  finanziario   regionale  può   consistere,   in
   alternativa  al   contributo  in   c/capitale,  nel   concorso
   regionale nel  pagamento degli interessi, riferito ad un mutuo
   il cui  importo, rispetto  alla spesa complessiva ammessa, non
   può superare,  in termini  di  attualizzazione  del  concorso
   regionale, la quota di partecipazione regionale sopraindicata;
   possono  essere  ammessi  a  contributo,  nella  misura  sopra
   richiamata,  anche   i   maggiori   oneri   incontrati   nella
   realizzazione delle  opere per effetto del documentato aumento
   dei costi.  Per i  progetti trasmessi alla Commissione CEE, ai
   sensi del  Regolamento CEE  n. 355/77  o di altra disposizione
   comunitaria, valgono  le specifiche  disposizioni regionali in
   materia";
   
ARTICOLO 6

Le funzioni amministrative connesse all'attuazione della presente
legge sono riservate alla competenza della Regione.

Il programma  regionale, di cui al precedente art. 2 è elaborato
tenendo conto delle proposte formulate dalle Province e trasmesse
alla Giunta regionale con una relazione informativa.

ARTICOLO 7

Alla spesa  necessaria per la concessione dei contributi in conto
capitale e per il concorso attualizzato negli interessi su mutui,
di cui  alla presente  Legge, prevista per il 1988 in 800 milioni
di lire,  viene fatto fronte con i fondi di cui al Cap. 21705 del
Bilancio  di   Previsione  1988,   che  presenta   la  necessaria
disponibilità.

Per le  successive annualità  sarà fatto  fronte  con  i  fondi
recati dalle leggi di Bilancio.

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 1 febbraio 1989

La presente  legge è  stata approvata dal Consiglio Regionale il
21-12-1988 ed è stata vistata dal Commissario del Governo il 26-
1-1989



PRODOTTI AGRICOLI
COMMERCIO
FINANZIAMENTI

