Norme per  l'esercizio di  funzioni in  materia  di  orientamento
professionale.

Il Consiglio Regionale ha approvato il 6-6-1989
Il Commissario del Governo ha apposto il visto il 10-7-1989
Il Presidente  della Giunta  Regionale promulga la seguente legge
regionale:

TITOLO I
ATTIVITA' DI ORIENTAMENTO

ARTICOLO 1
(Finalità)

1. La  presente legge  disciplina gli  interventi di orientamento
professionale,    inteso     come    processo     continuo     di
autodeterminazione  delle   scelte  che  caratterizzano  la  vita
lavorativa degli  individui. La Regione organizza tali interventi
con il  fine di fornire adeguato supporto informativo e formativo
agli autonomi processi di scelta professionale.

2. Gli interventi di orientamento professionale, tendenti anche a
facilitare  il   raccordo  fra   sistema  formativo   e   sistema
produttivo, si coordinano con gli interventi regionali in materia
di diritto  allo studio  universitario, di educazione permanente,
di formazione professionale e di politica attiva del lavoro.

ARTICOLO 2
(Tipologia degli interventi)

1. Gli  interventi di  carattere  formativo  ed  informativo  per
l'orientamento sono  finalizzati  a  promuovere  lo  sviluppo  di
interessi e capacità decisionali, la capacità di ricerca ed uso
personalizzato delle  informazioni, relativamente alla conoscenza
del mondo del lavoro, del sistema produttivo e delle professioni,
nonchè a fornire conoscenze sulle caratteristiche e le dinamiche
del lavoro e del sistema socio economico e formativo.

2. Gli interventi si articolano in:

a) attività  di  organizzazione  e  produzione  di  materiali  e
   strumenti   informativi,    utilizzando   prevalentemente   le
   informazioni  provenienti   dall'Osservatorio  regionale   del
   Mercato del Lavoro;
b) attività di diffusione ed erogazione dell'informazione, anche
   mediante l'istituzione  di apposite strutture territoriali per
   l'orientamento;
b) interventi di socializzazione al lavoro;
d) interventi  per la  conoscenza teorico - pratica del mondo del
   lavoro e delle professioni;
e) assistenza  e consulenza  per favorire le scelte professionali
   ai fini dell'inserimento nel lavoro.

TITOLO II
PROGRAMMAZIONE DELLE ATTIVITA' DI ORIENTAMENTO

ARTICOLO 3
(Programma regionale per l'orientamento. Contenuti)

1. Il  programma regionale  degli interventi  per  l'orientamento
professionale è  strumento di attuazione del programma regionale
di sviluppo.

2.  Il  programma  si  compone  di  due  parti.  La  prima  parte
stabilisce in particolare:

a) gli  obiettivi e  le  priorità  relative  alla  tipologia  di
   intervento;
b) le  metodologie e    gli  strumenti    da  attivare    per  il
   conseguimento degli obiettivi;
c) i  criteri e  le modalità  per le verifiche di efficienza del
   sistema;
d) i  criteri per  la localizzazione delle strutture territoriali
   per l'orientamento di cui all'art. 6;
e) i  criteri  di  definizione  degli  organigrammi  necessari  a
   garantire l'attuazione del programma;
f) le  modalità di coordinamento fra gli interventi regionali di
   cui all'art. 1, comma 2;
g) i  criteri generali  di raccordo  con i  soggetti territoriali
   pubblici e  privati che  operano nell'ambito  delle  finalità
   della presente legge;
h) eventuali ulteriori direttive.

3.  La   seconda  parte   dispone  in   ordine  al   riparto  dei
finanziamenti fra  gli enti  delegati. La  ripartizione  avverrà
sulla base dei seguenti criteri generali:

a) popolazione residente e caratteristiche socio - economiche del
   territorio,  per   gli  interventi   che  hanno  carattere  di
   continuità di servizio;
b) valutazione  di  specifiche  esigenze  legate  a  fenomeni  di
   trasformazione del  mondo del  lavoro  per  gli  interventi  a
   carattere progettuale e innovativo;
c) verifica  dell'efficienza degli interventi attuati in coerenza
   con gli obiettivi regionali.

ARTICOLO 4
(Programma regionale per l'orientamento. Procedure)

1. Il  programma regionale  dispone per  un arco  di tempo pari a
quello  del  bilancio  pluriennale  della  Regione,  assume  come
riferimento finanziario le disponibilità recate da tale bilancio
ed è soggetto ad approvazione annuale.

2.  La   Giunta  regionale,   sentiti  i   soggetti  maggiormente
interessati, tenuto  conto delle  proposte formulate  dagli  enti
delegati e  trasmesse alla  Giunta regionale  entro il 30 giugno,
nonchè sulla base dei dati risultanti dal controllo di gestione,
definisce la  proposta di  programma e  la trasmette  entro il 30
settembre di ogni anno al Consiglio regionale per l'approvazione.

TITOLO III
ESERCIZIO DELLE FUNZIONI IN MATERIA DI ORIENTAMENTO PROFESSIONALE

ARTICOLO 5
(Indirizzi per l'esercizio delle funzioni delegate)

1.  Le   funzioni  in   materia  di  orientamento  professionale,
disciplinate dalla  presente legge,  non espressamente  riservate
alla  competenza  della  Regione  dal  successivo  art.  8,  sono
delegate alle  Province, così come previsto dall'art. 6 della LR
21 febbraio  1985, n. 16, come sostituito dall'art. 2 della LR 23
gennaio 1989, n. 9.

2. Le  Province esercitano  le funzioni di cui al primo comma nel
rispetto dei seguenti indirizzi generali:

a) gestire  in maniera  programmata gli  interventi  mediante  la
   predisposizione di  appositi piani  annuali, in  attuazione  e
   specificazione di  quanto previsto dal programma regionale per
   l'orientamento;
b) garantire  idonee forme  di partecipazione alla programmazione
   ed attuazione  degli interventi,  con  particolare  attenzione
   alle parti  sociali, alle  componenti scolastiche ed agli Enti
   locali, attraverso  anche la costituzione di appositi comitati
   consultivi;
c) garantire  il coordinamento  tra  l'attività  delegata  e  le
   iniziative locali  con analoghe finalità promosse da soggetti
   pubblici e privati.

3. La  Giunta regionale  promuove nei confronti delle Province il
coordinamento, anche a livello tecnico, delle attività delegate.

4. Nel  caso in  cui la  Provincia non  provveda al compimento di
determinati atti  inerenti l'esercizio delle funzioni delegate di
cui al  primo comma  entro  i  termini  perentori  stabiliti  dal
programma regionale  di cui  all'art.  3,  la  Giunta  regionale,
sentita la  commissione consiliare  competente, può  sostituirsi
alla Provincia stessa nel compimento di tali atti.

ARTICOLO 6
(Strutture territoriali per l'orientamento. Attività)

1. Le  Province istituiscono  sul  proprio  territorio  strutture
territoriali per  l'orientamento aperte  al pubblico,  sulla base
delle indicazioni  per la  localizzazione contenute nel programma
regionale per l'orientamento.

2.  Le   strutture  territoriali  per  l'orientamento  aperte  al
pubblico forniscono a tutti coloro che ne facciano richiesta:

a) informazioni specifiche su occasioni formative e di lavoro;
b) informazioni  e consulenza  sulla utilizzabilità  nel mercato
   del lavoro  della formazione  già acquisita  dai richiedenti,
   anche in  riferimento alla  costruzione di  progetti di  nuova
   imprenditoria cui alla legge regionale 14 novembre 1988 n. 83;
c) consulenza  metodologica a supporto della individuazione di un
   percorso formativo professionale;
d) indicazioni  sulle altre  fonti informative  utilizzabili  sul
   territorio   regionale    in   ordine    alle    problematiche
   dell'orientamento e del mercato del lavoro.

3.  Le   strutture  territoriali  per  l'orientamento  assolvono,
inoltre, ad  un compito  di supporto  informativo a  favore degli
altri soggetti che attuano interventi informativi e formativi con
finalità  di   orientamento,  con   particolare  riferimento  ai
distretti ed alle singole componenti scolastiche.

4. Le  strutture territoriali  per l'orientamento  si integrano o
coordinano con  i servizi  informativi promossi da altri soggetti
sul  medesimo   territorio,  secondo   intese   locali   che   le
Amministrazioni provinciali  determinano sulla  base dei  criteri
generali di  cui alle lettere f) e g) del secondo comma dell'art.
3.

ARTICOLO 7
(Strutture territoriali  per l'orientamento  aperte al  pubblico.
Organizzazione)

1.  le   strutture  territoriali  per  l'orientamento  aperte  al
pubblico  esercitano   le  proprie  funzioni  adottando  tecniche
organizzative e  metodologiche  adeguate  alle  singole  funzioni
svolte;   esse operano  in raccordo con le attività formative di
competenza delle  Province  e  di  altri  soggetti  pubblici.  In
particolare adottano  ogni opportuna  misura volta  a  facilitare
l'accesso  degli   utenti  al   servizio   e   a   personalizzare
l'informazione e la consulenza fornite.

2. Ai  fini della  programmazione degli  interventi, le strutture
territoriali   per   l'orientamento   effettuano   attività   di
monitoraggio  sull'utenza,  nei  tempi  e  secondo  le  modalità
stabilite dal  programma regionale,  per  consentire  l'opportuna
conoscenza della domanda di orientamento.

ARTICOLO 8
(Competenze riservate alla Regione)

1. La  Giunta regionale,  al fine  di fornire  adeguato  supporto
tecnico  alla   attività  degli  Enti  delegati,  per  tutte  le
informazioni  il  cui  interesse  non  sia  limitato  al  livello
provinciale:

a) cura la ricerca e l'organizzazione delle informazioni;
b) effettua  l'elaborazione delle informazioni stesse in appositi
   strumenti divulgativi di cui all' art. 2, comma 3, lettera a);
c) definisce  gli   standards    tecnologici  per  la    gestione
   automatizzata degli archivi informativi.

2.  La   Giunta  Regionale  realizza  attività  sperimentali  di
orientamento, gestendole  direttamente o mediante convenzioni con
l'Università, o  con altre  istituzioni scientifiche  di ricerca
pubbliche o  private, od  eventualmente anche  avvalendosi  degli
uffici degli Enti delegati.

3.  La   Giunta  Regionale   cura  la   periodica  attività   di
aggiornamento degli operatori di orientamento professionale.

ARTICOLO 9
(Personale e beni: rinvio)

1. Il  personale del  ruolo unico regionale già comandato presso
gli enti  destinatari di delega per lo svolgimento delle funzioni
in materia  di orientamento  professionale  di  cui  alla  LR  21
febbraio 1985,  n. 16,  nonchè i  beni  mobili,  immobili  e  le
attrezzature del  patrimonio regionale,  destinati all' esercizio
delle stesse  funzioni da  parte degli stessi enti destinatari di
delega, sono disciplinati ai sensi rispettivamente degli artt. 11
e 12  della LR 23 gennaio 1989, n. 9 ed ai sensi della LR 1 marzo
1989, n. 15.

ARTICOLO 10
(Finanziamento)

1. Agli  oneri di  spesa derivanti dall'attuazione della presente
legge si  fa fronte  con legge di bilancio, a decorrere dall'anno
1990, che  provvederà ad  istituire capitoli  di  spesa  con  la
seguente denominazione:

- "Orientamento  professionale -  spese  per  la  gestione  delle
   competenze riservate alla Regione ai sensi della LR n. ...";
- "Orientamento  professionale -  finanziamento dei piani annuali
   per l'esercizio  delle funzioni  delegate alle Amministrazioni
   provinciali ai sensi della LR ...".

ARTICOLO 11
(Abrogazioni e  sostituzioni di  norme della LR 21 febbraio 1985,
n. 16)

1. Al  quarto comma dell'art. 1 della LR 21 febbraio 1985, n. 16,
le   parole    "ricerca,    sperimentazione    ed    orientamento
professionale"  sono   sostituite  con   le  parole   "ricerca  e
sperimentazione".

2. L'art. 3 della LR 21 febbraio 1985, n. 16 è abrogato.

3. La  lettera c)  del secondo  comma dell'art.  4  della  LR  21
febbraio 1985, n. 16 è abrogata.

4. Alla  lettera d)  del secondo  comma dell'art.  4 della  LR 21
febbraio 1985,  n. 16,  le parole  "autorizzate e riconosciute, e
delle iniziative di orientamento; " sono sostituite con le parole
"autorizzate e riconosciute; ".

5. La lettera b) del terzo comma dell'art. 4 della LR 21 febbraio
1985, n. 16 è abrogata.

6. Al secondo comma dell'art. 7 della LR 21 febbraio 1985, n. 16,
le  parole  "modo  di  gestione;  nonchè  l'articolazione  delle
attività di  orientamento professionale." sono sostituite con le
parole "modo di gestione.".

ARTICOLO 12
(Decorrenza)

1. La presente legge entra in vigore il 1 gennaio 1990.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 17 luglio 1989

La presente  legge è  stata approvata dal Consiglio Regionale il
6-6-1989 ed è stata vistata dal Commissario del Governo il 10-7-
1989.



FORMAZIONE
LAVORO

