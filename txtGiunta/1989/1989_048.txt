Disciplina delle  indennità  di  carica  e  di  presenza  e  dei
rimborsi spese  agli amministratori  ed ai sindaci revisori delle
Aziende di Promozione Turistica (APT).

Il Consiglio Regionale ha approvato il 20-6-89
Il Commissario del Governo ha apposto il visto il 26-7-1989
Il Presidente  della Giunta  Regionale promulga la seguente legge
regionale:

ARTICOLO 1
(Indennità di carica)

1. L'indennità mensile di carica dei Presidenti delle Aziende di
Promozione Turistica (APT), di cui all'art. 21 della LR 23-2-1989
n. 9,  è attualmente  stabilita in  L. 786.000,  al lordo  delle
ritenute di  legge,  pari  al  65%  di  quella  prevista  per  il
Presidente di  una  provincia  con  popolazione  fino  a  250.000
abitanti.

2. Ai  Vice -  presidenti delle APT è corrisposta una indennità
mensile di  carica pari  al 50% di quella spettante al rispettivo
Presidente.

3. Ai  Presidenti ed  ai  componenti  dei  Collegi  Sindacali  è
rispettivamente corrisposta  un'indennità mensile di carica pari
al 45% ed al 40% dell'indennità prevista per il Presidente della
relativa APT.

ARTICOLO 2
(Indennità di presenza)

1. Ai  componenti i  Consigli di  Amministrazione  delle  APT  è
corrisposta, per  ogni giornata  di effettiva partecipazione alle
sedute del  Consiglio di  Amministrazione medesimo, un'indennità
di  presenza   di  L.  27.500,  pari  a  quella  prevista  per  i
consiglieri  delle   province  con  popolazione  sino  a  250.000
abitanti.

2. L'indennità  di presenza non è dovuta agli amministratori di
cui al  precedente art. 1 nè al Dirigente responsabile di cui al
comma 3 dell'art. 17 della LR 23.2.1988, n. 9.

ARTICOLO 3
(Aggiornamento periodico delle indennità)

1. La  misura delle indennità di carica e di presenza, di cui ai
precedenti articoli  è aggiornata periodicamente con decreto del
Presidente della  Giunta Regionale, entro gli indici relativi per
la maggiorazione  della indennità  integrativa speciale  di  cui
agli artt.  1 e  2 della  legge del  27 maggio  1959, n.  324,  e
successive modificazioni ed integrazioni.

2. Il  primo aggiornamento avrà luogo a decorrere dal 1o gennaio
1991.

3. L'eventuale  aumento non  può comunque eccedere il limite del
10 per cento per ciascun anno di triennio.

ARTICOLO 4
(Rimborsi spese)

1. I  Presidenti delle  APT nonchè  i componenti  gli organi dei
suddetti  enti,   formalmente  e   specificamente  delegati   dai
rispettivi Presidenti,  hanno diritto,  qualora per  ragioni  del
loro mandato  si rechino  fuori del  territorio del Comune ove ha
sede l'Azienda,  al rimborso  delle spese  di  viaggio,  vitto  e
pernottamento effettivamente sostenute e documentate.

2. Gli  stessi soggetti  di cui al primo comma, qualora risiedano
fuori del Comune ove ha sede il rispettivo ente, hanno diritto al
rimborso delle sole spese di viaggio effettivamente sostenute per
la partecipazione  alle sedute  dei rispettivi organi nonchè per
la presenza  necessaria  presso  la  sede  degli  uffici  per  lo
svolgimento delle  funzioni proprie  o delegate. Ai componenti il
Consiglio di  Amministrazione che  non percepiscano indennità di
carica e  che risiedono fuori del Comune ove ha sede l'Azienda è
inoltre dovuto,  per gli  stessi casi, il rimborso delle spese di
vitto e  pernottamento effettivamente sostenute e documentate. Il
rimborso delle  spese di  vitto e di pernottamento effettivamente
sostenute e  documentate è altresì dovuto ai membri dei Collegi
Sindacali previsti dal 3o comma dell'art. 1.

3. I  rimborsi spese  di cui  al secondo comma competono nei soli
casi in cui il soggetto interessato si sia spostato dal Comune di
residenza al  fine esclusivo  di partecipare  alle  sedute  degli
organi dell'APT  Tali rimborsi  non competono,  pertanto,  quando
l'interessato sia  tenuto a tale spostamento per il compimento di
doveri inerenti la propria attività lavorativa.

4. Alla  liquidazione dei  rimborsi  spese  di  cui  al  presente
articolo   si    provvede   con   deliberazione   del   consiglio
d'amministrazione   dell'APT    su   richiesta   dell'interessato
corredata  dalla   documentazione  delle   spese   effettivamente
sostenute e  da una  dichiarazione sulla  durata della missione e
sulla sussistenza  del diritto  al rimborso  ai sensi  del  terzo
comma.

ARTICOLO 5
(Decorrenza)

Le disposizioni  della presente  legge hanno  effetto  dal  primo
giorno di insediamento degli organi interessati.

ARTICOLO 6
(Copertura dell'onere finanziario)

All'onere  derivante   dall'attuazione   della   presente   legge
provvedono le  Aziende interessate,  nei  limiti  delle  relative
disponibilità di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 31 luglio 1989

La presente  legge è  stata approvata dal Consiglio regionale il
20 giugno 1989 ed è stata vistata dal Commissario del Governo il
26 luglio 1989.



ORGANIZZAZIONI PUBBLICHE
TURISMO
PERSONALE

