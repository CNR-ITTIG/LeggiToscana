Disciplina interventi  di risparmio  energetico e  sviluppo fonti
rinnovabili di energia.

Il Consiglio Regionale ha approvato il 20-6-1989
Il Commissario del Governo ha apposto il visto il 21-7-1989
Il Presidente  della Giunta  Regionale promulga la seguente legge
regionale:

TITOLO I
PIANO REGIONALE  PER IL  RISPARMIO ENERGETICO E LO SVILUPPO DELLE
FONTI RINNOVABILI DI ENERGIA

ARTICOLO 1
(Finalità e predisposizione del piano regionale)

1. In  attuazione della  legge 29 maggio 1982 n. 308 e successive
modificazioni, la  presente  legge  disciplina  i  criteri  e  le
modalità di  accesso al finanziamento regionale delle iniziative
per il  contenimento dei  consumi di  energia e  l'utilizzo delle
fonti di energia rinnovabile.

2. Gli interventi regionali sono contenuti in un piano poliennale
di risparmio di energia e di sviluppo delle fonti rinnovabili.

3. Il  Consiglio regionale, sulla base di una proposta presentata
dalla Giunta  entro 6  mesi dall'entrata in vigore della presente
legge, approva  un documento  di indirizzi  per le  strategie  di
risparmio di  energia e  di sviluppo  delle fonti rinnovabili, in
relazione ai fabbisogni ed alle potenzialità, ai settori ed alle
tipologie prioritarie  d'intervento. Sulla  base degli indirizzi,
entro  90   giorni  successivi  alla  data  di  approvazione  del
documento, valutate  le opportunità di intervento nei rispettivi
territori, le  amministrazioni provinciali provvedono a formulare
e deliberare specifiche proposte programmatiche.
Le   associazioni    di   categoria    dei   settori   produttivi
dell'industria,   dell'agricoltura,    dell'artigianato   e   del
commercio,  formulano   entro  gli   stessi  termini   specifiche
proposte.

4. Entro  un anno dall'entrata in vigore della presente legge, la
Giunta  regionale,   valutate  le   proposte  programmatiche  dei
soggetti  di  cui  al  precedente  comma,  propone  al  Consiglio
regionale il  piano poliennale  per il risparmio di energia e per
lo sviluppo  delle fonti  rinnovabili,  con  allegato  il  parere
tecnico del Comitato regionale per l'energia di cui al successivo
art. 2  della presente  legge. Il  Consiglio regionale approva il
piano  poliennale   per  il  risparmio  di  energia  e  le  fonti
rinnovabili,  stabilendo   modalità   e   tempi   per   il   suo
aggiornamento.

5. I  programmi annuali  di spesa  conseguenti all'attuazione del
programma poliennale  sono articolati  in relazione  ai flussi di
finanziamenti previsti  dallo  Stato  in  materia  di  energia  e
contengono le  iniziative ammesse  a finanziamento nell'esercizio
di competenza.

6.  Le   modalità  tecniche   d'istruttoria  delle   domande  di
contributo sono definite ai titoli II e III della presente legge.

ARTICOLO 2
(Costituzione del comitato regionale per l'energia)

1.  E'   costituito  un   comitato  regionale  per  l'energia  di
consulenza tecnico scientifica della Regione.

2. Il comitato è composto da n. 13 componenti.

3. La  Giunta regionale,  entro 30  giorni dall'entrata in vigore
della presente  legge, chiede  di designare  un proprio esperto a
ciascuno dei  seguenti soggetti:  - ENEL  - ENEA  - ENI  - CNR  -
UNIVERSITA' DI  FIRENZE -  UNIVERSITA' DI  PISA -  UNIVERSITA' DI
SIENA - CISPEL

4. La Giunta regionale chiede inoltre alle associazioni regionali
dei settori industriali, artigianale, commerciale, agricolo, alle
confederazioni  regionali  del  sindacato  dei  lavoratori,  alle
organizzazioni  regionali   del  movimento  cooperativo  ed  alle
associazioni regionali ambientaliste, l'indicazione di un esperto
in materia  di energia.  Tale indicazione  è accompagnata  da un
dettagliato  curriculum   professionale.  La   Giunta   regionale
trasmette le  indicazioni degli  esperti ed  i relativi curriculi
professionali   al   Consiglio   regionale   che,   con   propria
deliberazione assunta  a  maggioranza  qualificata,  sceglie  tre
esperti, tra  le indicazioni  presentate,  che  fanno  parte  del
comitato regionale per l'energia.

5.  Il   Comitato  è  presieduto  dal  Presidente  della  Giunta
regionale o da un assessore da lui delegato.

6. Fa  inoltre parte  del comitato  il responsabile  del servizio
energia del dipartimento Ambiente.
Un funzionario  dello  stesso  servizio  svolge  le  funzioni  di
segretario.

7.  Il   comitato  regionale   per  l'energia   è  nominato  con
deliberazione  del   Consiglio  regionale.  In  caso  di  mancata
designazione di uno o più membri da parte dei soggetti di cui al
3o comma,  il Consiglio  regionale provvede  all'integrazione del
comitato designando  in sostituzione  esperti di  chiara  fama  e
provata  capacità  professionale  con  deliberazione  assunta  a
maggioranza qualificata.

8. Il  comitato può  validamente riunirsi  con  la  presenza  di
almeno 7 membri ed esprimere parere a maggioranza dei presenti.

9.  Per   la  partecipazione   alle  attività  del  comitato  è
corrisposta a  ciascun membro  un'indennità di  presenza pari  a
Lit. 180.000  per giornata  di seduta, al lordo delle ritenute di
legge.

10. L'indennità  di cui  al comma  precedente è  aggiornata con
provvedimento della  Giunta regionale  con  le  modalità  e  nei
limiti indicati all'art. 15 della legge 27-12-1985, n. 816.

1. Ai  membri del  comitato residenti in Comuni diversi da quelli
in cui  ha luogo  la riunione  o che,  per ragioni  connesse  con
l'appartenenza al comitato, si recano in Comuni diversi da quello
di residenza, è corrisposto il rimborso delle spese di viaggio e
l'indennità di  missione, secondo  le modalita  e  nella  misura
stabilita per i Consiglieri regionali.

12. Le  indennità ed i rimborsi di cui al presente articolo sono
corrisposti nel  rispetto delle  compatibilità con l'ordinamento
che disciplina il rapporto di lavoro dei singoli componenti.

13. Il  comitato resta  in carica  per un periodo di 5 anni ed è
rinnovato con le procedure indicate nel presente articolo.

ARTICOLO 3
(Competenze del comitato regionale per l'energia)

1. Il  comitato è  organo di  consulenza del  Consiglio e  della
Giunta regionale.

2. In particolare:

- dà  consulenza e  pareri su i programmi energetici nazionali e
  regionali e su specifiche normative di settore.
- formula    proposte  per  studio  ed  iniziative  rivolti  alla
  promozione   del    risparmio   energetico,   con   particolare
  riferimento alla cogenerazione nei settori civili e produttivo,
  all'utilizzazione   delle    fonti   rinnovabili,   all'impiego
  energetico delle  materie secondo derivanti dal trattamento dei
  rifiuti.

3. In  relazione ai  compiti di  proposta ad  esso  affidati,  il
comitato elabora  progetti di  studio  e  di  ricerca,  per  aree
territoriali o  per settori  omogenei,  indicandone  il  relativo
piano finanziario,  i soggetti interessati, le potenziali risorse
economiche  attivabili   e  segnalando  le  competenze  operative
necessarie allo svolgimento dei progetti stessi.

4. Nel  formulare le  proprie proposte,  il Comitato individua le
possibili   forme    di   collaborazione    con   organismi    ed
Amministrazioni pubbliche interessati allo specifico argomento.

5. E'  compito del  Comitato sovrintendere  all'esecuzione  degli
studi e  delle ricerche  riferendo alla  Giunta ed  al  Consiglio
regionale nelle diverse fasi di elaborazione.

TITOLO II
INTERVENTI FINANZIABILI NEL PROGRAMMI ANNUALI DI SPESA

ARTICOLO 4
(Classificazione degli interventi)

1. Possono essere concessi contributi:

a) per  il contenimento  dei  consumi  di  energia  primaria  e/o
   all'utilizzo  delle  fonti  rinnovabili  negli  interventi  in
   edilizia, consistenti  nella climatizzazione  degli edifici  a
   qualunque uso  adibiti, nella  produzione di energia elettrica
   in abitazioni  rurali non  elettrificate, nella  produzione di
   acqua calda sanitaria o destinata ad impianti sportivi;
b) per  interventi nel settore agricolo, industriale, artigianale
   e dei  servizi pubblici,  consistenti nella  realizzazione  di
   impianti fissi,  sistemi e  componenti,  aventi  lo  scopo  di
   ridurre i consumi energetici;
c) per  interventi   nel    settore  agricolo  consistenti  nella
   realizzazione  di   impianti  per  la  produzione  di  energia
   termica, elettrica e meccanica da fonti rinnovabili.

ARTICOLO 5
(Interventi nell'edilizia)

1. Gli  interventi finanziabili, ai sensi del precedente articolo
4, lett a), sono così specificati:

a) interventi  di coibentazione  negli edifici esistenti, tali da
   consentire un  risparmio di  energia non inferiore al 20% e da
   effettuarsi  secondo   le  regole   tecniche  contenute  nelle
   direttive di attuazione della presente legge;
b) l'installazione    di  nuovi  generatori  di  calore  ad  alto
   rendimento negli  edifici di  nuova  costruzione,  ovvero,  in
   sostituzione dei  generatori attualmente  in  funzione,  negli
   edifici esistenti;    le  caratteristiche  che  individuano  i
   generatori di  calore ad alto rendimento, sono contenute nelle
   direttive di attuazione della presente legge;
C) l'installazione    di  pompe  di  calore  o  di  impianti  per
   l'utilizzo di  fonti rinnovabili,  che consentano la copertura
   di non meno del 30% del fabbisogno termico annuo dell'impianto
   in cui  è attuato  l'intervento nell'ambito della legge 30-4-
   1976 n.  373, e  del decreto legge 17-3-1980 n. 68, convertito
   con modificazione  nella legge  16-5-1980 n. 178;  le pompe di
   calore  da   ammettere  al   contributo,   devono   avere   un
   coefficiente di prestazione uguale o maggiore a 2,65;
d) l'installazione di apparecchiature per la produzione combinata
   di energia elettrica e di calore;
e) l'utilizzo   di  impianti  fotovoltaici  e/o  di  altra  fonte
   rinnovabile,  per  la  produzione  di  energia  elettrica  per
   edifici rurali  non  elettrificati,  abitati  stabilmente  dal
   conduttore del relativo fondo;
f) l'installazione  di sistemi  di controllo  integrato e reti di
   distribuzione del  calore in edifici civili, purchè dotati di
   impianti di  riscaldamento con  potenza  termica  al  focolare
   superiore a  100 mila  Kcal./h, ovvero in edifici pubblici, in
   grado di  regolare e  simultaneamente contabilizzare, per ogni
   singola utenza,  i consumi  energetici ove  non previsti dalla
   normativa vigente;
g) impiego  di sistemi di captazione e conservazione dell'energia
   solare  negli   edifici  ("architettura  bioclimatica"  con  "
   sistemi passivi")  anche sul patrimonio edilizio esistente che
   consentano un  risparmio di  energia primaria non inferiore al
   20%.

2. Per  gli interventi  di cui alle lettere a, b), c), d), f), g)
del precedente  comma, possono  essere concessi,  su domanda  del
proprietario dell'immobile  o degli altri soggetti legittimati ed
indicati nelle  direttive di cui al successivo art. 9, contributi
in conto  capitale nella  misura massima  del 30%  della spesa di
investimento documentata.

3. La percentuale del contributo può essere elevata fino all'80%
degli investimenti per gli interventi di cui al 1o comma lett e).

4. Per  ciascun intervento  non può  comunque essere concesso un
contributo superiore  a 15  milioni per  unità abitativa  o  per
unità edificio equivalente.

ARTICOLO 6
(Norme comuni per gli interventi in edilizia)

1. Gli interventi di cui alla presente legge su edifici esistenti
sono assimilati  a quelli  di manutenzione straordinaria, per gli
effetti di  cui agli  artt. 31  e 48 della legge 5 agosto 1978 n.
457 e art. 3 legge regionale 21-5-1980 n. 59.

2. L'installazione  di impianti  solari  e  di  pompe  di  calore
destinati alla  produzione di  aria ed  acqua calda,  per edifici
esistenti e  negli spazi  liberi privati  annessi, è considerata
estensione dell'impianto  idro - sanitario già in opera e non è
quindi soggetto ad autorizzazione specifica.

3. Gli  interventi su  parti comuni  di  edifici  sono  decisi  a
maggioranza delle quote millesimali.

ARTICOLO 7
(Interventi per  riduzione dei  consumi  energetici  nei  settori
industriale, agricolo, artigianale e dei servizi pubblici)

1. Gli  interventi ai  sensi dell'art.  4 lett b), possono essere
ammessi al  contributo in  conto capitale fino al 25% della spesa
preventivata o  già fatturata  e con  il limite  massimo di  500
milioni. In  alternativa possono  essere concessi  contributi  in
conto interesse  sui mutui  con le modalità previste dall'art. 8
della legge 7.6.1982 n. 308.

2.  Possono   essere  ammessi  al  contributo  di  cui  al  comma
precedente,  gli  interventi  che  comportino  una  economia  non
inferiore al  15% dei  consumi  di  idrocarburi  e/o  di  energia
elettrica, anche attraverso sistemi di cogenerazione.

3. Ai  fini della  valutazione del  risparmio di idrocarburi e di
energia  elettrica,   1  Kg.   di  idrocarburi   è   considerato
equivalente a 4 kwh di energia elettrica.

4. Sul  contributo in  conto capitale,  possono  essere  concesse
anticipazioni in corso d'opera garantite da polizze fidejussorie,
bancarie ed  assicurative, emesse  da istituti  ed accettate  dal
soggetto erogante il finanziamento.

ARTICOLO 8
(Interventi di  produzione di  energia da  fonti rinnovabili  nel
settore agricolo)

1. Gli  interventi nel  settore agricolo  di  cui  all'  art.  4,
lettera c),  realizzati da operatori agricoli pubblici o privati,
singoli  o   associati,  che   dimostrino  di   poter  utilizzare
direttamente  l'energia   prodotta,  possono  essere  ammessi  al
contributo in  conto capitale  nella misura massima del 50% della
spesa  di   intervento  documentata   elevabile  al  60%  per  le
cooperative agricole e loro consorzi.

2. Per  gli stessi interventi possono inoltre essere concessi per
la parte  di spesa  non coperta  ai sensi  del comma  precedente,
contributi negli  interessi di  mutui  integrativi  ventennali  a
tasso agevolato.

3. I  mutui sono  concessi dagli  istituti ed  enti esercenti  il
credito agrario di miglioramento.

4. Il  concorso di  cui al  comma precedente, non potrà comunque
superare la differenza tra il tasso di riferimento determinato ai
sensi dell'art.  34 della  legge  2/6/1961  n.  454  e  il  tasso
agevolato.

5. La  consistenza di  quest'ultimo può  essere  modificata  dal
Consiglio regionale,  nei limiti consentiti dal DPR 24/7/1977, n.
616, in base alle variazioni dei tassi di riferimento.

6. L'ammortamento  dei mutui  integrativi,  ha  inizio  il  primo
giorno del  semestre successivo  a  quello  nel  quale  è  stato
stipulato il  contratto definitivo di mutuo e viene effettuato in
rate semestrali costanti posticipate.

7. L'onere  relativo al  periodo di  pre -  ammortamento non può
superare l'ammontare  di due  semestralità  del  concorso  negli
interessi di ammortamento.

8. Nel  caso di  estinzione anticipata  dei  mutui,  le  rate  di
concorso regionale  vengono corrisposte  per tutto  il periodo di
ammortamento  a   condizione  che   risulti   accertato   che   i
finanziamenti sono stati utilizzati per le finalità per le quali
sono stati concessi.

9. Le  anticipazioni e  le erogazioni in corso di opera, relative
alle  operazioni   creditizie,  sono   regolate  dalla  normativa
generale sul credito agrario.

TITOLO III
PROCEDURE

ARTICOLO 9
(Direttive regionali)

1. Il Consiglio regionale, entro sei mesi dalla entrata in vigore
della  presente  legge,  su  proposta  della  Giunta  approva  le
direttive  di  attuazione  della  presente  legge  contenenti  le
modalità  di   presentazione  delle   domande  e   la   relativa
modulistica, l'indicazione  dei soggetti legittimati a richiedere
i contributi  per gli interventi previsti dalla presente legge, i
criteri di  priorità per  la  valutazione  delle  domande  e  le
modalità di  erogazione dei  contributi concessi  ed ogni  altro
elemento di valutazione tecnica necessario.

2. Le  direttive di  cui al precedente comma contengono inoltre i
criteri di  valutazione delle percentuali di risparmio energetico
in relazione  alle singole  tipologie indicate  nel 1o  comma del
precedente art. 5.

ARTICOLO 10
(Presentazione delle domande)

1. Le  domande di  contributo per  gli interventi  previsti dalla
presente legge  devono essere presentate dai soggetti legittimati
in  conformità  ad  appositi  bandi  emanati  sulla  base  delle
direttive di cui al precedente art. 9.

2. La Giunta regionale, in relazione alle richieste di contributo
pervenute  ed  alle  disponibilità  finanziarie  indicate  negli
appositi capitoli  di bilancio  può indire  bandi aggiuntivi per
specifiche nuove esigenze.

3. Le domande sono presentate:

a) per  gli interventi  di cui all'art. 4 lett. a), al Comune nel
   cui territorio viene eseguito l'intervento:
b) per  gli interventi  di cui all'art. 4, lett. b) e lett. c) al
   Dipartimento Ambiente ed Energia della Giunta regionale.

4.  Tutte  le  domande  devono  contenere  gli  elementi  atti  a
consentire la  valutazione tecnico  - economica  dell'intervento,
nonchè l'indicazione  del risparmio  nel consumo  di  energia  o
della quantità di energia prodotta.

5. Nella  domanda, il  richiedente assume espressamente l'impegno
ad osservare  le prescrizioni  concernenti le  modalità tecniche
per la regolare manutenzione ed il corretto esercizio delle opere
e/o degli impianti.

6. Il  richiedente  deve  inoltre  attestare,  sotto  la  propria
responsabilità, di  non aver  usufruito di altri finanziamenti a
carico del bilancio dello Stato per gli stessi interventi.

7. All'interno  delle classificazioni  degli interventi di cui al
precedente art. 4 e delle varie tipologie di risparmio energetico
ed a  parità di  altri parametri  di valutazione  definiti dalle
direttive di  cui all'art.  9, sono  considerati  prioritari  gli
interventi che  all'atto della  presentazione della  domanda sono
ancora da  realizzare  o  che  sono  stati  realizzati  nell'anno
immediatamente precedente.

ARTICOLO 11
(Istruttoria)

1. Per gli interventi di cui all'art. 4 lett. a), i Comuni, entro
120  giorni   dal  termine   di  presentazione   delle   domande,
predispongono  ed   approvano  gli   elenchi   degli   interventi
ammissibili, sulla  base di  criteri indicati  nelle direttive di
cui all'art. 9 della presente legge.

2. Qualora  il Comune  intenda utilizzare  per la  valutazione di
ammissibilità il  servizio di  valutazione automatica  esistente
presso il  Dipartimento Ambiente  della Regione  Toscana, invia a
tale Dipartimento  le domande  entro 30  giorni dal termine della
loro presentazione.

3. Entro  i 60  giorni successivi la Giunta regionale elabora gli
elenchi degli  interventi ammissibili  e li restituisce al Comune
interessato.

4. Entro 60 giorni dal ricevimento degli elenchi degli interventi
ammissibili la  Giunta regionale,  valutata la  congruità  delle
istruttorie,  approva  e  trasmette  al  Consiglio  regionale  la
proposta di  programma degli  interventi, ripartendo  tra i  vari
Comuni le  somme disponibili in ragione degli importi complessivi
delle domande ammesse.

5. Per gli interventi di cui all'art. 4, lett. b) e c), la Giunta
regionale, entro  180 giorni  dal termine  di presentazione delle
domande, invia  al Consiglio  regionale gli elenchi delle domande
ricevute, gli  elenchi delle  domande giudicate  ammissibili e la
proposta di programma degli interventi elaborata sulla base delle
somme disponibili  e in  coerenza con  gli  indirizzi  del  piano
triennale di cui al precedente art. 1.

6. Il  Consiglio regionale  approva il programma degli interventi
di cui ai commi 4 e 5 del presente articolo. Qualora il Consiglio
regionale ritenga  di ammettere  domande in  eccedenza alle somme
disponibili  nel   programma  annuale,  gli  interventi  relativi
concorrono nella elaborazione del programma successivo.

ARTICOLO 12
(Concessione dei contributi)

1. I Comuni e la Giunta regionale, ciascuno per gli interventi di
propria competenza,  concedono i  contributi in conto capitale in
conformità del  programma approvato  dal Consiglio  regionale  e
sulla  base   degli  elenchi   di  cui  al  precedente  art.  11,
rispettando le priorità definite.

2. I  contributi sono erogati in un'unica soluzione, dopo formale
dichiarazione  di   avvenuta  realizzazione   dell'opera  e  dopo
accertamento  tecnico  di  rispondenza  dell'impianto  realizzato
rispetto  al   progetto  per   il  quale   si  è   ottenuto   il
finanziamento.
Le  direttive  di  cui  al  precedente  art.  9  disciplinano  le
modalità per gli accertamenti tecnici.

3. L'erogazione  del contributo,  dal quale è escluso il computo
dell'IVA, è  effettuata sulla base di regolare documentazione di
spesa. Sono  incluse nel  finanziamento le spese sostenute per la
progettazione esecutiva  dell'impianto o  dell'opera che realizza
l'intervento di risparmio energetico ammesso.

4. Su  richiesta dell'interessato,  i contributi  possono  essere
concessi in  due rate, di cui la prima a stato di avanzamento dei
lavori in  misura proporzionale alla spesa sostenuta e la seconda
dopo verifica  di avvenuta realizzazione dell'opera conformemente
al progetto approvato.

5. Varianti sostanziali ai progetti presentati e per i quali sono
stati concessi finanziamenti possono essere eccezionalmente e per
giustificati motivi  autorizzate, nei  limiti della spesa ammessa
dall'ente che  ha  concesso  il  contributo  previa  verifica  di
compatibilità con le finalità del finanziamento stesso e con le
disposizioni di cui alla presente legge.

ARTICOLO 13
(Vigilanza)

1. La  Giunta regionale  ed  i  Comuni  esercitano  la  vigilanza
sull'attuazione degli  interventi per  i quali  hanno concesso il
finanziamento.

2. Per  gli interventi  proposti dai  Comuni e realizzati su beni
rientranti nella  loro disponibilità, è consentita la procedura
di autocertificazione  dei lavori  eseguiti, secondo la normativa
vigente per i lavori pubblici e nei limiti di spesa previsti.

ARTICOLO 14
(Decadenza dai finanziamenti)

1. La Giunta regionale ed il Comune, nell'ambito delle rispettive
competenze,  sentiti   i  soggetti   interessati,  dispongono  la
decadenza  dai   finanziamenti  ed   il  recupero   delle   somme
eventualmente erogate qualora:

a) i finanziamenti siano stati utilizzati per finalità diverse;
b) vengano  accertate sostanziali irregolarità o indicazioni non
   veritiere nella documentazione fornita;
c) l'intervento  previsto non  venga iniziato  entro dodici  mesi
   dalla data di pubblicazione degli elenchi degli ammessi.

2. A detto termine possono essere concesse proroghe su espressa e
giustificata richiesta del beneficiario del contributo.

ARTICOLO 15
(Relazione annuale)

1. La  Giunta regionale,  entro il mese di febbraio di ogni anno,
elabora e  trasmette ai  Ministeri competenti un consuntivo degli
interventi finanziati  nell'anno precedente,  anche  in  rapporto
agli obiettivi  della programmazione regionale, unitamente ad una
relazione illustrativa.

2. A  questo scopo  i Comuni  trasmettono alla  Giunta regionale,
entro il  31 dicembre  di ogni anno, la resoncontazione in ordine
agli interventi finanziati.

ARTICOLO 16
(Norma transitoria)

1. Per  l'anno 1989  il Consiglio  regionale, su  proposta  della
Giunta regionale, entro il 31/12/1989, approva il programma degli
interventi di  cui all'art.  4, lett.  a),  ripartendo  le  somme
disponibili tra  i Comuni  in relazione  alle  domande  giudicate
ammissibili a  seguito delle  istruttorie condotte ai sensi della
legge regionale 9/1/1989, n. 3.

2. Per  gli interventi  di cui  alle lett. b) e c) del precedente
art. 4,  il Consiglio  regionale approva  entro il  31 luglio del
corrente anno  un piano  straordinario di  indirizzi e di riparto
per settori produttivi e tipologie di intervento.

3. Sulla  base di tale piano i soggetti interessati inviano entro
il 31  ottobre 1989  domande di intervento alla Giunta regionale,
al quale  predispone  entro  il  30  novembre  1989  la  relativa
proposta  di   programma.  Il   Consiglio  regionale  approva  il
programma entro il 31/12/1989.

ARTICOLO 17
(Abrogazione)

1. Con  l'entrata in vigore della presente legge sono abrogate la
legge regionale  26/3/1984 n.  19 e  successive modificazioni  ed
integrazioni e la legge regionale 9/1/1989 n. 3. Sono fatte salve
le obbligazioni  e  le  procedure  assunte  in  conformità  alle
predette leggi regionali.

ARTICOLO 18
(Norma finanziaria)

1. Agli  oneri di  cui  alla  presente  legge  si  farà  fronte,
nell'esercizio finanziario 1989, come segue:

- con  i fondi  iscritti al  cap. 007209  del bilancio  ' 89, per
  quanto concerne l'applicazione dell' art. 2;
- con  i fondi  iscritti ai  cap. 11200,  11220, 11240, 11260 del
  bilancio ' 89, per i restanti oneri.

2. Agli  oneri di spesa per i successivi esercizi si farà fronte
con la legge di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 25 luglio 1989

La presente  legge è  stata approvata dal Consiglio Regionale il
20-6-1989 ed  è stata vistata dal Commissario del Governo il 21-
7-1989.



FONTI ENERGETICHE

