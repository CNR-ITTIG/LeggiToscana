Modifica alla  Legge Regionale  19 Marzo  1996, n. 22. Disciplina
della attività contrattuale regionale.

Il Consiglio Regionale ha approvato il 18-1-2000
Il Commissario del Governo ha apposto il visto il 21-2-2000
Il Presidente  della Giunta  Regionale promulga la seguente legge
regionale:

ARTICOLO 1
(Modifiche all'articolo 9 della LR 22/1996)

1. Il  comma 13,  dell'articolo 9  della LR 22/1996 è sostituito
dal seguente:

   "13. Fuori  dei casi in cui la gara sia dichiarata deserta, il
   Presidente in seduta pubblica provvede:
   
   a) nella    licitazione    privata,  all'apertura  dei  plichi
      regolarmente  pervenuti,   alla  verifica   dei   documenti
      richiesti ai  fini dell'ammissibilità,  all'apertura delle
      buste contenenti le offerte economiche ed alla loro lettura
      ad alta voce, contrassegnando ogni foglio;
   b) nell'appalto concorso:
   
   1. all'apertura    dei  plichi  regolarmente  pervenuti,  alla
      verifica della  documentazione amministrativa  richiesta ai
      fini  dell'ammissibilità,   contrassegnando  ogni  foglio,
      all'attestazione  dell'esistenza  dei  due  plichi  interni
      contenenti  rispettivamente  la  documentazione  tecnica  e
      l'offerta  economica,   al   loro   contrassegno   e   alla
      trasmissione del plico contenente la documentazione tecnica
      alla Commissione  di cui  al successivo  articolo 13 per la
      valutazione;
   2. dopo    la    conclusione    della    valutazione  tecnica,
      all'apertura, dei  plichi contenenti  le offerte economiche
      per la  verifica della regolarità formale, al contrassegno
      ed alla  trasmissione delle offerte stesse alla Commissione
      di cui al successivo art. 13."
   
ARTICOLO 2
(Modifiche all'articolo 13 della LR 22/1996)

1. Il  comma 4,  dell'articolo 13  della LR 22/1996 è sostituito
dal seguente:

   "4. La Commissione, in una o più sedute riservate, procede:
   
   a) prima  della seduta  pubblica di  gara a  determinare,  ove
      necessario, i  sub-elementi e,  se  del  caso,  i  sub-pesi
      nell'ambito degli  elementi di  valutazione  stabiliti  nel
      capitolato speciale  d'appalto o  nel bando,  in ordine  ai
      quali è da effettuarsi la valutazione delle offerte;
   b) dopo   la    seduta  pubblica  di  verifica  da  parte  del
      Presidente di  gara  della  documentazione  amministrativa,
      all'apertura  del   plico  contenente   la   documentazione
      tecnica,  contrassegnando   la  stessa   su  ogni   foglio,
      all'esame del  progetto ed  all'attribuzione  dei  relativi
      punteggi e  alla comunicazione, tramite il segretario della
      commissione, al  Presidente di  gara di  aver  concluso  la
      valutazione tecnica, ai fini di quanto previsto dall'art. 9
      comma 13 lettera b), numero 2;
   c) dopo   la    seduta  pubblica  di  verifica  da  parte  del
      Presidente  di   gara  della   regolarità  delle   offerte
      economiche, all'esame  delle stesse,  all'assegnazione  del
      relativo  punteggio   e  alla  proposta  di  aggiudicazione
      all'offerta risultata complessivamente migliore."
   
2. Dopo  il comma 6 dell'articolo 13 della LR 22/1996 è inserito
il seguente comma:

   "6 bis.  L'accesso ai  verbali della Commissione è consentito
   dopo la proposta di aggiudicazione."

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 25 febbraio 2000

Giannarelli
(incaricato con DPGR 4 febbraio 2000, n. 17)

La presente  legge è  stata approvata dal Consiglio Regionale il
18-1-2000 ed  è stata vistata dal Commissario del Governo il 21-
2-2000.



CONTABILITà CONTRATTI

