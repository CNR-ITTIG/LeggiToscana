Norme per la tutela e la difesa dei consumatori e degli utenti.

Il Consiglio Regionale ha approvato il 14-12-1999
Il Commissario del Governo ha apposto il visto il 5-1-2000
Il Presidente  della Giunta  Regionale promulga la seguente legge
regionale:

ARTICOLO 1
(Oggetto e finalità)

1. La  Regione Toscana  promuove la  tutela dei  diritti e  degli
interessi individuali e collettivi dei cittadini come consumatori
e utenti di beni e servizi.

2. La  Regione Toscana, in conformità alla normativa comunitaria
e statale  e nell'esercizio  delle funzioni  ad  essa  conferite,
intende orientare  o qualificare  i consumi nel perseguimento dei
seguenti obiettivi:

a) tutela della salute dei consumatori e degli utenti;
b) tutela  della sicurezza  e della  qualità dei  prodotti,  dei
   servizi e  dei processi  produttivi, con  particolare riguardo
   alle istanze  dello sviluppo sostenibile e alla qualificazione
   dei prodotti;
c) tutela degli interessi economici e giuridici dei consumatori e
   degli utenti favorendo la correttezza e l'equità dei rapporti
   contrattuali e  promuovendo la  soluzione  delle  controversie
   presso le sedi di conciliazione;
d) promozione dell'educazione e dell'informazione dei consumatori
   e degli utenti in funzione di un rapporto socio economico più
   razionale con la produzione e la distribuzione;
e) promozione e sviluppo dell'associazionismo tra i consumatori e
   gli utenti,  del loro  diritto a  essere rappresentati,  anche
   mediante l'istituzione  di strutture  di  sostegno  tecnico  -
   professionale;
f) promozione    della    collaborazione    fra  associazioni  di
   consumatori  e   utenti  e   pubbliche  amministrazioni,   per
   l'erogazione dei  servizi pubblici conformemente a standard di
   qualità e di efficienza.

3. Sono  fatte salve  le  disposizioni,  nazionali  e  regionali,
adottate al  fine di garantire la tutela dei diritti degli utenti
del Servizio  Sanitario Nazionale in attuazione degli articoli 10
e 14  del decreto  legislativo 30  dicembre 1992,  n. 502 come da
ultimo modificato dal decreto legislativo 19 giugno 1999, n. 221.

ARTICOLO 2
(Comitato regionale dei consumatori e degli utenti)

1. Per  il perseguimento degli obiettivi di cui all'articolo 1 la
Regione istituisce  il Comitato regionale dei consumatori e degli
utenti, di seguito denominato Comitato.

2. Il  Comitato è  nominato con  decreto  del  Presidente  della
Giunta  regionale   e  rimane  in  carica  per  la  durata  della
legislatura. Di esso fanno parte:

a) il    rappresentante  della  Giunta  regionale  competente  in
   materia, o un suo delegato, che lo presiede;
b) dodici    membri    designati    dalle  associazioni  iscritte
   nell'elenco di  cui all'articolo  3. Con  deliberazione  della
   Giunta  regionale  è  determinato  il  numero  di  membri  di
   provenienza  da  ciascuna  associazione,  tenuto  conto  della
   rispettiva rappresentatività e consistenza organizzativa;
c) tre  esperti nelle  materie oggetto della legge, designati dal
   Consiglio regionale con voto limitato.

3.  Un  rappresentante  dell'Unione  regionale  delle  Camere  di
commercio,  un   rappresentante  delle   associazioni  di  tutela
ambientale riconosciute facenti parte del Consiglio nazionale per
l'ambiente e  che siano  presenti in  Toscana, un  rappresentante
delle  associazioni   nazionali  delle   cooperative  consumatori
operanti in  Toscana partecipano  in  permanenza  ai  lavori  del
Comitato, senza diritto di voto.

4. Il  Presidente della Giunta regionale provvede alla nomina del
Comitato entro  novanta giorni  dalla prima  seduta del Consiglio
regionale della  legislatura e  comunque  non  appena  sia  stata
designata almeno  la metà  dei suoi  componenti. In  tal caso il
Comitato è  validamente costituito  per lo  svolgimento dei suoi
compiti.

5. Il  Presidente del Comitato è coadiuvato da un vicepresidente
scelto dal  Comitato al  proprio interno  fra i  membri designati
dalle associazioni di cui al comma 2 lettera b).

6. Il  Comitato regionale dei consumatori e degli utenti svolge i
seguenti compiti:

a) esprime  pareri su  atti di programmazione e proposte di legge
   che coinvolgano interessi dei consumatori e degli utenti;
b) propone  alla Giunta  regionale studi  e ricerche,  gruppi  di
   lavoro, conferenze  ed altre  iniziative sui problemi inerenti
   il consumo,  avvalendosi anche degli istituti di ricerca della
   Regione;
c) promuove  ogni forma di raccordo e collaborazione con analoghi
   organismi regionali, nazionali e dell'Unione europea.

7. Con  deliberazione della  Giunta  regionale  sono  fissate  le
procedure  per   l'attivazione  del   Comitato  e   per  il   suo
funzionamento.

8. Ai soggetti di cui ai commi 2 e 3 è corrisposta un'indennità
di presenza  e un  rimborso spese  la cui  misura è definita con
deliberazione  della   Giunta  regionale  in  analogia  a  quanto
previsto per gli organismi simili operanti nella Regione.

ARTICOLO 3
(Elenco regionale  delle associazioni  dei  consumatori  e  degli
utenti)

1. È  istituito, ai  fini della presente legge, presso la Giunta
regionale, l'elenco  regionale delle associazioni dei consumatori
e degli  utenti, al  quale possono  iscriversi le associazioni di
consumatori  ed  utenti  che  hanno  un'effettiva  rappresentanza
sociale e  organizzativa a  livello regionale  e  decentrata  nel
territorio, comprovata  dal possesso  dei requisiti  fissati  con
deliberazione della Giunta regionale.

2. Con  la stessa  deliberazione di cui al comma 1, da approvarsi
entro sessanta  giorni dall'entrata  in vigore  della  legge,  è
stabilito  altresì   il  procedimento   per  l'iscrizione  delle
associazioni nell'elenco  e  per  l'aggiornamento  annuale  dello
stesso.

3. Il  termine per la prima redazione dell'elenco è il 31 luglio
2000.

4. La  Giunta regionale cura la pubblicazione annuale dell'elenco
aggiornato delle  associazioni regionali  dei consumatori e degli
utenti.  La   perdita  di   uno  dei   requisiti  necessari   per
l'iscrizione   comporta    la   cancellazione   dell'associazione
dall'elenco.

ARTICOLO 4
(Programmazione degli interventi)

1. Il  Consiglio regionale,  su  proposta  della  Giunta,  previo
parere del  Comitato regionale  dei consumatori  e degli  utenti,
approva ogni tre anni gli indennizzi per definire le priorità di
intervento  e  i  criteri  per  la  scelta  delle  iniziative  da
realizzare  annualmente,   nonché   per   l'individuazione   dei
beneficiari dei  contributi da  assegnare alle  associazioni  dei
consumatori,  al   fine  di   perseguire  gli  obiettivi  di  cui
all'articolo 1.

2. Le  associazioni iscritte  nell'elenco di  cui all'articolo  3
presentano alla  Giunta regionale,  entro il 30 settembre di ogni
anno,  le   iniziative   che   intendono   realizzare   nell'anno
successivo, nonché le domande per ottenere contributi a sostegno
della propria funzionalità e organizzazione.

3. Entro  sessanta giorni  dall'approvazione del bilancio annuale
di previsione  la Giunta regionale, in base agli indirizzi di cui
al comma  1 e  alle domande  ed iniziative pervenute ai sensi del
comma 2,  approva un  programma annuale  nel quale  sono  fissati
l'elenco delle  iniziative ammesse  ai finanziamenti, le relative
quote  di   finanziamento  e  i  contributi  da  erogare  per  la
funzionalità delle associazioni.

4. Il  programma annuale  di cui  al comma  3 si  articola in tre
parti:

a) iniziative che la Giunta intende realizzare direttamente;
b) iniziative   che  la  Giunta  intende  realizzare  tramite  le
   associazioni dei consumatori e degli utenti;
c) elenco  dei contributi  da erogare  per la funzionalità delle
   associazioni.

5. L'ammontare dei contributi assegnati ai sensi del comma 2, per
la funzionalità  e l'organizzazione  delle associazioni non può
eccedere il  trenta per  cento dei  fondi disponibili annualmente
per il  finanziamento  degli  oneri  derivanti  dall'applicazione
della presente legge.

ARTICOLO 5
(Informazione del consumatore utente e formazione)

1. La  Regione, avvalendosi  anche  del  Comitato  regionale  dei
consumatori e degli utenti, persegue le finalità di una corretta
informazione  del   consumatore  e   dell'utente  ricercando   la
collaborazione degli  organi di  stampa e di informazione radio -
televisiva e  utilizzando altri  mezzi di  informazione  ritenuti
idonei   per    realizzare   la    più   ampia    conoscenza   e
sensibilizzazione su  aspetti generali e particolari di interesse
per il consumatore e per l'utente.

2. Per l'attività di educazione del consumatore e dell'utente la
Giunta regionale,  nell'ambito  delle  iniziative  da  realizzare
direttamente di  cui all'articolo  4 comma  4  lettera  a)  anche
d'intesa con  le autorità  scolastiche e  sanitarie e  lo stesso
Comitato regionale  dei consumatori  e degli  utenti,  predispone
programmi di  educazione al consumo per il personale docente, per
i  giovani   in  età   scolare  e   nell'ambito  dell'educazione
permanente.

3. La  Regione, nell'ambito  della normativa regionale in materia
di  formazione   professionale,  promuove   la  qualificazione  e
l'aggiornamento professionale  di personale tecnico sulle materie
che possono efficacemente tutelare il consumatore e l'utente.

ARTICOLO 6
(Norma finanziaria)

1. Agli  oneri derivanti  dall'applicazione della  presente legge
per l'anno  2000 si  fa fronte  con le  risorse stanziate al cap.
01480 del  bilancio di previsione, con la declaratoria modificata
come segue:  - cap.  01480 Spese attuazione programma annuale per
la tutela e difesa dei consumatori e degli utenti (articoli 4 e 7
(LR n. 1/2000).

2. Per  gli  esercizi  successivi  si  fa  fronte  con  legge  di
bilancio.

ARTICOLO 7
(Norma transitoria)

1. In  fase di  prima applicazione il piano di cui all'articolo 4
ha efficacia a decorrere dal 1 gennaio 2001.

2. Il programma per l'anno 2000 delle iniziative finalizzate alla
tutela del consumatore-utente è approvato ai sensi dell'articolo
7 della Legge Regionale 2 maggio 1985 n. 48.

3. Il  Comitato regionale  dei  consumatori  e  utenti,  previsto
dall'articolo 2,  in sede  di prima  applicazione della  presente
legge è  costituito entro  il 31 dicembre 2000. Fino a tale data
resta in  carica il Comitato operante all'entrata in vigore della
legge.

ARTICOLO 8
(Norma finale)

1. La  Legge Regionale  2 maggio  1985 n. 48 "Norme per la tutela
del  consumatore  -  utente"  è  abrogata,  fatto  salvo  quanto
disposto dall'articolo 7, comma 2.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Chiti

Firenze, 12 gennaio 2000

La presente  legge è  stata approvata dal Consiglio Regionale il
14-12-1999 ed  è stata vistata dal Commissario del Governo il 5-
1-2000.



DIRITTI
SICUREZZA

