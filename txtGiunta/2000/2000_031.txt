Partecipazione   dell'Istituto   degli   Innocenti   di   Firenze
all'attuazione delle  politiche  regionali  di  promozione  e  di
sostegno rivolte all'infanzia e all'adolescenza.

Il Consiglio Regionale ha approvato il 21-02-2000
Il Commissario del Governo ha apposto il visto il 15-03-2000
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1. La  presente legge, nel quadro delle politiche di promozione e
di sostegno  dei servizi  per  l'infanzia  e  per  l'adolescenza,
determina i  rapporti di  collaborazione tra la Regione Toscana e
l'Istituto degli  Innocenti di  Firenze e disciplina gli ambiti e
le   modalità    della   partecipazione    dell'Istituto    alla
programmazione e  alla realizzazione  delle attività finalizzate
all'attuazione  di  tali  politiche  come  previste  dalla  legge
regionale 3 ottobre 1997 n. 72 (Organizzazione e promozione di un
sistema di  diritti  di  cittadinanza  e  di  pari  opportunità:
riordino  dei   servizi  socio-assistenziali   e   socio-sanitari
integrati)  e   dalla  legge  regionale  14  aprile  1999  n.  22
(Interventi educativi per l'infanzia e gli adolescenti).

ARTICOLO 2
(Ambiti di collaborazione e forme di intervento)

1. La  Regione si  avvale dell'Istituto  degli Innocenti  per  la
realizzazione di  attività e per l'esercizio di compiti inerenti
la documentazione,  l'informazione, l'analisi, l'innovazione e la
sperimentazione delle politiche d'intervento rivolte all'infanzia
e all'adolescenza,  dell'organizzazione dei relativi servizi, dei
profili professionali  degli operatori e dei relativi percorsi di
formazione e aggiornamento professionale.

2. Ai fini di cui al comma 1, all'Istituto sono affidati ai sensi
delle leggi regionali 72/97 e 22/99 compiti relativi:

a) all'organizzazione   e  allo  svolgimento,  nel  quadro  delle
   funzioni dell'osservatorio  sociale regionale  di cui all'art.
   64, della  LR 72/97, delle attività di osservazione, raccolta
   ed elaborazione di dati e informazioni, studio e analisi della
   condizione di  vita dei  minori e  inerenti  le  problematiche
   dell'infanzia, dell'adolescenza e delle famiglie, ivi comprese
   quelle  previste   dalla  legge   23  dicembre  1997,  n.  451
   (Istituzione della  Commissione parlamentare  per l'infanzia e
   dell'Osservatorio nazionale per l'infanzia);
b) all'attivazione  e al  funzionamento di un centro regionale di
   documentazione per  l'infanzia e  l'adolescenza finalizzato ad
   assicurare tra l'altro:

   1) il  monitoraggio dello  stato di attuazione delle politiche
      per l'infanzia e l'adolescenza;
   2) la    raccolta,    la    selezione    e  la  diffusione  di
      documentazione relativa  a programmi  ed esperienze rivolti
      alla promozione e al sostegno della condizione dei bambini,
      degli adolescenti e delle famiglie;
   3) la   documentazione,    l'analisi    e    la    valutazione
      dell'evoluzione tecnico  scientifica a  livello nazionale e
      internazionale,  allo   scopo  di  selezionare  e  proporre
      l'introduzione di metodologie innovativi di intervento e la
      sperimentazione applicativa delle migliori pratiche;
   4) la  documentazione e  l'analisi dello sviluppo delle figure
      professionali, dei  curricula  formativi  e  dei  contenuti
      professionali dell'attività  degli operatori  al  fine  di
      proporre specifici  programmi e  progetti di  formazione  e
      aggiornamento professionale.
   
3.  L'Istituto   degli  Innocenti,   in  concomitanza   con   gli
aggiornamenti degli  atti di  programmazione di  cui all'art. 3 e
relativamente ai  compiti affidati ai sensi del comma 2, presenta
alla  Giunta   regionale  una   relazione  sull'attività  svolta
nell'anno precedente  con il  rendiconto  delle  spese  sostenute
allegando  una   valutazione  di   efficacia  ed  efficienza  sui
risultati raggiunti.

ARTICOLO 3
(Programmazione, attuazione  e finanziamento  dei compiti e delle
attività)

1. Gli  atti di  programmazione di  cui alla  legge regionale  11
agosto 1999, n. 49 (Norme in materia di programmazione regionale)
specificano i  contenuti e  le modalità di attuazione e verifica
dei compiti  e delle  attività previste  dall'art. 2,  comma 2 e
delle altre  forme di collaborazione. I medesimi atti determinano
e individuano,  nell'ambito  delle  disponibilità  del  bilancio
regionale, le  corrispettive  risorse  nonché  le  condizioni  e
modalità per la loro erogazione.

2. Le  determinazioni di  cui al  comma 1  sono  adottate  previa
concertazione tra  la Giunta  Regionale e l'Istituto, nell'ambito
delle procedure di cui all'art. 15 della LR n. 49/99.

ARTICOLO 4
(Disposizione finanziaria)

1. Agli  oneri di  spesa derivanti  dalla presente  legge  si  fa
fronte per l'anno 2000 come segue:

a) per  le attività attinenti gli interventi socio-assistenziali
   di cui alla LR 72/97 con i fondi stanziati sul cap. 17005;
b) per  le attività  attinenti gli  interventi educativi  di cui
   alla LR  22/99 con  i fondi  stanziati al  cap. 17340  la  cui
   declaratoria è modificata come segue:

   cap.  17340  -  Contributo  straordinario  all'Istituto  degli
   Innocenti per l'anno 2000 per interventi educativi.
   
2. Agli oneri di spesa per gli esercizi successivi si provvederà
con legge di bilancio come segue:

a) per  le attività attinenti gli interventi socio-assistenziali
   di  cui   alla  LR  72/97  con  i  fondi  stanziati  sul  cap.
   corrispondente  al   17005  del  bilancio  di  previsione  per
   l'esercizio finanziario 2000;
b) per  le attività  attinenti gli  interventi educativi  di cui
   alla LR 22/99 con i fondi stanziati sul cap. corrispondente al
   17097 del  bilancio di  previsione per l'esercizio finanziario
   2000.

ARTICOLO 5
(Abrogazione)

1. La  LR 23  marzo 1994, n. 25 (Interventi regionali nel settore
dell'infanzia  e   dell'età  evolutiva   realizzati   attraverso
l'Istituto degli Innocenti) è abrogata.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 20 marzo 2000

Marcucci (Incaricata con DPGR n. 221/15.6.95)

La presente  legge è  stata approvata dal Consiglio Regionale il
21-02-2000 ed è stata vistata dal Commissario del Governo il 15-
03-2000.



INFANZIA
GIOVANI

