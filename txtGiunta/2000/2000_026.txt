"Riordino   della    legislazione   regionale   in   materia   di
organizzazione del personale".

Il Consiglio Regionale ha approvato il 8-2-2000
Il Commissario del Governo ha apposto il visto il 15-3-2000
Il Presidente  della Giunta  Regionale promulga la seguente legge
regionale:

TITOLO I
PRINCIPI GENERALI

ARTICOLO 1
(Oggetto)

1.  La  presente  legge  riordina  e  razionalizza  la  normativa
regionale in materia di personale e organizzazione, in attuazione
dei principi  contenuti nel  decreto legislativo 3 febbraio 1993,
n.    29     (Razionalizzazione     dell'organizzazione     delle
amministrazioni pubbliche e revisione della disciplina in materia
di pubblico  impiego, a  norma dell'articolo  2  della  legge  23
ottobre 1992, n. 421) e successive modificazioni e integrazioni.

2. Per  quanto non  previsto dalla presente legge, il rapporto di
lavoro   dei   dipendenti   dell'Amministrazione   regionale   è
disciplinato ai  sensi dell'articolo  2, commi  2 e 3 del decreto
legislativo  n.   29  del   1993  e  successive  modificazioni  e
integrazioni.

3. Agli  effetti della  presente legge  con  le  parole  "decreto
legislativo" si  intende  richiamato  il  decreto  legislativo  3
febbraio 1993, n. 29 e successive modificazioni e integrazioni.

ARTICOLO 2
(Finalità)

1. La  presente  legge  si  propone  di  potenziare  l'efficienza
dell'azione amministrativa  regionale, nel quadro dei principi di
imparzialità, di  trasparenza e  di  economicità,  al  fine  di
garantire la  migliore tutela  degli  interessi  pubblici  e  dei
diritti dei cittadini.

2. Per  le finalità  di cui  al comma  1, la struttura operativa
regionale   si   ispira   a   criteri   di   programmazione,   di
flessibilità, di  controllo dei  risultati, nonchè  agli  altri
criteri di  organizzazione di  cui al  decreto  legislativo,  con
particolare riferimento a:

a) articolazione degli uffici per funzioni omogenee;
b) collegamento  dell'attività degli uffici attraverso il dovere
   di comunicazione  interna ed  esterna  e  di  interconnessione
   mediante sistemi informatici e statistici pubblici;
c) trasparenza,  attraverso l'istituzione  di apposite  strutture
   per l'informazione  ai cittadini  e l'attuazione  dei principi
   della legge  7 agosto  1990, n. 241 (Nuove norme in materia di
   procedimento  amministrativo   e  di  diritto  di  accesso  ai
   documenti  amministrativi)   e  successive   modificazioni   e
   integrazioni;
d) armonizzazione  degli orari  di  servizio  in  relazione  alle
   esigenze dell'utenza;
e) responsabilità  e collaborazione di tutto il personale per il
   risultato dell'attività lavorativa;
f) flessibilità   nell'organizzazione    degli  uffici  e  nella
   gestione delle risorse umane;
g) formazione  e aggiornamento del personale, ivi compreso quello
   appartenente  alla  qualifica  dirigenziale,  garantendo  pari
   opportunità alle lavoratrici ed ai lavoratori.

3. La  Regione Toscana  applica il  principio  della  separazione
delle   competenze   e   delle   responsabilità   degli   organi
istituzionali da quelle dei dirigenti.

TITOLO II
SEPARAZIONE FRA POLITICA E AMMINISTRAZIONE

CAPO I
PRINCIPI

ARTICOLO 3
(Rapporti tra organi di direzione politica e dirigenza)

1. Le  funzioni amministrative  e le attività di diritto privato
che lo  Statuto, le  leggi  regionali  e  le  altre  disposizioni
attribuiscono agli  organi di  direzione politica  sono ripartite
tra gli stessi e i dirigenti regionali.

2. Gli  organi di  direzione politica  esercitano le  funzioni di
indirizzo politico-amministrativo,  definendo gli  obiettivi ed i
programmi da attuare ed adottando gli altri atti rientranti nello
svolgimento di tali funzioni. Verificano, inoltre, la rispondenza
dei risultati dell'attività amministrativa e della gestione agli
indirizzi impartiti. Ad essi spettano, in particolare:

a) le  decisioni in  materia di  atti normativi  e l'adozione dei
   relativi atti d'indirizzo interpretativo applicativo;
b) la  definizione dei  criteri generali  in  materia  di  ausili
   finanziari a  terzi e  di determinazione  di tariffe, canoni e
   analoghi oneri a carico di terzi;
c) le  nomine, le  designazioni  e  gli  atti  analoghi  ad  essi
   attribuiti da specifiche disposizioni;
d) la  definizione delle  priorità, dei piani, e delle direttive
   generali per l'azione amministrativa e per la gestione;
e) la individuazione delle risorse umane, materiali ed economico-
   finanziarie da  destinare alle  diverse finalità  e  la  loro
   ripartizione tra  le strutture di cui all'articolo 15, comma 2
   ed all'articolo 19.

3.  La   Giunta  regionale,   in   riferimento   ad   individuati
procedimenti, può  provvedere con  deliberazione a  specificare,
dettagliandole,  le   competenze  della  Giunta  stessa  e  della
dirigenza.

4. La  Giunta regionale,  oltre  alle  direttive  generali,  può
impartire  direttive  specifiche  per  la  gestione  finanziaria,
tecnica e  amministrativa dell'Ente,  fatto salvo il principio di
autonomia del Consiglio regionale.

5.  Ai  fini  dell'organizzazione  del  Consiglio  regionale,  le
facoltà di  cui ai  commi 3  e 4 sono esercitate dall'Ufficio di
Presidenza del Consiglio.

6. Ai  dirigenti spetta l'adozione degli atti e dei provvedimenti
amministrativi,   compresi   tutti   gli   atti   che   impegnano
l'amministrazione   verso    l'esterno,   nonchè   la   gestione
finanziaria, tecnica e amministrativa mediante autonomi poteri di
spesa, di  organizzazione delle  risorse umane,  strumentali e di
controllo.

ARTICOLO 4
(Forme collaborative  per l'esercizio delle funzioni degli organi
di direzione politica)

1. La  Giunta regionale  può avvalersi,  per le  attività e  le
funzioni di  propria competenza,  della collaborazione  a  titolo
consultivo di  speciali comitati  o nuclei di valutazione da essa
costituiti e  composti da  dirigenti del  centro  direzionale  ed
eventualmente da  esperti di  particolare qualificazione,  scelti
fra i  docenti  universitari,  i  professionisti  iscritti  negli
appositi albi, i dirigenti pubblici e privati.

2. Gli  organismi di  cui al  comma  1  operano  su  impulso  del
Presidente della  Giunta, in  collegamento  con  il  dipartimento
della Presidenza  della Giunta  di cui  alla Tabella  A, allegata
alla presente legge.

3. Il  Presidente e ciascun componente la Giunta dispongono di un
proprio ufficio  con funzioni di diretto supporto, nonchè per le
attività di  segreteria particolare  e le  relazioni interne  ed
esterne. Il  rapporto con  la struttura  operativa,  cui  compete
comunque la direzione finanziaria, tecnica e amministrativa della
Regione, è realizzato tramite i coordinatori di cui all'articolo
25. Il personale preposto agli uffici di cui al presente comma è
disciplinato dal capo II.

4. Il  Presidente, gli  altri componenti  l'Ufficio di Presidenza
del Consiglio regionale e ciascun Gruppo consiliare dispongono di
propri uffici  per l'esercizio  delle funzioni di cui al comma 3.
Il  personale   assegnato   a   tali   uffici   è   disciplinato
rispettivamente dal capo II e dal capo III.

5. Per  ogni legislatura regionale il Consiglio, entro centoventi
giorni dall'insediamento, stabilisce con propria deliberazione il
numero dei  dipendenti regionali,  articolato per  categoria, che
può essere  assegnato agli  uffici di  cui ai  commi 3  e 4.  In
assenza  del   provvedimento,  si   applicano  le  corrispondenti
disposizioni vigenti nella precedente legislatura.

CAPO II
STRUTTURE SPECIALI DI SUPPORTO AGLI ORGANI DI DIREZIONE POLITICA

ARTICOLO 5
(Strutture speciali  di supporto  del Presidente e dei componenti
la Giunta  e del Presidente e degli altri componenti l'Ufficio di
Presidenza del Consiglio regionale)

1. Il  Presidente della  Giunta regionale  dispone di  un proprio
ufficio di gabinetto e ciascun componente la Giunta di un proprio
ufficio di  segreteria, per  l'esercizio delle  funzioni  di  cui
all'articolo 4, comma 3.

2. Il  Presidente del  Consiglio regionale  dispone di un proprio
ufficio  di   gabinetto  e  gli  altri  componenti  l'Ufficio  di
Presidenza del  Consiglio dispongono  di un  proprio  ufficio  di
segreteria, per l'esercizio delle funzioni di cui all'articolo 4,
comma 3.

ARTICOLO 6
(Il responsabile delle strutture speciali di supporto)

1. A ciascuna delle strutture speciali di supporto del Presidente
e dei  componenti la  Giunta è  preposto un responsabile, il cui
incarico  è   deliberato  dalla  Giunta  regionale  su  proposta
nominativa  dell'amministratore  interessato,  con  contratto  di
diritto   privato    di   durata   non   superiore   al   mandato
dell'amministratore  stesso.   Il  contratto   è  rinnovabile  e
revocabile con  le stesse  forme e  si risolve  di diritto con la
cessazione dall'incarico dell'amministratore proponente.

2. A ciascuna delle strutture speciali di supporto del Presidente
e degli  altri componenti  l'Ufficio di  Presidenza del Consiglio
regionale  è  preposto  un  responsabile,  il  cui  incarico  è
deliberato  dalla   Giunta  regionale,   su  proposta  nominativa
dell'Ufficio  di   Presidenza  del   Consiglio  regionale.   Agli
incarichi di  cui al  presente comma si applicano le disposizioni
di cui al comma 1.

3. I  responsabili delle  strutture speciali  di supporto possono
essere scelti:

a) tra i dirigenti e i funzionari direttivi regionali;
b) tra  i dirigenti  e i funzionari direttivi di Enti locali o di
   altre amministrazioni pubbliche;
c) tra  soggetti provenienti  dal settore  privato o  pubblico in
   possesso di  comprovati requisiti  professionali adeguati alle
   mansioni   da   svolgere,   che   abbiano   inoltre   maturato
   un'esperienza almeno  triennale in  qualifica  dirigenziale  o
   almeno quinquennale  in qualifica  di  quadro  o  equivalente,
   oppure che abbiano conseguito una particolare specializzazione
   professionale,  culturale   e  scientifica,  desumibile  dalla
   formazione    universitaria     e    post-universitaria,    da
   pubblicazioni scientifiche o da concrete esperienze di lavoro,
   oppure che provengano dai settori della ricerca, della docenza
   universitaria, delle  magistrature e dei ruoli dell'Avvocatura
   dello Stato.

4. Nella dotazione organica complessiva delle strutture regionali
è mantenuto  indisponibile un  numero di posti pari a quello dei
dipendenti di  ruolo preposti alle strutture speciali di supporto
di cui all'articolo 5.

ARTICOLO 7
(Rapporto di lavoro)

1. Per  il responsabile  delle strutture speciali di supporto che
sia scelto tra i dirigenti e i funzionari direttivi regionali, di
cui all'articolo  6, comma  3, lettera  a), la sottoscrizione del
contratto a  tempo determinato  di cui  all'articolo 6,  comma  1
comporta la novazione del rapporto di lavoro in atto. Il servizio
prestato in  forza del contratto a tempo determinato è utile, ad
ogni  effetto,  ai  fini  dei  trattamenti  di  quiescenza  e  di
previdenza;  è  utile,  altresì,  ai  fini  dell'anzianità  di
servizio nella  posizione di  provenienza.  Alla  cessazione  del
contratto a  tempo determinato, salvo che quest'ultima sia dovuta
a giusta  causa di  licenziamento,  il  dipendente  è  riassunto
automaticamente nella  posizione  giuridica  in  godimento  prima
della sottoscrizione  del contratto  a termine  con conservazione
dell'anzianità complessivamente maturata ai fini del trattamento
giuridico, economico, di quiescenza e di previdenza.

2. Per  il responsabile  delle strutture speciali di supporto che
sia scelto  tra i  dirigenti e  i funzionari  direttivi  di  Enti
locali o  di altre amministrazioni pubbliche, di cui all'articolo
6,  comma   3,  lettera   b),  la   nomina  è  subordinata  alla
collocazione in  aspettativa o  fuori ruolo da parte dell'Ente di
provenienza, secondo il relativo ordinamento.

3.  Gli   incarichi  attribuiti  ai  sensi  dell'articolo  6  non
costituiscono titoli  valutabili nelle  selezioni  bandite  dalla
Regione Toscana.

4. I responsabili delle strutture speciali di supporto, per tutta
la durata  dell'incarico e per i due anni successivi, non possono
essere titolari di nomine o designazioni della Regione.

5. Il  trattamento economico  dei  responsabili  delle  strutture
speciali di  supporto del  Presidente e  di ciascun componente la
Giunta è  determinato dalla  Giunta regionale, in modo uniforme.
Tale trattamento  non può essere superiore a quello spettante ai
dirigenti regionali  titolari  di  area  o  di  servizio  per  il
responsabile  dell'ufficio  di  gabinetto  del  Presidente  della
Giunta, ed  a quello spettante ai dirigenti regionali titolari di
unità operativa  complessa per  i responsabili  degli uffici  di
segreteria di ciascun componente la Giunta.

6. Il  trattamento economico  dei  responsabili  delle  strutture
speciali di  supporto del  Presidente e  degli  altri  componenti
l'Ufficio di Presidenza del Consiglio è determinato dalla Giunta
regionale,  d'intesa   con  l'Ufficio   di  Presidenza,  in  modo
uniforme. Tale  trattamento non  può essere  superiore a  quello
spettante ai  dirigenti regionali titolari di area o di servizio,
per il  responsabile dell'ufficio di gabinetto del Presidente del
Consiglio, ed  a quello spettante ai dirigenti regionali titolari
di unità operativa complessa, per i responsabili degli uffici di
segreteria degli  altri componenti  l'Ufficio di  Presidenza  del
Consiglio.

7. Ai  responsabili delle  strutture  speciali  di  supporto  del
Presidente e  di ciascun  componente  la  Giunta  regionale  può
essere   corrisposta,   in   attesa   di   apposita   definizione
contrattuale, mediante  provvedimento della Giunta, una specifica
indennità in  sostituzione della  retribuzione di risultato, non
superiore a, quanto attribuito a tale titolo dall'Amministrazione
ai dirigenti  ai sensi del vigente contratto collettivo nazionale
di lavoro.

8. Ai  responsabili delle  strutture  speciali  di  supporto  del
Presidente e  degli altri  componenti l'Ufficio di Presidenza del
Consiglio regionale  si applicano le disposizioni di cui al comma
7.  Il  provvedimento  della  Giunta  regionale  è  adottato  su
richiesta dell'Ufficio di Presidenza del Consiglio e d'intesa col
medesimo.

9. Al  personale dipendente  assegnato alle strutture speciali di
supporto  del  Presidente  e  di  ciascun  componente  la  Giunta
regionale  non   appartenente  alla  qualifica  dirigenziale,  ad
esclusione del responsabile, può essere corrisposta mensilmente,
in  attesa   di  apposita   definizione  contrattuale,   mediante
provvedimento della  Giunta, una  specifica indennità  a  fronte
delle responsabilità,  degli  obblighi  di  reperibilità  e  di
disponibilità ad  orari disagiati, nell'ambito delle complessive
disponibilità di  bilancio,  che  assorbe  tutte  le  competenze
accessorie  e   le  indennità  previste  dal  vigente  contratto
collettivo nazionale  di lavoro,  compreso  il  compenso  per  il
lavoro straordinario.

10. Al  personale dipendente assegnato alle strutture speciali di
supporto del  Presidente e  degli altri  componenti l'Ufficio  di
Presidenza  del   Consiglio  regionale   non  appartenente   alla
qualifica  dirigenziale,   ad  esclusione  del  responsabile,  si
applicano le  disposizioni di  cui al  comma 9.  Il provvedimento
della Giunta  regionale è  adottato su richiesta dell'Ufficio di
Presidenza del Consiglio e d'intesa col medesimo.

ARTICOLO 8
(Prestazioni esterne)

1. La Giunta regionale, nell'ambito della somma annuale stanziata
nel competente  capitolo del  bilancio di previsione, finalizzata
al   finanziamento    di   consulenze   o   prestazioni   libero-
professionali,  delibera   i  relativi   incarichi,  su  proposta
nominativa degli  amministratori interessati,  in relazione  alle
funzioni ad essi attribuiti.

2. La  Giunta disciplina  altresì, con  propria deliberazione, i
criteri generali  ed i requisiti per il conferimento dei suddetti
incarichi e per la determinazione dei compensi.

ARTICOLO 9
(Disposizione di bilancio)

1. Le  spese relative alle posizioni di cui all'articolo 6, comma
1 ed  alle prestazioni  esterne di  cui all'articolo 4, comma 1 e
all'articolo 8  sono iscritte  in appositi  capitoli del bilancio
regionale.

CAPO III
PERSONALE DEI GRUPPI CONSILIARI

ARTICOLO 10
(Strutture speciali di segreteria dei Gruppi consiliari)

1. Ogni  Gruppo consiliare,  costituito ai  sensi del regolamento
interno del  Consiglio, dispone  per il  proprio funzionamento di
una struttura speciale di segreteria la cui dotazione organica è
stabilita dal  Consiglio regionale ad inizio di ogni legislatura,
con  propria   deliberazione,   su   proposta   dell'Ufficio   di
Presidenza.
2. La  dotazione organica  determina il numero e le categorie del
personale da assegnare.

ARTICOLO 11
(Assegnazione del personale)

1. Il personale di cui all'articolo 10 può essere scelto:

a) tra il personale inquadrato nel ruolo regionale;
b) tra  i dipendenti di ruolo dello Stato, degli Enti locali o di
   altri Enti pubblici mediante comando alla Regione Toscana.

2. Il  personale di  cui al  comma 1, lettera a) è assegnato, su
richiesta nominativa  di ciascun  Presidente di  Gruppo,  tra  il
personale in  servizio al  Consiglio regionale, con deliberazione
dell'Ufficio  di  Presidenza,  tenuto  conto  delle  esigenze  di
servizio degli uffici consiliari.

3. Qualora  la richiesta  si riferisca  a personale  in  servizio
presso altri  uffici regionali, il provvedimento di trasferimento
è deliberato d'intesa con la Giunta regionale.

4. La  Giunta regionale provvede altresì, a seguito di richiesta
nominativa di  ciascun  Presidente  di  Gruppo,  all'espletamento
delle procedure  previste dalla  vigente normativa per il comando
del personale di cui al comma 1, lettera b).

5. Per  l'assegnazione  ai  Gruppi  deve  essere  preventivamente
acquisito,  dal   Presidente  del  Gruppo  proponente,  l'assenso
scritto del dipendente.

ARTICOLO 12
(Rapporto di lavoro)

1.  I   dipendenti  regionali   assegnati  ai  Gruppi  consiliari
conservano i  diritti ed  i doveri del proprio stato giuridico ed
economico e  sono posti  alle dirette  dipendenze funzionali  dei
Presidenti dei Gruppi consiliari.

2. Alla cessazione dell'incarico i dipendenti regionali assegnati
ai Gruppi  sono  ricollocati  nella  struttura  organizzativa  di
provenienza, compatibilmente con le esigenze di servizio.

3. L'orario  di servizio  del personale dei Gruppi consiliari, le
modalità per  l'effettuazione delle  trasferte e  delle missioni
sono  disciplinati  dai  rispettivi  Presidenti  di  Gruppo,  nel
rispetto della normativa vigente per il personale regionale.

4. Al  personale  assegnato  ai  Gruppi  consiliari  può  essere
corrisposta  mensilmente,   in  attesa  di  apposita  definizione
contrattuale,  mediante  provvedimento  della  Giunta  regionale,
sentito l'Ufficio  di Presidenza  del  Consiglio,  una  specifica
indennità a  fronte delle  responsabilità,  degli  obblighi  di
reperibilità e di disponibilità ad orari disagiati, nell'ambito
delle complessive  disponibilità di  bilancio, che assorbe tutte
le competenze  accessorie e  le indennità  previste dal  vigente
contratto collettivo  nazionale di  lavoro, compreso  il compenso
per il lavoro straordinario.

ARTICOLO 13
(Incarichi a tempo determinato)

1. Nel  caso di  impossibilità  di  esperire  fruttuosamente  le
procedure per  il reperimento  del personale  di cui all'articolo
11, su  richiesta del Presidente di ciascun Gruppo consiliare, la
Giunta  regionale,  d'intesa  con  l'Ufficio  di  Presidenza  del
Consiglio  regionale,   assume,   mediante   incarico   a   tempo
determinato,  pieno   o  parziale,  estranei  all'Amministrazione
regionale:

a) per  i Gruppi  composti fino  a tre consiglieri, in numero non
   superiore a  due unità  tra quelle  previste dalla  dotazione
   organica del Gruppo;
b) per  i Gruppi  composti da  quattro consiglieri, in numero non
   superiore a  tre unità  tra quelle  previste dalla  dotazione
   organica del Gruppo;
c) per  i Gruppi composti da cinque fino a dodici consiglieri, in
   numero non  superiore a  quattro unità  tra  quelle  previste
   dalla dotazione organica del Gruppo;
d) per i Gruppi composti da tredici o più consiglieri, in numero
   non superiore a sei unità tra quelle previste dalla dotazione
   organica del Gruppo.

2. Detta  assunzione ha  termine  con  la  scadenza  ordinaria  o
anticipata della  legislatura nella quale era stata deliberata ed
è revocata  in caso  di scioglimento  del Gruppo.  Può comunque
essere revocata  in qualunque  momento su proposta del Presidente
del  Gruppo,  con  un  preavviso  di  sessanta  giorni.  In  tale
fattispecie  il   dipendente  cessa   immediatamente  il  proprio
servizio  presso   il  Gruppo   a   decorrere   dalla   data   di
licenziamento, ma  allo stesso  viene corrisposta la retribuzione
relativa al  preavviso di  sessanta giorni,  il relativo rateo di
tredicesima,  nonchè  il  corrispettivo  economico  delle  ferie
eventualmente maturate nello stesso periodo.

3.  Ferma   restando  la   durata  a  termine  del  rapporto,  il
trattamento economico,  normativo e disciplinare degli incaricati
è regolato  dalle disposizioni  legislative  e  contrattuali  in
vigore per il personale di ruolo, in quanto applicabili.

4. L'assunzione  a tempo  determinato non precostituisce in alcun
caso titolo  o riconoscimento  di diritti per l'inquadramento nel
ruolo regionale.

5. è vietata, da parte dei Gruppi consiliari, qualsiasi forma di
reclutamento  di   personale  che  configuri  l'instaurazione  di
rapporto di lavoro subordinato, anche a termine.

ARTICOLO 14
(Il responsabile della segreteria)

1. Al  responsabile della segreteria di ciascun Gruppo consiliare
spetta il  trattamento  economico  previsto  per  il  funzionario
inquadrato  in   un  profilo   professionale  appartenente   alla
categoria D, posizione economica D3.

2.  Qualora   il  responsabile  venga  scelto  tra  il  personale
dipendente  inquadrato   in  categoria   o  posizione   economica
inferiore, detto  incarico è attribuito con contratto di diritto
privato  a   tempo  determinato,   su  proposta  dell'Ufficio  di
Presidenza,  previa   indicazione  dei   Gruppi  consiliari.   La
sottoscrizione  di  tale  contratto  comporta  la  novazione  del
rapporto di  lavoro in  atto. Il  servizio prestato  in forza del
contratto a  tempo determinato è utile, ad ogni effetto, ai fini
dei  trattamenti   di  quiescenza  e  di  previdenza;  è  utile,
altresì, ai  fini dell'anzianità di servizio nella categoria di
provenienza. Alla  cessazione del  contratto a tempo determinato,
salvo  che   quest'ultima  sia   dovuta   a   giusta   causa   di
licenziamento, il  dipendente è  riassunto automaticamente nella
posizione giuridica  in godimento  prima della sottoscrizione del
contratto   a    termine   con    conservazione   dell'anzianità
complessivamente maturata  ai  fini  del  trattamento  giuridico,
economico, di quiescenza e di previdenza.

3. Agli  incarichi di cui al presente articolo non si applicano i
limiti di assunzione previsti dall'articolo 13, comma 1.

4. Al  responsabile della segreteria di ciascun Gruppo conciliare
si applicano le disposizioni di cui all'articolo 12, commi 3 e 4.

TITOLO III
ORDINAMENTO DELLA DIRIGENZA E DELLA STRUTTURA OPERATIVA REGIONALE

CAPO I
LA STRUTTURA OPERATIVA

ARTICOLO 15
(Le strutture di massima dimensione)

1. La  struttura operativa  della Regione è articolata secondo i
criteri di cui all'articolo 2, comma 2, lettera a).

2. Le strutture di massima dimensione sono:

a) il    dipartimento  del  Consiglio  regionale,  istituito  per
   assicurare  l'autonomia   funzionale  ed   organizzativa   del
   Consiglio stesso;
b) i    dipartimenti    della    Giunta  regionale,  distinti  in
   dipartimenti di  settore,  per  l'esercizio  delle  competenze
   regionali nell'ambito delle rispettive materie, e dipartimenti
   funzionali, per  l'esercizio secondo criteri di organicità di
   prevalenti  funzioni   strumentali  e  di  supporto  a  favore
   dell'intera Amministrazione regionale.
c) l'Avvocatura,  per l'esercizio  delle funzioni  di  patrocinio
   giudiziale della Regione.

3. I  dipartimenti della  Giunta regionale e l'Avvocatura formano
il centro direzionale.

4. Le  strutture di  cui al presente articolo sono elencate nella
tabella  A,   allegata  alla   presente  legge.   Le   successive
modificazioni ed  integrazioni sono  disposte, con deliberazione,
nel rispetto dei criteri e dei vincoli previsti dalle altre norme
della  presente   legge,  dal  Consiglio  regionale  su  proposta
formulata, per  gli ambiti di rispettiva competenza, dall'Ufficio
di Presidenza e dalla Giunta.

5.  La  Giunta  regionale  e,  per  il  Consiglio,  l'Ufficio  di
Presidenza, provvedono  rispettivamente con proprie deliberazioni
a costituire  le altre  strutture di  livello dirigenziale di cui
all'articolo 16  ed a  specificarne le  attribuzioni nel rispetto
della declaratoria della deliberazione consiliare di cui al comma
4.

ARTICOLO 16
(Le strutture di livello dirigenziale)

1.  Le   strutture  a  responsabilità  dirigenziale,  costituite
all'interno delle strutture di cui all'articolo 15, sono le aree,
i servizi e le unità operative complesse.

2. Le  aree e  i servizi  sono le strutture di grado più elevato
dopo quelle di massima dimensione.

3. Le  aree sono costituite per lo svolgimento, in rapporto ad un
ampio comparto amministrativo, di prevalenti attività di:

a) programmazione, indirizzo e controllo;
b) elaborazione tecnica;
c) studio, ricerca e consulenza;
d) ispezione amministrativa.

4. I  servizi sono  costituiti per  lo svolgimento  di prevalenti
attività di  gestione amministrativa  riferite ad  un  complesso
omogeneo di competenze regionali.

5. Le  unità operative  complesse sono  costituite,  all'interno
delle aree  o dei  servizi di  cui ai  commi 3  e 4, o anche, per
particolari esigenze,  all'esterno  di  tali  strutture,  per  lo
svolgimento di  parti omogenee  di  un  complesso  di  competenze
ripartite per materia, per obiettivo o per tipo di funzioni.

6. Strutture  equiparate  alle  aree  od  alle  unità  operative
complesse possono essere costituite anche per la realizzazione di
programmi o  progetti  determinati,  previsti  dai  programmi  di
lavoro del  dipartimento. Esse assumono la denominazione, secondo
i casi,  di area  di programma  o di progetto ovvero di unità di
programma o di progetto.

7. Le  strutture di  cui al comma 6 sono costituite, in relazione
ai contenuti  del programma  o del progetto da realizzare, per un
tempo  determinato.   I  relativi  incarichi  di  direzione  sono
attribuiti per  la corrispondente  durata, anche  in deroga  alle
disposizioni di cui all'articolo 32.

8. Nei  dipartimenti possono  inoltre essere costituite posizioni
individuali per lo svolgimento in modo organico e continuativo di
funzioni ispettive,  di elaborazione  tecnica, studio, ricerca di
livello dirigenziale.  Tali posizioni individuali sono equiparate
alle aree  o alle  unità operative  complesse, a  seconda  della
rilevanza dei compiti ad esse affidati.

9. Posizioni  individuali equiparate  alle  aree  o  alle  unità
operative complesse, secondo i criteri di cui al comma 8, possono
essere  costituite  anche  nell'Avvocatura,  per  l'esercizio  di
corrispondenti attività tecnico-professionali.

ARTICOLO 17
(Ulteriori articolazioni organizzative)

1. All'interno  delle strutture  a  responsabilità  dirigenziale
possono essere  costituite ulteriori articolazioni organizzative,
determinate  con   atti  amministrativi,   in  conformità   alle
disposizioni contrattuali.

2. Le  articolazioni  organizzative  di  cui  al  comma  1  hanno
competenze  più   delimitate  rispetto  alle  strutture  di  cui
all'articolo  16   e  sono   affidate  alla   responsabilità  di
dipendenti inquadrati  nella categoria  immediatamente  inferiore
alla qualifica dirigenziale.

3.  Possono   essere  costituite   anche  posizioni   individuali
equiparate alle  articolazioni organizzative  di cui  al comma 1,
con  compiti   di   corrispondente   complessità   inerenti   lo
svolgimento in  modo organico  e continuativo  di funzioni  della
tipologia di cui all'articolo 16, comma 8.

4. Possono essere altresì costituite articolazioni organizzative
addette  ad   attività  di   rilevanza  meramente  interna  alle
strutture nelle quali sono ricomprese.

ARTICOLO 18
(Le strutture interdipartimentali)

1. Le  aree di  cui  all'articolo  16,  comma  3  possono  essere
costituite  anche   a   livello   interdipartimentale,   per   la
elaborazione  di   programmi  obiettivo  previsti  dal  programma
regionale di  sviluppo o  di progetti  specifici  di  particolare
rilevanza individuati  dalla Giunta  regionale o,  per quanto  di
competenza, dall'Ufficio di Presidenza del Consiglio.

2.  A   livello  interdipartimentale   possono   inoltre   essere
costituiti,  per   lo  svolgimento   di   particolari   studi   o
elaborazioni,  gruppi   di  lavoro   equiparati,   con   espressa
attestazione nell'atto  di costituzione,  alle aree o alle unità
operative complesse,  a seconda  della rilevanza  dello studio  o
elaborato da produrre.

3. Le  strutture di  cui ai commi 1 e 2 cessano alla scadenza dei
termini predeterminati  con l'atto di costituzione e comunque con
l'adempimento dei compiti affidati.

4.   Strutture    di    livello    dirigenziale    a    carattere
interdipartimentale   possono    essere   costituite    a   tempo
indeterminato,   per   l'esercizio   di   compiti   istituzionali
richiedenti la collaborazione di più dipartimenti.

5.   Le    deliberazioni   che    costituiscono   le    strutture
interdipartimentali di  cui al  presente articolo  individuano il
dipartimento di  riferimento operativo  in base  alla  prevalenza
delle attribuzioni e dei compiti.

ARTICOLO 19
(Le strutture extradipartimentali)

1. Per  l'esercizio di  particolari compiti  non ricompresi nelle
attribuzioni di  alcuna delle strutture di massima dimensione, la
Giunta  regionale   può  costituire   nell'ambito   del   centro
direzionale,  all'esterno  delle  stesse,  strutture  di  livello
dirigenziale  equiparate   a  quelle   di  cui  all'articolo  16,
stabilendone  contestualmente   il  dipartimento  o  l'organo  di
riferimento operativo.

ARTICOLO 20
(Gli uffici del Genio civile)

1. Della  struttura operativa della Regione fanno parte anche gli
uffici del  Genio civile,  che sono  equiparati ai servizi di cui
all'articolo 16, comma 4.

2.  Il   dipartimento  competente   in   materia   di   politiche
territoriali e  ambientali costituisce  il riferimento  operativo
per le attività degli uffici di cui al comma 1.

ARTICOLO 21
(Assegnazione del personale alle strutture)

1.  Ciascun  dipendente  regionale  è  assegnato  dal  dirigente
competente in materia di reclutamento del personale, su richiesta
e d'intesa  con il  coordinatore del  dipartimento del  Consiglio
regionale per  quanto riguarda il personale del Consiglio, ad una
delle strutture  di massima  dimensione di cui all'articolo 15, o
ad una  delle strutture  extradipartimentali di  cui all'articolo
19, o  ad uno  degli uffici  del Genio civile di cui all'articolo
20, o ad uno degli Enti o Aziende regionali.

2.  All'interno   della   struttura   di   assegnazione   ciascun
dipendente, nei  limiti della propria qualifica o categoria, può
far parte,  nonchè assumere  la responsabilità,  di una  o più
strutture o articolazioni organizzative di cui agli articoli 16 e
17.

3. Può inoltre far parte contemporaneamente, nonchè assumere la
responsabilità, delle  strutture di  livello interdipartimentale
di cui all'articolo 18.

CAPO II
I DIRIGENTI REGIONALI

ARTICOLO 22
(Funzioni dei dirigenti regionali)

1. I dirigenti regionali sono tenuti:

a) a  dare attuazione  agli  obiettivi,  programmi,  priorità  e
   direttive generali fissate dagli organi di direzione politica;
b) a  collaborare sul  piano professionale con gli organi stessi,
   formulando proposte  per gli  atti di  competenza di  questi e
   curando i relativi elaborati;
c) a  collaborare  con  i  coordinatori  sia  singolarmente,  sia
   riuniti in staff.

2. I dirigenti rispondono inoltre della gestione amministrativa e
dei relativi  risultati, per  quanto non riservato dalla presente
legge alla competenza degli organi di direzione politica.

3. Ai  fini e  nei limiti  di cui  ai commi  1 e  2, i  dirigenti
svolgono compiti inerenti uno o più tipi delle seguenti funzioni
ed attività:

a) direzione, organizzazione e gestione della struttura operativa
   e predisposizione  dei programmi di lavoro delle strutture cui
   sono preposti;
b) svolgimento  di  attività  di  elaborazione,  di  consulenza,
   studio, ricerca;  svolgimento di  attività di natura tecnico-
   professionale; esercizio di funzioni ispettive e di controllo;
c) gestione finanziaria ed amministrativa, con diretta emanazione
   degli atti  amministrativi e  di  diritto  privato  per  conto
   dell'Amministrazione regionale  e con  assunzione dei relativi
   autonomi poteri di spesa.

4.  Ai   dirigenti  spetta   anche  la   contrattazione  con   le
organizzazioni  sindacali  del  personale,  per  quanto  di  loro
competenza ed  in conformità  con le  disposizioni  del  decreto
legislativo, dei  contratti collettivi  nazionali di lavoro e dei
protocolli generali di relazioni sindacali.

5. Non  rientrano tra  le funzioni  dei dirigenti,  salvo  quelle
espressamente attribuite dalle singole leggi regionali:

a) l'emanazione  degli atti  di controllo sugli Enti dipendenti e
   su altri Enti ed organismi esterni alla Regione;
b) l'emanazione  degli atti  straordinari e  di urgenza  previsti
   dalle vigenti disposizioni;
c) le deliberazioni del Consiglio regionale;
d) l'emanazione degli atti concernenti inchieste e indagini;
e) l'emanazione  degli atti  di nomina di competenza regionale in
   seno ad Enti ed organismi esterni;
f) l'emanazione  degli  altri  atti  attribuiti  agli  organi  di
   direzione politica dalla presente legge;
g) la  rappresentanza generale  e la  rappresentanza in  giudizio
   della Regione,  salvo quanto  previsto dall'articolo 25, comma
   2, lettera g);
h) gli atti generali originati da rapporti intercorsi nell'ambito
   dei poteri di rappresentanza dell'Ente con soggetti pubblici e
   privati, organizzazioni  di categoria,  sindacati, nonchè  la
   stipula con tali soggetti od organismi di specifici accordi ed
   intese di rilevante e generale interesse pubblico.

6.  Gli   atti  concernenti   le  spese   di  rappresentanza,  di
cerimoniale e  di patrocinio  del Presidente  della  Giunta  sono
adottati  dal  responsabile  dell'Ufficio  di  Gabinetto  di  cui
all'articolo 5, comma 1.

ARTICOLO 23
(Criteri di esercizio delle funzioni dirigenziali)

1. I  dirigenti regionali,  nell'ambito dei  rispettivi  compiti,
operano in  modo da  assicurare  l'applicazione  dei  criteri  di
organizzazione stabiliti dal decreto legislativo.

2. Essi curano, in particolare:

a) il collegamento e la collaborazione tra le diverse strutture e
   articolazioni  organizzative   e  l'interconnessione  mediante
   sistemi informatici e statistici;
b) la  responsabilizzazione del  personale e la collaborazione ai
   fini del risultato dell'attività lavorativa;
c) la    flessibilità  delle  strutture  e  delle  articolazioni
   organizzative, ai  fini della  realizzazione  degli  obiettivi
   programmati;
d) la  mobilità  del  personale,  i  processi  di  riconversione
   professionale e la trasparenza dell'azione amministrativa;
e) la  realizzazione di  moduli organizzativi volti ad assicurare
   l'informazione ai cittadini e le relazioni con il pubblico;
f) l'applicazione della legge 7 agosto 1990, n.241;
g) l'armonizzazione  degli orari  di servizio,  di apertura degli
   uffici e di lavoro con le esigenze dell'utenza e con gli orari
   delle altre  amministrazioni, degli  uffici comunitari  e  del
   lavoro privato;

h) l'economicità,  la speditezza  e la  rispondenza al  pubblico
   interesse dell'azione amministrativa;
i) il  razionale impiego delle risorse assegnate, secondo criteri
   di efficacia, efficienza ed economicità;
l) il  controllo sull'attività delle articolazioni organizzative
   cui sono  preposti ai  fini della  valutazione  dei  risultati
   conseguiti.

ARTICOLO 24
(Qualifica dei dirigenti e attribuzioni delle funzioni)

1. I dirigenti regionali appartengono ad un'unica qualifica.

2. Ciascuno dei dirigenti è incaricato, secondo i criteri di cui
all'articolo 30, dell'esercizio di una delle seguenti funzioni:

a) coordinatore  di  dipartimento  o  dell'Avvocatura,  ai  sensi
   dell'articolo 15, comma 2;
b) direzione di area, di cui all'articolo 16, comma 3;
c) direzione di servizio, di cui all'articolo 16, comma 4;
d) direzione di area costituita a livello interdipartimentale per
   l'elaborazione di  programmi obiettivo  o progetti,  ai  sensi
   dell'articolo 18, comma 1;
e) direzione di area di programma o di progetto costituita per un
   tempo determinato, ai sensi dell'articolo 16, comma 6;
f) direzione  di gruppo  di lavoro  temporaneo equiparato ad area
   costituito   a    livello   interdipartimentale,    ai   sensi
   dell'articolo 18, comma 2;
g) direzione  di  area  interdipartimentale  costituita  a  tempo
   indeterminato, ai sensi dell'articolo 18, comma 4;
h) posizione    individuale    equiparata    ad  area,  ai  sensi
   dell'articolo 16, comma 8;
i) direzione di ufficio del Genio civile, di cui all'articolo 20;
l) direzione  di unità  operativa complessa, di cui all'articolo
   16, comma 5;
m) direzione  di unità di programma o di progetto costituita per
   un tempo determinato, ai sensi dell'articolo 16, comma 6;
n) direzione  di gruppo di lavoro temporaneo equiparato ad unità
   operativa complessa, costituito a livello interdipartimentale,
   ai sensi dell'articolo 18, comma 2;
o) direzione  di unità  operativa complessa  interdipartimentale
   costituita a  tempo indeterminato,  ai sensi dell'articolo 18,
   comma 4;
p) posizione   individuale    equiparata    ad  unità  operativa
   complessa, ai sensi dell'articolo 16, comma 8;
q) direzione   di    struttura    extradipartimentale,    di  cui
   all'articolo 19.

3. Presso  il dipartimento  competente in materia di personale è
tenuto un  albo dei  dirigenti in servizio, comprendente anche il
curriculum formativo e professionale di ciascuno. Le modalità di
tenuta sono determinate con deliberazione della Giunta regionale.

ARTICOLO 25
(Il coordinatore)

1.  Il   coordinatore  ha  la  direzione  di  un  dipartimento  o
dell'Avvocatura.

2. Il  coordinatore, in  particolare, assicura  l'unitarietà  di
azione del dipartimento e svolge a tal fine le seguenti funzioni:

a) assiste  gli organi di direzione politica e predispone, ovvero
   verifica e  controfirma, le  proposte a  cura del dipartimento
   relativamente agli  atti di  competenza degli organi stessi o,
   per il  dipartimento del  Consiglio regionale,  di  competenza
   dell'Ufficio di Presidenza;
b) cura  l'attuazione dei  piani, dei programmi e delle direttive
   generali  definiti  dagli  organi  di  direzione  politica  ed
   assegna  ai   dirigenti,  sulla  base  dell'incarico  ad  essi
   conferito,  gli   obiettivi  da   perseguire,  attribuendo  le
   conseguenti risorse umane, finanziarie e materiali;
c) dirige,  coordina e  controlla l'attività  dei dirigenti, con
   facoltà di  assumere nei loro confronti poteri sostitutivi in
   caso  di   inerzia;  ne   promuove  la  collaborazione,  anche
   riunendoli in staff ed effettua la valutazione degli stessi ai
   sensi dell'articolo 36;
d) esercita  i poteri che ritenga di riservarsi, in via generale,
   per motivate esigenze di funzionalità;
e) richiede  pareri esterni  e alle  apposite strutture  interne,
   nonchè, nei casi previsti dalla legge, agli organi consultivi
   dell'amministrazione;
f) fornisce  risposte a  rilievi degli  organi di controllo sugli
   atti emanati;
g) può  rappresentare in  giudizio  l'Amministrazione  regionale
   relativamente agli  adempimenti di competenza del dipartimento
   con i  poteri di  conciliare  e  transigere,  fermo  restando,
   comunque, il  potere di  rappresentanza generale  in  giudizio
   attribuito al  Presidente della Giunta regionale dallo Statuto
   della Regione Toscana.

3. Il  coordinatore ha  i poteri  di organizzazione  generale del
dipartimento e  di  adozione  degli  atti  conseguenti.  In  tale
ambito:

a) stabilisce  i criteri  generali di  organizzazione, secondo  i
   principi di  cui  all'articolo  23  e  le  direttive  generali
   impartite dagli  organi di  direzione politica,  informandone,
   tramite il dipartimento competente in materia di personale, le
   rappresentanze sindacali  unitarie dei lavoratori; b) provvede
   all'assegnazione del  personale, dei  mezzi e  degli strumenti
   alle strutture  del dipartimento,  al riparto  degli affari da
   trattare secondo  le competenze  stabilite,  alla  cura  delle
   disposizioni che  regolano  lo  svolgimento  dei  rapporti  di
   lavoro, alla  formazione di  gruppi di  lavoro  per  incarichi
   temporanei che  interessano più  strutture del  dipartimento,
   alla  designazione   di  personale  del  dipartimento  per  lo
   svolgimento di compiti a livello interdipartimentale;
c) adotta    nei  confronti  dei  dirigenti  le  misure  previste
   dall'articolo 36 in materia di responsabilità dirigenziale;
d) esercita  le funzioni disciplinari nei confronti del personale
   del dipartimento nel rispetto delle disposizioni vigenti;
e) propone la costituzione e soppressione delle strutture e delle
   posizioni individuali  di livello  dirigenziale e  ne nomina i
   responsabili ai sensi dell'articolo 30;
f) costituisce,  definendone le  competenze e  i responsabili,  e
   sopprime  le  altre  articolazioni  organizzative  interne  al
   dipartimento;
g) cura  l'elaborazione dei programmi di lavoro del dipartimento,
   coordinando le  proposte dei  responsabili delle  strutture di
   cui all'articolo 16;
h) garantisce,    anche    a  livello  di  ciascun  servizio,  lo
   svolgimento delle  conferenze del  personale per  l'esame e la
   verifica   dei   programmi   di   lavoro,   della   situazione
   organizzativa e delle condizioni di lavoro;
i) propone  al dipartimento competente in materia di personale la
   definizione, per il dipartimento rappresentato, dell'orario di
   servizio e  dell'orario di  apertura al  pubblico, nell'ambito
   dell'orario contrattuale di lavoro.

4. Il coordinatore promuove le condizioni per rendere effettivi i
diritti dei cittadini e per assicurare la trasparenza dell'azione
amministrativa e  la  snellezza  dei  procedimenti.  A  tal  fine
coordina altresì  le attività dei responsabili dei procedimenti
individuati ai sensi della legge 7 agosto 1990, n.241.

5. Per  le funzioni  di cui  ai commi 2, 3 e 4 il coordinatore si
avvale di un apposito ufficio.

6. Il  coordinatore,  in  caso  di  sua  assenza  temporanea,  è
sostituito da  un altro  dirigente assegnato al dipartimento e da
lui designato. In caso di assenza continuativa superiore a trenta
giorni,  escluso   il  congedo   ordinario,  provvede  la  Giunta
regionale,  in   conformità  della   proposta  dell'Ufficio   di
Presidenza per i dipendenti assegnati al Consiglio regionale.

ARTICOLO 26
(Il Comitato tecnico della programmazione)

1.  I   coordinatori  dei  dipartimenti  del  centro  direzionale
costituiscono il Comitato tecnico della programmazione.

2. Il  Comitato  è  organo  di  coordinamento  generale  per  la
gestione finanziaria,  tecnica ed  amministrativa delle strutture
del centro  direzionale ed  è  organo  consultivo  della  Giunta
regionale e del suo Presidente.

3. Il Comitato esercita le seguenti funzioni:

a) assicura    la    rispondenza    complessiva    dei  risultati
   dell'Amministrazione regionale agli obiettivi, ai programmi ed
   alle direttive generali della Giunta regionale operando per il
   coordinamento generale delle attività e per il miglioramento,
   la  semplificazione   e  la  trasparenza  delle  procedure  di
   gestione amministrativa e finanziaria;
b) esprime  il proprio  parere  sulle  proposte  di  legge  e  di
   regolamento, sugli  atti della  programmazione e  sugli  altri
   provvedimenti della Giunta che questa ritenga di sottoporre al
   suo esame;
c) esprime    autonomi  orientamenti  su  aspetti  relativi  alla
   organizzazione   ed   alla   funzionalità   della   struttura
   operativa, al  riparto ed alla individuazione delle competenze
   nell'ambito della struttura stessa;
d) propone  alla Giunta  le strutture  da  costituire  a  livello
   interdipartimentale  o  extradipartimentale  ed  i  gruppi  di
   lavoro temporanei interdipartimentali; è sentito dalla Giunta
   per la  costituzione o  soppressione delle  altre strutture  o
   posizioni  individuali  a  carattere  dirigenziale  deliberate
   dalla Giunta stessa;
e) formula al coordinatore del dipartimento competente in materia
   di personale  le proposte  relative agli incarichi di funzioni
   dirigenziali di  cui all'articolo  30, comma  3 e  le proposte
   relative alla  nomina di esperti di cui all'articolo 36, comma
   2;
f) propone   alla  Giunta  regionale  gli  indirizzi,  i  criteri
   generali e le procedure che regolano il sistema di valutazione
   dei dirigenti, di cui all'articolo 36, comma 3;
g) è  sentito dal  coordinatore del  dipartimento competente  in
   materia di  personale per  i provvedimenti  che dispongono  la
   mobilità dei  dirigenti nel  caso  che  questa  interessi  le
   strutture  di   cui  all'articolo   18,  commi  1,  2  e  4  e
   all'articolo 19;
h) esercita  le  altre  attribuzioni  conferitegli  dalla  Giunta
   regionale con propri atti.

4. Il  Comitato è convocato e presieduto da uno dei coordinatori
designato dal  Presidente della  Giunta regionale.  Il Presidente
della Giunta  regionale può  sempre convocare  il Comitato,  nel
qual  caso  lo  presiede.  Alle  riunioni  del  Comitato  possono
intervenire i componenti la Giunta regionale.

5.  Quando   sono  trattati   argomenti  rientranti   nelle  loro
competenze,  alle   riunioni  del   Comitato  sono   invitati   i
coordinatori dei  dipartimenti del  Consiglio nonchè i dirigenti
di vertice  degli Enti  regionali.  In  rapporto  agli  argomenti
all'ordine  del   giorno  possono  essere  invitati  anche  altri
dirigenti o funzionari regionali.

6. La  segreteria del  Comitato è assicurata dal dipartimento al
quale è  preposto il  coordinatore indicato dal Presidente della
Giunta regionale di cui al comma 4.

7.  L'organizzazione   e  il   funzionamento  del  Comitato  sono
disciplinati dal  regolamento  interno,  approvato  dalla  Giunta
regionale.

ARTICOLO 27
(Il responsabile di area o di servizio)

1. Il  dirigente responsabile  di area o di servizio, nell'ambito
delle competenze  della rispettiva struttura, esercita i seguenti
compiti:

a) d'intesa  con il coordinatore, assiste gli organi di direzione
   politica  e  cura  le  proposte  e  le  elaborazioni  tecniche
   relative agli atti di loro competenza;
b) gestisce  i progetti  che gli sono affidati dal coordinatore e
   assume i  relativi poteri  di spesa e di amministrazione delle
   risorse;
c) cura  le attività ed emana gli atti di competenza dell'area o
   del servizio,  con facoltà  di delegare  o autorizzare  altri
   dirigenti o  funzionari direttivi  dell'area  o  servizio  per
   l'emanazione di atti di conoscenza, certificativi, istruttori,
   meramente   esecutivi,    a   contenuto   vincolato;   procede
   all'acquisto di  beni e  servizi; stipula  i  contratti  e  le
   convenzioni; propone  gli atti  di competenza  dell'area o del
   servizio riservati  alla responsabilità  del coordinatore  ai
   sensi dell'articolo 25, comma 2;
d) verifica e controlla gli adempimenti di competenza dell'area o
   del servizio;  esercita al riguardo poteri sostitutivi in caso
   di inerzia;  fornisce  risposte  a  rilievi  degli  organi  di
   controllo sugli atti emanati;
e) organizza    l'area    o    il  servizio  nel  rispetto  delle
   determinazioni di competenza del coordinatore; in tale ambito,
   ripartisce il  personale, i  mezzi  e  gli  strumenti  tra  le
   strutture o  le  articolazioni  organizzative  interne,  delle
   quali  specifica   le  attribuzioni   e  in  ordine  alla  cui
   costituzione o  soppressione e  alla nomina  dei  responsabili
   formula  proposte  al  coordinatore;  assegna  gli  affari  da
   trattare;  assicura   l'osservanza  delle   disposizioni   che
   regolano  il  rapporto  di  lavoro  e  le  pari  opportunità;
   promuove i  provvedimenti disciplinari; esprime le valutazioni
   e dispone  i provvedimenti  relativi al personale, fatte salve
   le attribuzioni  del dipartimento  competente  in  materia  di
   personale;   individua   i   responsabili   dei   procedimenti
   amministrativi, ai  sensi della  legge 7  agosto 1990, n. 241;
   cura  l'osservanza   delle  altre   norme   sul   procedimento
   amministrativo, la  semplificazione  e  la  trasparenza  delle
   procedure, il  rispetto dei diritti dei cittadini, l'efficacia
   dell'azione amministrativa;
f) attua   o    promuove    le  misure  idonee  a  migliorare  la
   funzionalità   dell'area    o    del    servizio;    verifica
   periodicamente  la   produttività  e   i  carichi  di  lavoro
   concertando  con   il  coordinatore   e  con  il  dipartimento
   competente in  materia di  personale l'eventuale  esame con le
   organizzazioni sindacali maggiormente rappresentative; convoca
   almeno una  volta l'anno  la conferenza  di tutto il personale
   assegnato  alla   struttura,  per   l'esame  delle  principali
   problematiche   organizzative;    relaziona   annualmente   al
   coordinatore sul funzionamento dell'area o del servizio;
g) attua  le disposizioni  del coordinatore  e collabora  con  il
   medesimo per  gli  adempimenti  di  cui  all'articolo  25,  in
   particolare per  la elaborazione del programma di lavoro e per
   l'affidamento  a   dirigenti  o  dipendenti  dell'area  o  del
   servizio di compiti esterni a tale struttura.

2. Il  dirigente responsabile  dell'area o  del servizio esercita
inoltre gli altri compiti previsti dalla presente legge.

3. I  compiti di cui al presente articolo, in quanto compatibili,
sono esercitati  anche dai dirigenti responsabili delle strutture
o posizioni individuali equiparate all'area o al servizio.

ARTICOLO 28
(Il responsabile di unità operativa complessa)

1.  Il  dirigente  responsabile  di  unità  operativa  complessa
esercita gli  stessi compiti del responsabile di area o servizio,
di cui  all'articolo 27,  nel più  limitato ambito di competenza
della struttura cui è preposto.

2.  Qualora   l'unità   operativa   complessa   sia   costituita
all'interno di  un'area o  servizio, il  dirigente  responsabile,
nell'ambito delle competenze dell'unità operativa complessa:

a) collabora   con  il  responsabile  dell'area  o  servizio  per
   l'assistenza agli  organi  di  direzione  politica  e  per  la
   predisposizione  delle  proposte  e  degli  elaborati  tecnici
   relativi agli atti di competenza degli organi stessi;
b) esercita  i compiti  di cui  all'articolo 27, comma 1, lettera
   c), salvo  quelli di particolare rilevanza che il coordinatore
   riservi, in  via  generale,  al  responsabile  di  area  o  di
   servizio,  d'intesa  con  questi,  per  motivate  esigenze  di
   funzionalità,  cura  l'inoltro  al  coordinatore  degli  atti
   emanati, tramite il responsabile di area o servizio;
c) esercita  i compiti  di cui  all'articolo 27, comma 1, lettere
   d), e),  f), secondo  modalità stabilite  dal responsabile di
   area o servizio;
d) collabora  con il  responsabile di  area o  servizio  per  gli
   adempimenti di  competenza del  responsabile stesso  e propone
   gli atti  che questi  si sia  riservato ai sensi della lettera
   b);
e) esercita funzioni vicarie del responsabile di area o servizio.

3. Il  dirigente responsabile  di unità operativa complessa può
inoltre  sostituire  il  responsabile  di  area  o  servizio,  su
designazione di questi, nei casi previsti dalla legge regionale.

4. I  compiti di cui al presente articolo, in quanto compatibili,
sono esercitati  anche dai dirigenti responsabili delle strutture
o   posizioni   individuali   equiparate   all'unità   operativa
complessa.

ARTICOLO 29
(Incarichi di coordinamento)

1. Le funzioni di coordinatore dei dipartimenti e dell'Avvocatura
sono istituite al di fuori dell'organico della Regione, in numero
non superiore a quattordici.

2. I coordinatori di cui al comma 1, aventi funzione di direzione
generale delle  strutture a cui essi sono preposti, sono nominati
con deliberazione  della Giunta  regionale, in  conformità  alla
richiesta dell'Ufficio  di Presidenza per la nomina relativa alla
struttura operativa del Consiglio.

3. La  funzione di  coordinatore è  attribuita con  contratto di
diritto privato  ai sensi e secondo la disciplina di cui al libro
V, titolo  II  del  codice  civile,  alla  durata  del  quale  si
applicano le disposizioni di cui all'articolo 32.

4. I  coordinatori possono  essere scelti  tra i  dirigenti della
Regione, con  almeno cinque  anni di  anzianità nella  qualifica
dirigenziale.   La   sottoscrizione   del   contratto   a   tempo
determinato, di  cui  al  comma  3,  comporta  la  novazione  del
rapporto di  lavoro in  atto. Il  servizio prestato  in forza del
contratto a  tempo determinato  è utile  ad ogni effetto ai fini
dei  trattamenti   di  quiescenza   e  di   previdenza,   nonchè
dell'anzianità di  servizio. Alla  cessazione  del  contratto  a
tempo determinato,  salvo che  quest'ultima sia  dovuta a  giusta
causa   di    licenziamento,   il    dipendente   è    riassunto
automaticamente nella  posizione  giuridica  in  godimento  prima
della sottoscrizione  del contratto  a termine, con conservazione
dell'anzianità complessivamente maturata ai fini del trattamento
giuridico, economico,  di quiescenza  e di  previdenza. Il  posto
nella  dotazione   organica  ricoperto  dal  dirigente  regionale
nominato coordinatore  rimane indisponibile  per tutta  la durata
dell'incarico.

5. I  coordinatori possono,  altresì, essere scelti tra soggetti
esterni alla Regione di età non superiore a sessantacinque anni,
dotati di professionalità adeguata alle funzioni da svolgere, in
possesso di  idoneo diploma  di laurea  e con  esperienza  almeno
quinquennale in  qualifiche  dirigenziali  di  organismi  o  Enti
pubblici anche  economici, ovvero di Aziende pubbliche o private;
per  l'incarico  di  coordinatore  dell'Avvocatura  è  richiesto
l'esercizio almeno  quinquennale della  professione  di  avvocato
abilitato al  patrocinio presso le giurisdizioni superiori. Per i
soggetti  provenienti   dal  settore   pubblico,  la   nomina  è
subordinata alla  loro collocazione  in aspettativa o fuori ruolo
da  parte   dell'Ente  di   appartenenza,  secondo   il  relativo
ordinamento.

6. Il conferimento degli incarichi di cui al presente articolo è
preceduto dalla emanazione di apposito avviso. All'avviso è data
ampia pubblicità  anche mediante  l'inserimento, oltre  che  sul
Bollettino Ufficiale  della Regione,  su almeno  due quotidiani a
diffusione nazionale.

7. Qualora  un coordinatore  cessi dalle  funzioni attribuite, la
Giunta regionale, nelle more dell'espletamento delle procedure di
cui al  comma 6  e comunque  per un  periodo non  superiore a sei
mesi, può attribuire l'incarico di coordinatore - in conformità
alla richiesta  dell'Ufficio di Presidenza per la nomina relativa
alla struttura  operativa del  Consiglio -  ad un  dirigente  del
ruolo unico  regionale. Al dirigente incaricato compete, oltre al
trattamento  economico  in  godimento,  la  differenza  fra  tale
trattamento  e   quello  spettante  ai  sensi  del  comma  8  per
l'incarico di coordinatore.

8. L'incarico  di coordinatore ha carattere di esclusività ed è
a tempo  peno.  Il  trattamento  economico,  omnicomprensivo,  è
determinato  dalla   Giunta  regionale,  in  modo  uniforme,  con
riferimento ai  parametri  relativi  alle  figure  apicali  della
dirigenza pubblica  ed ai  valori  medi  di  mercato  per  figure
dirigenziali equivalenti.

9. In  relazione alla  cura  degli  interessi  della  Regione,  i
coordinatori possono  essere soggetti  di nomine  o  designazioni
regionali; in  tale caso, tutti gli eventuali emolumenti comunque
relativi alla  nomina o  designazione corrisposti  da terzi  sono
direttamente versati alla Regione.

10. Gli  incarichi di  coordinamento in  scadenza  nei  sei  mesi
precedenti il  termine della legislatura possono essere prorogati
per un  periodo non  superiore a  centoventi giorni  a  decorrere
dall'insediamento della Giunta.

ARTICOLO 30
(Incarichi di funzioni dirigenziali)

1. Le  seguenti funzioni  di  responsabilità  dirigenziali  sono
attribuite  con   decreto  del   coordinatore  del   dipartimento
interessato,  previo   parere  vincolante  del  coordinatore  del
dipartimento competente  in materia  di personale  in ordine alla
verifica del rispetto del limite previsto dall'articolo 44:

a) direzione di area, di cui all'articolo 16, comma 3;
b) direzione di servizio, di cui all'articolo 16, comma 4;
c) posizione  individuale equiparata ad area, di cui all'articolo
   16, comma 8;
d) direzione   di  area  di  programma  o  di  progetto,  di  cui
   all'articolo 16, comma 6.

2. Per  i dirigenti  assegnati al Consiglio regionale le funzioni
di responsabilità dirigenziali di cui al comma 1 sono attribuite
con decreto  del coordinatore  del  dipartimento  del  Consiglio,
fermo restando  il rispetto del limite previsto dall'articolo 44.
Tale  atto  è  trasmesso  tempestivamente  al  coordinatore  del
dipartimento competente in materia di personale.

3. Le  seguenti funzioni  di  responsabilità  dirigenziali  sono
attribuite  con   decreto  del   coordinatore  del   dipartimento
competente in  materia di  personale  su  proposta  del  Comitato
tecnico della programmazione:

a) direzione di area costituita a livello interdipartimentale per
   l'elaborazione di  programmi obiettivo  o progetti,  ai  sensi
   dell'articolo 18, comma 1;
b) direzione  di gruppo  di lavoro  temporaneo equiparato ad area
   costituito   a    livello   interdipartimentale,    ai   sensi
   dell'articolo 18, comma 2;
c) direzione  di gruppo di lavoro temporaneo equiparato ad unità
   operativa complessa  costituito a livello interdipartimentale,
   ai sensi dell'articolo 18, comma 2;
d) direzione    area    interdipartimentale  costituita  a  tempo
   indeterminato, ai sensi dell'articolo 18, comma 4;
e) direzione  di unità  operativa complessa  interdipartimentale
   costituita a  tempo indeterminato,  ai sensi dell'articolo 18,
   comma 4;
f) direzione   di    struttura    extradipartimentale,    di  cui
   all'articolo 19.

4. Le  funzioni di  responsabilità  dirigenziali  relative  agli
uffici del  Genio civile, di cui all'articolo 20, sono attribuite
con decreto  del coordinatore  del dipartimento  di  riferimento,
previo parere  vincolante del  coordinatore competente in materia
di personale  in ordine  alla verifica  del rispetto  del  limite
previsto dall'articolo 44.

5. Le  seguenti funzioni  di  responsabilità  dirigenziali  sono
attribuite  con   decreto  del   coordinatore  del   dipartimento
interessato, sentito  il  dirigente  responsabile  dell'eventuale
struttura  immediatamente   sovraordinata  a   quella  a  cui  si
riferisce l'incarico:

a) direzione  di unità  operativa complessa, di cui all'articolo
   16, comma 5;
b) posizione   individuale    equiparata    ad  unità  operativa
   complessa, di cui all'articolo 16, comma 8;
c) direzione  di unità  di  programma  o  di  progetto,  di  cui
   all'articolo 16, comma 6.

6.  Le   funzioni  di  responsabilità  dirigenziali  relative  a
servizi,  aree  e  strutture  equiparate,  istituiti  all'interno
dell'ARSIA,  sono  attribuite  con  decreto  dell'Amministratore,
previo  parere   vincolante  del  coordinatore  del  dipartimento
competente in  materia di  personale in  ordine alla verifica del
rispetto del limite previsto dall'articolo 44. Per le funzioni di
cui al  comma 5  dispone l'amministratore,  sentito il  dirigente
responsabile     dell'eventuale      struttura     immediatamente
sovraordinata a quella a cui si riferisce l'incarico.

7. Nel conferimento degli incarichi si tiene conto della natura e
delle caratteristiche  dei compiti da svolgere e dei programmi da
realizzare, della  correlata formazione  culturale, attitudine  e
capacità professionale  del singolo  dirigente, dei risultati da
esso conseguiti in precedenza.

8. Nel conferimento degli incarichi è altresì garantita la pari
opportunità tra  uomini e donne, anche con la predisposizione di
apposite azioni positive.

9. Le  funzioni di  responsabilità dirigenziali  negli  Enti  ed
Aziende regionali  sono attribuite ai sensi delle leggi regionali
che ne disciplinano l'ordinamento e l'organizzazione.

ARTICOLO 31
(Mobilità dei dirigenti)

1. La  mobilità dei  dirigenti è assunta come generale criterio
organizzatore  ed   è  applicata   ai  fini   di  una   migliore
funzionalità della  struttura operativa e di una più confacente
utilizzazione delle risorse.

2. La  mobilità dei dirigenti dalla struttura di assegnazione ad
un'altra struttura è motivata in ordine a specifiche esigenze di
servizio ed  è disposta,  sentito il  dirigente interessato, dal
coordinatore del dipartimento competente in materia di personale,
sentiti altresì  i coordinatori  dei  dipartimenti  interessati,
ovvero il  Comitato tecnico  della programmazione nel caso in cui
la mobilità  interessi le  strutture interdipartimentali, di cui
all'articolo   18,   commi   1,   2   e   4,   e   le   strutture
extradipartimentali, di  cui all'articolo  19. Le disposizioni di
cui  al   presente  comma   si  applicano   anche  ai  comandi  o
trasferimenti da altre amministrazioni o verso di esse.

ARTICOLO 32
(Durata degli incarichi)

1. L'incarico di coordinatore ha durata quinquennale, può essere
revocato  in   ogni  tempo   con  provvedimento  motivato  ed  è
rinnovabile.

2. All'inizio  di ciascuna  legislatura  regionale  l'Ufficio  di
Presidenza del Consiglio e la Giunta, entro centoventi giorni dal
loro insediamento,  procedono, per le rispettive competenze, alla
conferma od  al conferimento degli incarichi di coordinamento dei
dipartimenti  e   dell'Avvocatura.  Decorsi   trenta  giorni  dal
conferimento dell'incarico  di  coordinatore  cessano  gli  altri
incarichi di funzione dirigenziale all'interno del dipartimento o
dell'Avvocatura. Entro  lo stesso termine sono deliberati i nuovi
incarichi.

3. Nel conferimento degli incarichi di funzione dirigenziale sono
favoriti criteri di rotazione, anche nei casi di cui al comma 1.

4. Il  criterio della  rotazione degli  incarichi si  applica  di
norma decorsi sei anni in una medesima funzione.

ARTICOLO 33
(Dirigenti a contratto)

1.  Gli   incarichi  previsti   dall'articolo  24,  comma  2,  ad
esclusione di quelli di cui alla lettera a), al fine di sopperire
ad individuate esigenze della struttura operativa e limitatamente
ad un  numero di  posti non  superiore al  dieci per  cento della
dotazione organica  della qualifica  dirigenziale, possono essere
conferiti  con   decreto  del   coordinatore   del   dipartimento
competente in  materia di  personale, con  contratto  di  diritto
privato, a  persone di  particolare e  comprovata  qualificazione
professionale.  Per   la  copertura  dei  posti  della  dotazione
organica della  qualifica  dirigenziale  assegnati  al  Consiglio
regionale, il coordinatore del dipartimento competente in materia
di  personale   provvede  in   conformità  della  richiesta  del
coordinatore del dipartimento del Consiglio.

2. I  dirigenti a  contratto vengono  scelti  in  relazione  alle
funzioni da  svolgere tra  coloro che abbiano svolto attività in
organismi o  Enti  pubblici  o  privati  o  Aziende  pubbliche  o
private, con  esperienza acquisita  per almeno  un quinquennio in
funzioni dirigenziali,  o che  abbiano conseguito una particolare
specializzazione   professionale,    culturale   e    scientifica
desumibile dalla formazione universitaria e postuniversitaria, da
pubblicazioni scientifiche  o da  concrete esperienze di lavoro o
che  provengano   dai  settori   della  ricerca,   della  docenza
universitaria, delle  magistrature e  dei  ruoli  dell'Avvocatura
dello Stato.

3. Il  contratto di  diritto privato  di cui  al comma 1 non può
avere durata superiore a tre anni ed è rinnovabile.

4. Per  i dirigenti  a contratto provenienti dal settore pubblico
l'assunzione è subordinata alla loro collocazione in aspettativa
da parte. dell'Ente di appartenenza.

5. I dipendenti regionali possono chiedere di essere collocati in
aspettativa o  fuori ruolo  qualora vengano assunti da altri Enti
pubblici come dirigenti a contratto a tempo determinato.

ARTICOLO 34
(Responsabilità dei dirigenti)

1. I dirigenti hanno la responsabilità:

a) dell'osservanza, nei limiti delle rispettive competenze, degli
   obiettivi, programmi,  priorità e  direttive generali fissati
   dagli organi di direzione politica;
b) del  risultato dell'attività  svolta dalle strutture cui sono
   preposti, della  realizzazione  dei  progetti  loro  affidati,
   della gestione  del personale  e delle  risorse finanziarie  e
   strumentali ad essi assegnate;
c) degli  atti comunque emanati e delle prestazioni professionali
   svolte ai  sensi della presente legge, nonchè delle omissioni
   in cui siano incorsi in rapporto alle loro competenze;
d) della  realizzazione dei  programmi di lavoro, per la parte di
   loro competenza  o di  competenza  della  struttura  cui  sono
   preposti;
e) dell'imparzialità,  legittimità e  rispondenza  al  pubblico
   interesse dell'azione  amministrativa ricadente  sotto la loro
   responsabilità,   nonchè    della   trasparenza    e   della
   economicità degli atti e dei procedimenti.

2.  Le   responsabilità   dei   dirigenti   non   escludono   le
responsabilità, ai sensi delle disposizioni vigenti, degli altri
dipendenti regionali per i rispettivi adempimenti o omissioni.

ARTICOLO 35
(Verifica dei risultati)

1. La  verifica dei  risultati generali di amministrazione ha per
obiettivo la  rilevazione, la  misurazione e  l'analisi dei fatti
gestionali  allo   scopo  di   valutare  l'andamento  dell'azione
amministrativa, la realizzazione degli obiettivi definiti in sede
di indirizzo  politico, l'efficienza  e l'efficacia gestionale. A
tal fine  la struttura  di cui all'articolo 39, comma 2 svolge le
necessarie  elaborazioni,   anche  per   la  predisposizione  del
rapporto  di   gestione  di  cui  all'articolo  145  della  legge
regionale 6 maggio 1977, n. 28 (Ordinamento contabile regionale).

ARTICOLO 36
(Valutazione dei dirigenti)

1. La  valutazione dei  dirigenti  ha  per  oggetto  le  funzioni
attribuite, gli obiettivi assegnati dal coordinatore, i risultati
del piano di lavoro ed è finalizzata:

a) alla gestione degli istituti contrattuali;
b) alla predisposizione di proposte di mobilità dei dirigenti;
c) all'eventuale  attivazione dei sistemi di sanzionamento di cui
   ai commi 4 e 5.

2. La  valutazione dei  dirigenti è  effettuata  dai  rispettivi
coordinatori i quali, a tal fine, possono avvalersi di esperti di
comprovata capacità  e di  adeguato livello  professionale.  Gli
esperti sono  nominati, su  proposta del  Comitato tecnico per la
programmazione e  d'intesa con  il coordinatore  del dipartimento
del  Consiglio   regionale,  dal  coordinatore  del  dipartimento
competente in materia di personale.

3. La  Giunta regionale, d'intesa con l'Ufficio di Presidenza del
Consiglio regionale  per gli aspetti di competenza, definisce con
propria deliberazione,  su proposta  del Comitato  tecnico  della
programmazione, gli  indirizzi, i criteri generali e le procedure
che  regolano  il  sistema  di  valutazione  dei  dirigenti,  ivi
compreso il contraddittorio con il dirigente interessato.

4. I  risultati negativi  dell'attività amministrativa  o  della
gestione o il mancato raggiungimento degli obiettivi, valutati ai
sensi dei  commi 1  e 2,  possono  comportare  per  il  dirigente
interessato la  revoca dell'incarico  e la  destinazione ad altro
incarico.

5. Nel  caso  di  grave  inosservanza  delle  direttive  generali
impartite  dall'organo   competente  o  di  ripetuta  valutazione
negativa ai  sensi del  comma 4, il dirigente può essere escluso
dal conferimento  di ulteriori  incarichi di livello dirigenziale
corrispondente a  quello revocato  per un periodo non inferiore a
due anni.  Nei casi  di maggiore gravità può essere disposta la
risoluzione del  rapporto di  lavoro, secondo le disposizioni del
codice civile e del contratto collettivo.

6. I  provvedimenti di  cui ai  commi 4  e  5  sono  assunti  dal
coordinatore del  dipartimento cui  il dirigente è assegnato con
le medesime  procedure previste  per il conferimento di incarichi
dirigenziali dall'articolo  30. La  proposta di  provvedimento è
comunicata al dirigente interessato, che ha diritto di presentare
le proprie controdeduzioni entro trenta giorni.

7. I  provvedimenti di  cui  al  comma  5  sono  adottati  previo
conforme parere  del Comitato  dei garanti,  istituito  ai  sensi
dell'articolo 37.  Il parere viene reso entro trenta giorni dalla
richiesta. Decorso  inutilmente tale  termine  si  prescinde  dal
parere.

8. Il  termine di  cui al comma 7 può essere interrotto una sola
volta per richiesta di chiarimenti, che devono essere forniti dal
coordinatore interessato  entro quindici  giorni dalla  richiesta
stessa. Trascorsi  i quindici  giorni, il termine per la resa del
parere da parte del Comitato dei garanti ricomincia a decorrere.

9. Relativamente  ai coordinatori,  i  contratti  individuali  di
lavoro prevedono  un sistema  di  valutazione  finalizzato  anche
all'attribuzione di  una quota di compenso correlata ai risultati
conseguiti.

ARTICOLO 37
(Il Comitato dei garanti)
1. è  istituito il  Comitato dei  garanti, i cui componenti sono
nominati con decreto del Presidente della Giunta regionale.

2. Il  Comitato è  presieduto da  un magistrato  amministrativo,
anche in quiescenza, designato dal Presidente del TAR Toscana.

3. Del  Comitato fanno  parte, inoltre,  un  dirigente  regionale
eletto da  tutti gli  appartenenti alla qualifica dirigenziale ed
un esperto  scelto dal  Presidente  della  Giunta  regionale  tra
soggetti con  specifica qualificazione  ed esperienza nei settori
dell'organizzazione amministrativa e del lavoro pubblico.

4. Il  Comitato dura  in  carica  tre  anni.  L'incarico  non  è
rinnovabile.

5. Con  deliberazione della  Giunta regionale  sono  definite  le
modalità di  elezione del componente dirigente e le modalità di
funzionamento del Comitato stesso.

CAPO III
I CONTROLLI

ARTICOLO 38
(Il sistema di controlli)

1. La  Giunta regionale  e l'Ufficio  di Presidenza del Consiglio
determinano un  sistema  di  controlli  sul  funzionamento  delle
strutture di rispettiva competenza.

2.  Il   sistema  di   controlli,  operante  anche  ai  fini  del
rilevamento delle responsabilità di cui all'articolo 34, consta:

a) del controllo di gestione, concernente l'efficienza di impiego
   delle risorse  e la  coerenze dei  risultati in  rapporto agli
   obiettivi prefissati;
b) del  controllo ispettivo, concernente la legalità dell'azione
   amministrativa  e   l'osservanza  delle   norme   finanziarie,
   contabili, patrimoniali,  sul  funzionamento  della  struttura
   operativa e sul personale;
c) del  controllo interno sugli atti, concernente il riscontro di
   legittimità e di regolarità contabile e amministrativa.

ARTICOLO 39
(I controlli di gestione)

1. I  controlli di  gestione assumono  a riferimento  le  singole
strutture e  articolazioni  organizzative  e  sono  attivati  dai
coordinatori o  responsabili d'ufficio  per le strutture cui sono
preposti, nonchè per le materie di competenza di queste.

2. Un'apposita  struttura definisce  le  modalità,  i  contenuti
generali e le metodologie dei controlli di gestione.

3. La  struttura di  cui al  comma 2,  in rapporto  con la Giunta
regionale e il Comitato tecnico della programmazione, coordina le
informazioni  e  compie  le  opportune  verifiche  in  ordine  ai
controlli di gestione di cui al comma 1.

4. Il  controllo di  gestione  sulle  attività  della  struttura
organizzativa  di   pertinenza   del   Consiglio   regionale   è
disciplinato dall'Ufficio di Presidenza.

ARTICOLO 40
(Il controllo ispettivo)

1. La  Giunta regionale  e l'Ufficio di Presidenza del Consiglio,
per le  strutture di  rispettiva competenza,  dispongono forme di
controllo ispettivo  interno, in  via stabile  o per  particolari
circostanze.

2. Per i relativi adempimenti, ci si può avvalere di strutture o
posizioni individuali costituite ai sensi degli articoli 16 e 18.

3.  Forme   di  controllo   ispettivo  possono   inoltre   essere
autonomamente disposte,  rispettivamente per  le strutture di cui
agli  articoli   15,  16,   18  e   19  e  per  le  articolazioni
organizzative ad  esse interne,  dai coordinatori e dai dirigenti
responsabili delle strutture stesse.

4. Determinate  strutture interne,  nell'ambito delle  materie di
loro competenza,  possono svolgere,  su  richiesta  del  Comitato
tecnico  della  programmazione,  controlli  di  natura  ispettiva
riguardanti l'intero centro direzionale.

ARTICOLO 41
(Il controllo interno degli atti)

1. Gli  atti amministrativi  e di  diritto  privato  assunti  dai
dirigenti regionali  ai sensi  della presente  legge, nell'ambito
del  centro   direzionale,  sono  sottoposti  alle  procedure  di
controllo determinate  con deliberazione  della Giunta regionale.
Gli  atti   assunti  nell'ambito  del  Consiglio  regionale  sono
sottoposti  alle   procedure   di   controllo   determinate   con
deliberazione dell'Ufficio di Presidenza.

2. Gli  atti amministrativi  e di  diritto privato  di competenza
della Giunta  regionale sono  preventivamente sottoposti al visto
di regolarità  contabile del  dipartimento competente in materia
di bilancio  e di  contabilità sotto  il profilo  della corretta
imputazione al  bilancio e  dell'idoneità della documentazione a
corredo, nonchè  alla verifica  di legittimità  da parte  della
individuata struttura  del dipartimento  competente in materia di
attività generali della Presidenza.

3.  Le  proposte  di  legge  e  le  proposte  di  regolamento  ad
iniziativa della  Giunta regionale  sono sottoposte alle seguenti
procedure di verifica preventiva:

a) è    richiesto  il  parere,  per  i  profili,  di  rispettiva
   competenza,  delle   individuate  strutture  dei  dipartimenti
   competenti in  materia di affari legislativi, organizzazione e
   personale, programmazione;
b) è  richiesto il visto, ai fini della verifica della copertura
   finanziaria,  della  individuata  struttura  del  dipartimento
   competente in materia di finanze e bilancio.

4. Gli atti amministrativi e di diritto privato di competenza del
Presidente della Giunta regionale sono sottoposti alla preventiva
verifica  di   legittimità  della   individuata  struttura   del
dipartimento competente  in materia  di attività  generali della
Presidenza. Ove  necessario, è  richiesto altresì  il visto, ai
fini  della   verifica   della   copertura   finanziaria,   della
individuata struttura  del dipartimento  competente in materia di
finanze e bilancio.

CAPO IV
DOTAZIONE ORGANICA

ARTICOLO 42
(Dotazione organica complessiva)

1. La dotazione organica complessiva delle strutture regionali è
determinata in n. 3184 unità, di cui n. 327 dirigenti.

2. Le  variazioni alla  dotazione organica di cui al comma 1 sono
approvate con  legge regionale,  se a tali variazioni corrisponde
un  aumento  di  spesa;  sono  approvate  con  deliberazioni  del
Consiglio regionale  negli altri  casi, tenuto  conto  di  quanto
disposto dall'articolo 6, comma 3 del decreto legislativo.

3. Con  deliberazione del  Consiglio regionale  è determinata la
ripartizione dei  posti  per  qualifica  dirigenziale  e  singole
categorie di  cui alla  contrattazione nazionale  vigente.  Entro
centottanta giorni  dall'entrata in  vigore della presente legge,
il Consiglio  regionale adotta  la deliberazione di ripartizione.
Fino a  tale data resta valida la dotazione organica vigente alla
data di approvazione della presente legge.

ARTICOLO 43
(Articolazione degli organici)

1. Nell'ambito della dotazione organica complessiva, il Consiglio
regionale, su  proposta dell'Ufficio di Presidenza, determina con
deliberazione  i  contingenti  di  organico  dei  propri  uffici,
ripartiti per  qualifica dirigenziale  e  singole  categorie.  La
proposta, prima  della presentazione  in Consiglio, è comunicata
alla Giunta,  che può  far pervenire  all'Ufficio di Presidenza,
entro trenta  giorni,  proprie  eventuali  osservazioni  per  gli
aspetti relativi  alle compatibilità  complessive di  organico e
finanziarie.

2. La  Giunta regionale  determina,  con  propria  deliberazione,
nell'ambito della  dotazione organica  complessiva, i contingenti
di personale  dei  propri  uffici  e  dell'ARSIA,  ripartiti  per
qualifica dirigenziale e per singole categorie.

ARTICOLO 44
(Determinazione dell'organico dei dirigenti)

1. Il  numero massimo dei dirigenti che possono essere incaricati
di funzioni  di direzione  di area  o di servizio, o di struttura
equiparata, o  di posizione individuale equiparata, è pari a 119
unità, delle quali 19 assegnate al Consiglio regionale.

ARTICOLO 45
(Programmazione del fabbisogno di personale)

1. Il  coordinatore del  dipartimento competente  in  materia  di
personale provvede  alla determinazione del fabbisogno annuale di
personale,  tenuto   conto  della  programmazione  triennale  del
fabbisogno, predisposta sulla base degli indirizzi espressi dalla
Giunta regionale.

2. Il  coordinatore  del  dipartimento  del  Consiglio  regionale
provvede alla  determinazione annuale del fabbisogno di personale
del Consiglio,  tenuto conto  della programmazione  triennale del
fabbisogno,  predisposta   sulla  base   degli  indirizzi  e  dei
fabbisogni espressi  dall'Ufficio  di  Presidenza  del  Consiglio
regionale d'intesa con la Giunta regionale.

3.  Il  dirigente  competente  in  materia  di  reclutamento  del
personale provvede  ad attivare  le procedure di reclutamento del
personale in attuazione di quanto disposto ai commi 1 e 2.

ARTICOLO 46
(Copertura di posti degli uffici del Consiglio regionale)

1. I  posti degli uffici del Consiglio regionale, individuati con
la determinazione  annuale del fabbisogno, ai sensi dell'articolo
45, comma  2, sono coperti dal dirigente competente in materia di
reclutamento del personale, entro sessanta giorni dalla richiesta
formulata  dal   coordinatore  del  dipartimento  del  Consiglio.
Qualora  non   sia  possibile   provvedere   entro   il   termine
sopraindicato, il  coordinatore del  dipartimento  del  Consiglio
può avanzare  richiesta nominativa  di assegnazione di personale
inquadrato nel  ruolo unico regionale di categoria corrispondente
al posto  da ricoprire.  Il dirigente  competente in  materia  di
mobilità  interna   adotta  il   conseguente  provvedimento   di
trasferimento entro i successivi trenta giorni.

2. Qualora  non sia possibile provvedere alla copertura dei posti
a norma  del comma  1, il  dirigente  competente  in  materia  di
reclutamento del  personale attiva  la procedura di reclutamento,
secondo  la   normativa  vigente,   ovvero,   a   richiesta   del
coordinatore del  dipartimento del  Consiglio, avvia la procedura
per il comando.

TITOLO IV
ACCESSO AL RUOLO UNICO REGIONALE

ARTICOLO 47
(Oggetto)

1. Le disposizioni del presente titolo disciplinano:

a) i requisiti per l'accesso al ruolo unico regionale;
b) il contenuto dei bandi di selezione;
c) la formazione, l'approvazione e l'utilizzo delle graduatorie.

2. Sono  fatte salve  le  eventuali  diverse  disposizioni  nelle
materie oggetto  di  contrattazione  collettiva  ai  sensi  della
normativa vigente.

3. Con  regolamento del  Consiglio  regionale,  nel  rispetto  di
quanto disposto  dal contratto  collettivo nazionale  di lavoro e
dal decreto legislativo, sono disciplinate in particolare:

a) le  modalità  di  accesso  al  ruolo  unico  regionale  e  di
   assunzione del personale a tempo determinato;
b) la tipologia dei procedimenti di selezione;
c) le categorie riservatarie e le preferenze;
d) le  modalità ed  i termini  di presentazione delle domande di
   ammissione alle selezioni;
e) la  composizione, le  modalità di nomina, gli adempimenti e i
   compensi delle commissioni di selezione;
f) le  modalità di  svolgimento delle  prove  di  selezione  per
   l'assunzione del  personale a  tempo indeterminato  ed a tempo
   determinato.

4.  I   compensi  previsti   per  le   commissioni  di  selezione
dell'Amministrazione regionale  trovano applicazione anche per le
commissioni di concorso delle Aziende sanitarie della Toscana.

5.  Le  procedure  per  l'accesso  all'impiego  regionale  devono
garantire il rispetto dei principi di parità e pari opportunità
tra donne  e uomini,  ai sensi della legge 10 aprile 1991, n. 125
(Azioni positive  per la  realizzazione della  parità uomo-donna
nel lavoro) e della legge regionale 20 luglio 1992, n. 32 (Azioni
positive per le dipendenti regionali).

ARTICOLO 48
(Requisiti generali per l'accesso)

1. Per  accedere all'impiego  regionale è necessario possedere i
seguenti requisiti generali:

a) cittadinanza   italiana.  Sono  equiparati  ai  cittadini  gli
   italiani non  appartenenti alla  Repubblica. I cittadini degli
   stati membri  dell'Unione Europea  (UE) possono  accedere, nel
   rispetto delle  disposizioni di  cui al decreto del Presidente
   del  Consiglio   dei  ministri   7  febbraio   1994,  n.   174
   (Regolamento recante  norme sull'accesso  dei cittadini  degli
   Stati membri  dell'Unione Europea ai posti di lavoro presso le
   amministrazioni pubbliche),  a  tutti  i  posti  dell'organico
   regionale a  parità di requisiti, purchè abbiano un'adeguata
   conoscenza della  lingua italiana da accertare nel corso dello
   svolgimento delle prove;
b) età  non inferiore  a quella  prevista per l'iscrizione nelle
   liste elettorali;  limiti superiori  di età  per l'accesso ad
   alcune figure  professionali, in  relazione  alla  natura  del
   servizio  o   ad  oggettive  necessità  dell'Amministrazione,
   possono essere  previsti dal  regolamento di  cui all'articolo
   47, comma 3;
c) idoneità fisica all'impiego;
d) titolo di studio prescritto dal bando.

2. Non  possono accedere  all'impiego regionale  coloro che  sono
esclusi dall'elettorato  politico attivo  e coloro che sono stati
destituiti dall'impiego ovvero licenziati per motivi disciplinari
da pubbliche amministrazioni.

ARTICOLO 49
(Titoli di studio)

1. I titoli di studio per l'accesso dall'esterno all'impiego
regionale sono i seguenti:

a) categoria A: assolvimento dell'obbligo scolastico;
b) categoria B:

   1. profili  professionali collocati  nella posizione economica
      B1: licenza  della scuola  dell'obbligo e  specializzazione
      professionale se richiesta;
   2. profili  professionali collocati  nella posizione economica
      B3: diploma  di scuola  secondaria  superiore  (diploma  di
      maturità);
   
c) categoria  C: diploma  di scuola secondaria superiore (diploma
   di maturità);
d) categoria D:

   1. profili  professionali collocati  nella posizione economica
      D1: diploma di laurea;
   2. profili  professionali collocati  nella posizione economica
      D3: diploma  di laurea,  nonchè la prescritta abilitazione
      nel caso di prestazioni professionali.
   
2. Per  licenza della  scuola dell'obbligo  si intende  anche  la
licenza elementare conseguita anteriormente all'entrata in vigore
della legge  31 dicembre 1962, n. 1859 (istituzione e ordinamento
della scuola media statale).

3. I  bandi di  selezione per  posti  di  profilo  tecnico  della
categoria B,  posizione  economica  B3,  possono  prevedere,  con
riferimento   a    mansioni    specifiche    che    presuppongono
necessariamente  il   possesso   di   esperienza   professionale,
l'ammissione di  candidati che  siano in  possesso del diploma di
scuola  secondaria  inferiore  e  di  specifica  specializzazione
professionale acquisita anche attraverso esperienze di lavoro.

4. I  titoli di  studio dei  cittadini degli stati membri dell'UE
sono ammessi  previo riconoscimento  da  parte  della  competente
autorità statale.

ARTICOLO 50
(Accesso alla qualifica dirigenziale)

1. L'accesso alla qualifica dirigenziale avviene esclusivamente a
seguito di concorso. Possono partecipare rispettivamente:

a)  i   dipendenti  di   ruolo   dell'Amministrazione   regionale
   inquadrati  nella   categoria   D   o   di   altre   pubbliche
   amministrazioni, inquadrati  in categorie  corrispondenti alla
   predetta categoria  D, muniti  di laurea, che abbiano compiuto
   almeno cinque  anni di servizio nella predetta categoria. Sono
   altresì ammessi  coloro che  sono in possesso della qualifica
   di dirigente  in Enti  e strutture  pubbliche, comprese quelle
   non rientranti  nel campo  di  applicazione  dell'articolo  1,
   comma 2,  del  decreto  legislativo,  muniti  dei  diploma  di
   laurea, che  abbiano svolto  per almeno  due anni  le funzioni
   dirigenziali.
b) i  soggetti muniti  di laurea  e di  uno dei  seguenti titoli:
   diploma di  specializzazione, dottorato  di  ricerca  o  altro
   titolo post-universitario  rilasciato da istituti universitari
   italiani o stranieri, ovvero da primarie istituzioni formative
   pubbliche  o  private,  secondo  modalità  di  riconoscimento
   disciplinate con  decreto del  Presidente  del  Consiglio  dei
   ministri. Sono ammessi, altresì, i soggetti in possesso della
   qualifica  di  dirigente  in  strutture  private,  muniti  del
   diploma di  laurea, che  abbiano svolto per almeno cinque anni
   le funzioni dirigenziali.

ARTICOLO 51
(Avviamento degli iscritti nelle liste di collocamento)

1.  Il   ricorso  alle   liste  del  collocamento  ordinario  per
l'avviamento a selezione ai sensi dell'articolo 16, commi 1, 2, 3
e   7    della   legge   28   febbraio   1987,   n.   56   (Norme
sull'organizzazione  del   mercato  del   lavoro)  e   successive
modificazioni ed  integrazioni, mediante  richiesta alle  sezioni
circoscrizionali competenti  con riferimento  alla localizzazione
territoriale  delle   sedi  di   servizio  riferite   ad   ambiti
provinciali, può  aver luogo  per il  reclutamento del personale
della categoria  A e  della categoria B, relativamente ai profili
professionali collocati  nella posizione  economica B1,  mediante
prove di idoneità effettuate da apposita commissione.

2. I  candidati nei  cui confronti le selezioni hanno avuto esito
negativo non possono essere sottoposti nuovamente a selezione per
lo stesso  profilo professionale  se non  sono decorsi almeno sei
mesi dalla precedente selezione.

ARTICOLO 52
(Bando di selezione)

1. Il bando deve indicare, ai sensi dell'articolo 4 della legge 7
agosto 1990, n. 241 e della legge regionale 20 gennaio 1995, n. 9
(Disposizioni in  materia di  procedimento  amministrativo  e  di
accesso agli atti), il responsabile del procedimento concorsuale;
deve inoltre  contenere il riferimento alla legge regionale n. 32
del 1992, che garantisce pari opportunità tra uomini e donne per
l'accesso al  lavoro come  anche previsto  dall'articolo  61  del
decreto legislativo.

2. Il  bando deve  inoltre  indicare  i  requisiti  di  cui  agli
articoli 48, 49 e 50, nonchè quanto altra si renda necessario.

3. Il  bando può  prevedere l'indicazione per ambito provinciale
dei posti messi a selezione.

4. Il  bando può  prevedere  altresì  l'indizione  di  concorsi
unici, previo  accordo, anche  al fine  della ripartizione  degli
oneri relativi,  tra l'Amministrazione  regionale e  gli Enti  ed
Aziende regionali,  gli Enti  locali della  Toscana,  le  Aziende
sanitarie della Toscana e altre pubbliche amministrazioni.

5. Il  bando di  selezione è pubblicato sul Bollettino Ufficiale
della Regione Toscana (BURT).

ARTICOLO 53
(Posti disponibili)

1.  Si   considerano  posti  disponibili  da  ricoprire  mediante
selezione sia  quelli vacanti alla data del bando, sia quelli che
risulteranno tali  per effetto dei collocamenti a riposo previsti
nei dodici  mesi successivi;  questi  ultimi  sono  conferiti  al
verificarsi delle  singole vacanze  qualora  la  selezione  venga
conclusa prima.

ARTICOLO 54
(Graduatoria)

1. La  commissione d'esame  forma la  graduatoria di  merito  dei
candidati,  che  viene  approvata  dal  dirigente  competente  in
materia di  reclutamento del personale, previo accertamento della
regolarità delle procedure seguite dalla commissione.

2.  La   graduatoria  è  pubblicata  sul  BURT;  dalla  data  di
pubblicazione decorrono  i termini  per eventuali impugnative. Le
modalità per  l'accertamento  del  possesso  dei  requisiti  dei
candidati  idonei   sono  disciplinate  dal  regolamento  di  cui
all'articolo 47, comma 3.

3.  I  posti  rimasti  scoperti  per  rinuncia  o  decadenza  dei
vincitori sono  assegnati ai  concorrenti dichiarati idonei nella
stessa selezione secondo l'ordine della graduatoria.

4. La graduatoria della selezione è unica.

5. La  graduatoria della  selezione resta  aperta per  tre anni a
decorrere dalla  data del  provvedimento di  approvazione e  può
essere utilizzata,  nel rispetto delle percentuale di riserva dei
posti, per gli ulteriori posti di pari categoria che si dovessero
rendere vacanti e disponibili successivamente all'indizione della
selezione stessa  per cessazione  dal servizio,  ad eccezione  di
quelli  istituiti  o  trasformati  successivamente  all'indizione
della selezione.

6. La  validità delle  graduatorie può  essere prorogata per un
periodo non  superiore ad  un anno con apposito atto motivato del
coordinatore del dipartimento competente in materia di personale.

7. La  graduatoria può  essere altresì  utilizzata anche per il
reclutamento di  personale a  tempo determinato.  La  rinuncia  o
l'eventuale accettazione  dell'assunzione a tempo determinato non
comporta l'esclusione  dalla graduatoria  per il  reclutamento  a
tempo indeterminato.

8. La  graduatoria della  selezione può  essere utilizzata anche
per il reclutamento di personale a tempo parziale. La rinuncia da
parte  dell'idoneo   comporta  l'esclusione   dalla  graduatoria.
L'eventuale modalità di trasformazione del rapporto di lavoro da
tempo parziale  a tempo  pieno è disciplinata con il regolamento
di cui all'articolo 47, comma 3.

9.  Le  graduatorie  delle  selezioni  pubbliche  possono  essere
utilizzate, previa  intesa con  l'amministrazione e  nel rispetto
della normativa  generale in  materia di  selezioni pubbliche, da
tutti gli  Enti ed  Aziende regionali,  dagli Enti  locali  della
Toscana e  dalle Aziende  sanitarie e ospedaliere della Toscana e
da   altre   pubbliche   amministrazioni.   L'eventuale   rifiuto
dell'assunzione da  parte dell'idoneo  non comporta  l'esclusione
dalla graduatoria.

10.   L'Amministrazione   regionale   può,   d'intesa   con   le
amministrazioni di  cui al  comma 9,  utilizzare  le  graduatorie
delle selezioni  pubbliche bandite  dalle  stesse,  solo  per  le
assunzioni  di  personale  da  assegnare  agli  uffici  regionali
ubicati  nello  stesso  ambito  provinciale  dell'amministrazione
titolare   della    graduatoria.   Nell'ambito   dell'intesa   le
amministrazioni  possono   prevedere  che   l'eventuale   rifiuto
dell'assunzione da  parte dell'idoneo  non comporti  l'esclusione
dalla graduatoria.

TITOLO V
ATTIVITà EXTRAIMPIEGO DEI DIPENDENTI

ARTICOLO 55
(Oggetto)

1. In  attuazione dell'articolo  58 del  decreto legislativo,  le
disposizioni del presente titolo disciplinano criteri e modalità
per lo svolgimento di attività extraimpiego dei dipendenti della
Regione Toscana  ad eccezione  di quelli con rapporto di lavoro a
tempo  parziale  con  prestazione  lavorativa  non  superiore  al
cinquanta per cento di quella a tempo pieno.

ARTICOLO 56
(Incompatibilità)

1. Il dipendente non può esercitare alcun commercio, industria o
professione, nè  assumere impieghi  alle dipendenze dei privati,
Enti pubblici o incarichi professionali retribuiti.

2. Il  dipendente non può assumere cariche in società, eccezion
fatta per  le società  cooperative e  per le  organizzazioni non
lucrative di  utilità sociale, nonchè per le società sportive,
ricreative e  culturali il  cui atto  costitutivo preveda che gli
utili  siano   interamente  reinvestiti   per  il   perseguimento
esclusivo dell'attività sociale.

3. Sono  fatte salve  le eccezioni e i limiti di cui all'articolo
58.

ARTICOLO 57
(Attività compatibili)

1. Sono  consentite le  attività che,  a norma  dell'articolo 21
della  Costituzione,  concretano  la  libera  manifestazione  del
proprio pensiero con le parole, lo scritto ed ogni altro mezzo di
diffusione, ancorchè comportino un compenso. Sono in particolare
consentite le attività che determinano compensi derivanti da:

a) collaborazioni a giornali, riviste, enciclopedie e simili;
b) utilizzazione  economica da  parte dell'autore  o inventore di
   opere dell'ingegno e di convenzioni industriali;
c) partecipazione a convegni e seminari.

2. Sono altresì consentiti:

a) gli  incarichi per  lo svolgimento  dei quali le norme vigenti
   prevedono per  il dipendente  la collocazione in aspettativa o
   fuori ruolo;
b) gli  incarichi  conferiti  dalle  organizzazioni  sindacali  a
   dipendenti presso  le stesse  distaccati o  in aspettativa non
   retribuita.

3. Alle  attività di  cui ai  commi 1  e 2  non  si  applica  la
disciplina prevista dall'articolo 65.

ARTICOLO 58
(Attività extraimpiego)

1. Nei limiti e alle condizioni di cui agli articoli del presente
titolo, la Regione può:

a) conferire al dipendente incarichi retribuiti in rappresentanza
   e per conto della Regione stessa non ricompresi nei compiti di
   ufficio;
b) autorizzare  il dipendente  ad assumere  incarichi occasionali
   per i  quali sia  previsto sotto  qualsiasi forma un compenso,
   conferiti da  altre pubbliche  amministrazioni o  da  soggetti
   privati.

2. Con  riferimento agli incarichi di cui al comma 1, lettera b),
il dipendente  può essere  autorizzato ad  assumere  cariche  in
società a  capitale pubblico  o a  partecipazione pubblica. Tale
autorizzazione  non   può   comunque   essere   rilasciata   per
l'assunzione  delle   cariche  di   presidente,   vicepresidente,
amministratore unico  o delegato e di presidente del collegio dei
revisori di  società a  capitale  pubblico  o  a  partecipazione
pubblica, nonchè  di aziende  di Enti  locali, fatto  salvo, per
queste ultime,  quanto disposto  dalla legge 27 dicembre 1985, n.
816 (Aspettative,  permessi  e  indennità  degli  amministratori
locali).   Non    è,   inoltre,    consentita   l'autorizzazione
all'assunzione di  cariche  in  organi  di  società  a  capitale
pubblico o  a partecipazione  pubblica  di  rilevante  dimensione
economica.

3. La  facoltà del  dipendente di  assumere cariche  in società
sportive,  ricreative   e  culturali   è  subordinata  alla  non
rilevante dimensione economica delle stesse.

4. La Giunta Regionale individua i parametri di definizione della
rilevanza economica di cui ai commi 2 e 3.

ARTICOLO 59
(Limite annuo dei compensi)

1. Fermo  restando  il  riparto  di  competenze  fra  gli  organi
regionali, agli incarichi di cui all'articolo 58 si accede:

a) mediante  atti dell'organo  politico o  del  coordinatore  del
   dipartimento competente  in  materia  di  personale  ai  sensi
   dell'articolo 62, nei casi previsti dall'articolo 58, comma 1,
   lettera a);
b) mediante  atti di  autorizzazione emanati dal coordinatore del
   dipartimento  competente   in  materia   di  personale  o  dal
   coordinatore del  dipartimento del  Consiglio regionale per il
   personale  assegnato   al   Consiglio,   nei   casi   previsti
   dall'articolo 58, comma 1, lettera b).

2. Tutti  gli incarichi conferiti ai dirigenti regionali ai sensi
del comma  1 non  possono comportare complessivamente un compenso
annuale superiore  al trenta  per cento del trattamento economico
complessivo massimo  spettante al  coordinatore. Per i dipendenti
inquadrati nelle  categorie il compenso annuale non può superare
il cinquanta  per cento  del trattamento  economico in godimento.
Sono esclusi  da tale  limitazione gli  emolumenti  derivanti  da
incarichi assegnati,  su richiesta  nominativa,  da  università,
istituti  di  ricerca  scientifica,  Amministrazioni  centrale  e
comunitaria, in  quanto compatibili  con le  norme  del  presente
titolo.

Nel  caso   di  compenso  eccedente,  riferito  ad  incarichi  di
rilevante entità,  il relativo atto indica il periodo occorrente
al suo  riassorbimento entro  i limiti  di cui  al comma  2. Tale
periodo non può essere superiore a quattro anni.

4. Gli  atti di cui ai commi 1 e 3 sono trasmessi trimestralmente
al Consiglio regionale.

5. Gli atti di cui ai commi 1 e 3 possono essere revocati qualora
la relativa attività non risulti più conciliabile con i compiti
d'ufficio o  risulti in  contrasto  con  le  norme  del  presente
titolo.

ARTICOLO 60
(Albi)

1. Il  conferimento da parte della Regione degli incarichi di cui
all'articolo 58,  comma  1,  lettera,  a)  è  effettuato  tra  i
dipendenti  iscritti   in  appositi  albi,  istituiti  presso  il
dipartimento competente  in  materia  di  personale,  riguardanti
partitamente:

a) rappresentanti    in  enti,  istituti,  società,  fondazioni,
   comitati e altri organi collegiali;
b) revisori  dei conti  presso le  Aziende sanitarie,  società e
   istituzioni;
c) commissioni  giudicatrici di  concorso e  di esame  presso  la
   Regione, Aziende sanitarie ed Enti locali;
d) docenze  presso scuole  o corsi organizzati o finanziati dalla
   Regione;
e) progettazione,  direzione,  contabilizzazione  e  collaudo  di
   opere pubbliche;
f) altri incarichi.

2. Con  deliberazione della  Giunta  regionale  sono  definiti  i
tempi, le modalità e i requisiti per l'iscrizione agli albi.

3. I  dipendenti interessati  all'iscrizione negli albi di cui al
comma  1   devono  presentare   domanda   al   coordinatore   del
dipartimento competente  in materia  di personale,  dichiarando i
requisiti professionali e le esperienze acquisite.

4.  L'avvenuta   iscrizione  o   il   diniego   sono   comunicati
all'interessato entro trenta giorni dalla scadenza del termine di
presentazione della domanda.

5. Gli albi sono compilati per ordine alfabetico e aggiornati con
periodicità almeno  annuale, tenuto  conto, fra  l'altro,  delle
successive  variazioni   dei  requisiti   professionali  che  gli
interessati sono tenuti a dichiarare.

6. Copia  degli albi  e dei successivi aggiornamenti è trasmessa
tempestivamente al  Consiglio  regionale,  anche  ai  fini  delle
nomine e designazioni di competenza.

ARTICOLO 61
(Incarichi conferiti dagli organi politici)

1. L'organo  politico competente  adotta gli  atti di incarico di
cui  all'articolo   58,  comma   1,  lettera  a)  avvalendosi  di
un'istruttoria predisposta dalla struttura competente e diretta a
valutare,  ai   fini  della   conciliabilità  dell'incarico  con
l'espletamento dei compiti di ufficio, i seguenti elementi:

a) natura e durata dell'incarico;
b) tempi e modi di espletamento;
c) sussistenza di altri incarichi o autorizzazioni;
d) connessione  con le  competenze della  Regione e con i compiti
   del dipendente;
e) intervento finanziario della Regione.

2.  Gli  incarichi  sono  conferiti  in  base  a  valutazione  di
professionalità e garantendo, in attuazione dei principi di pari
opportunità, per  ogni tipologia  di incarico, il rispetto delle
percentuali delle  componenti  femminile  e  maschile  rilevabili
dagli albi  di  cui  all'articolo  60.  I  relativi  atti  devono
dichiarare la  conciliabilità degli  elementi di  cui al comma 1
con il  regolare svolgimento  dei compiti di ufficio ed escludere
il contrasto tra l'attività da svolgere e le funzioni esercitate
dal dipendente per conto della Regione.

ARTICOLO 62
(Incarichi professionali)

1.  Il  conferimento  a  dipendenti  di  incarichi  professionali
retribuiti, di  valenza interna  alla struttura  regionale e  non
ricompresi nei  compiti di  ufficio, spetta  al coordinatore  del
dipartimento competente  in materia di personale, d'intesa con il
coordinatore del  dipartimento interessato all'incarico medesimo.
Detti  incarichi   sono  attribuiti  in  base  a  valutazione  di
professionalità e nel rispetto dei principi di pari opportunità
e rotazione.

2. Con  apposito  provvedimento  la  Giunta  regionale  individua
ulteriori criteri e modalità per il conferimento degli incarichi
di cui  al comma  1, ivi compresi la determinazione del compenso,
gli obblighi dell'incaricato ed i relativi controlli.

ARTICOLO 63
(Atti di autorizzazione)

1. L'assunzione  degli incarichi di cui all'articolo 58, comma 1,
lettera b)  e comma  2 ha  carattere eccezionale  e  deve  essere
previamente autorizzata dal coordinatore competente in materia di
personale o  dal  coordinatore  del  dipartimento  del  Consiglio
regionale, per  il personale  assegnato  al  Consiglio,  i  quali
provvedono entro  trenta giorni  dalla data  di ricevimento della
richiesta.

2. La  relativa domanda  è formulata  dagli Enti  pubblici e dai
privati  interessati   ed  è   trasmessa  al   coordinatore  del
dipartimento di  appartenenza del  dipendente al quale si intende
conferire l'incarico.  La domanda  può  essere  formulata  dallo
stesso dipendente  ed è  corredata da copia della richiesta e da
tutti gli  elementi di  valutazione di cui all'articolo 61, comma
1,   forniti    dal   dipendente    stesso   sotto   la   propria
responsabilità.

3. Per il rilascio delle autorizzazioni al personale che comunque
presta servizio presso una pubblica amministrazione diversa dalla
Regione, si  applicano le  disposizioni di  cui all'articolo  58,
comma 10 del decreto legislativo.

4. L'atto  di autorizzazione  deve dichiarare  la conciliabilità
con il  regolare espletamento  dei compiti d'ufficio ed escludere
il contrasto tra l'attività da svolgere e le funzioni esercitate
dal dipendente per conto della Regione.

5.  A  tal  fine  devono  essere  esaminati  preventivamente  gli
elementi di valutazione di cui all'articolo 61, comma 1.

ARTICOLO 64
(Collaudi e verifiche)

1.Non sono  ammessi atti di nomina, designazione o autorizzazione
di dipendenti per il collaudo di:

a) opere  pubbliche per  le quali  l'Ente locale  abbia chiesto e
   ottenuto, a  norma dell'articolo  3 della  legge regionale  27
   febbraio  1975,   n.  18   (Norme  per  l'accelerazione  e  lo
   snellimento delle  procedure in  materia di  lavori pubblici),
   l'assistenza degli  uffici della  Regione anche  per una delle
   seguenti attività:

   1. progettazione;
   2. direzione;
   3. contabilizzazione;
   4. assistenza ai lavori.
   
b) opere  per le quali l'Ente locale può provvedere direttamente
   a norma  dell'articolo 3  della LR  18/1975 con  esclusione di
   quelle prive di finanziamento regionale.

2. Non  sono parimenti  ammessi atti  di nomina,  designazione  o
autorizzazione per  le attività  riguardanti piani,  verifiche e
controlli,   comunque    denominati,   relative   ad   opere   di
disinquinamento ambientale. Sono eccezionalmente ammissibili atti
di nomina  di  natura  commissariale,  temporalmente  definiti  e
finalizzati al  perseguimento di specifici obiettivi di interesse
regionale,  fermi   restando  i   limiti  dei   compensi  di  cui
all'articolo 59, comma 2.

ARTICOLO 65
(Anagrafe delle prestazioni)

1. è  istituita presso  il dipartimento competente in materia di
personale un'anagrafe  nominativa, da  aggiornare annualmente, in
cui devono  essere indicati  tutti gli  incarichi e  le attività
extraimpiego svolte  dai dipendenti regionali, nonchè i relativi
compensi.

2.  Entro  il  mese  di  febbraio  di  ogni  anno  il  dipendente
interessato   deve    documentare    l'entità    dei    compensi
effettivamente  percepiti,   pena  la   decadenza  della  nomina,
designazione o autorizzazione.

3. Ove  il compenso  risultasse difforme da quello previsto negli
atti  di  cui  all'articolo  59,  comma  1,  l'organo  competente
ridetermina, se del caso, il periodo occorrente al riassorbimento
dell'eccedenza.

4. Entro  il mese  di maggio  di ogni anno copia dell'anagrafe è
trasmessa  al   Consiglio  regionale   per  le   valutazioni   di
competenza.

ARTICOLO 66
(Decadenza)

1. Il dipendente che assuma un incarico in violazione delle norme
del presente  titolo è  dichiarato; decaduto  dall'impiego se la
situazione  di   incompatibilità  non  cessa  entro  il  termine
indicato in apposita diffida.

2. Il  compenso dovuto per le prestazioni svolte in esecuzione di
un incarico assunto in violazione delle disposizioni del presente
titolo è  versato dall'erogante  o, in  difetto, dal percettore,
nel conto  delle entrate  del bilancio  della Regione. Sono fatte
salve, comunque, le sanzioni disciplinari.

ARTICOLO 67
(Disposizioni speciali)

1. Il  regime del  trattamento economico  spettante ai  dirigenti
regionali per  gli incarichi  di cui  all'articolo 58,  comma  1,
lettera a)  è definito  in conformità  di  quanto  disposto  in
materia dai contratti collettivi di lavoro.

2. Disposizioni  specifiche  disciplinano  le  attività  di  cui
all'articolo 18  della legge  11 febbraio  1994,  n.  109  (Legge
quadro in  materia di lavori pubblici) e successive modificazioni
e integrazioni.

TITOLO VI
NORME FINALI

ARTICOLO 68
(Enti e Aziende regionali)

1. Le  disposizioni della  presente legge si applicano, in quanto
compatibili e  salvo quanto  da essa espressamente previsto, agli
Enti e  Aziende regionali il cui personale faccia parte del ruolo
unico  regionale,   nonchè  all'IRPET,  alle  ATER,  all'Agenzia
regionale di  Sanità ed  alle Aziende  regionali per  il diritto
allo studio universitario.

2.  Ai  principi  concernenti  l'organizzazione  delle  strutture
operative di  cui al titolo III, capo I è data attuazione previo
adeguamento, ove necessario, dei rispettivi ordinamenti.

ARTICOLO 69
(Disposizioni transitorie)

1. Le  disposizioni contenute  nel titolo  IV si  applicano anche
alle selezioni  non concluse  alla data  dell'entrata  in  vigore
della presente legge compatibilmente con il contenuto dei bandi e
con lo stato di svolgimento delle procedure concorsuali.

2. La  validità delle  graduatorie scadute nel corso del 1999 è
prorogata di un anno.

ARTICOLO 70
(Abrogazioni)

1. Sono abrogate le seguenti leggi:

a) legge  regionale 30  dicembre 1993,  n. 108  (Disciplina delle
   attività extraimpiego  dei dipendenti della Regione Toscana),
   così come modificata dalla legge regionale 11 agosto 1999, n.
   45;
b) legge  regionale 7  novembre  1994,  n.  81  (Recepimento  del
   decreto  legislativo   3  febbraio   1993,  n.  29.  Modifiche
   all'ordinamento della  dirigenza e  della struttura  operativa
   regionale), così come modificata dalle LR 7 novembre 1994, n.
   82, LR  3 novembre 1995, n. 97, LR 25 gennaio 1996, n. 5, LR 3
   settembre 1996,  n. 75,  LR 9 giugno 1998, n. 30, LR 13 agosto
   1998, n. 66 e LR 14 aprile 1999, n. 20;
c) legge  regionale 12 aprile 1995, n. 56 (integrazione alla LR 7
   novembre 1994, n. 81);
d) legge regionale 3 novembre 1995, n. 97 (Disciplina delle forme
   collaborative speciali  per  l'esercizio  delle  funzioni  dei
   componenti gli  organi di  direzione  politica  della  Regione
   Toscana), così  come modificata  dalla LR  14 aprile 1999, n.
   20;
e) legge regionale 9 luglio 1996, n. 52 (Disciplina del personale
   delle segreterie  del Presidente  e dei  Vice  Presidenti  del
   Consiglio regionale);  f) legge regionale 9 luglio 1996, n. 53
   (Disciplina del  personale dei  Gruppi consiliari), così come
   modificata dalle  LR 19  febbraio 1998,  n. 13,  LR 13  agosto
   1998, n. 65 e LR 14 aprile 1999, n. 20;
g) legge regionale 14 ottobre 1999, n. 53 (Norme per l'accesso al
   ruolo unico regionale).

2. Sono  abrogati i  seguenti articoli  della legge  regionale 21
agosto 1989, n. 51 (Testo unico delle leggi sul personale):

a) articolo 4;
b) articolo 25;
c) articolo 26;
d) articolo  27, così  come modificato dalla LR 7 novembre 1994,
   n. 81;
e) articolo 44;
f) articolo 45, limitatamente al comma 3;
g) articolo 48;
h) articolo 49 bis, aggiunto con LR 14 novembre 1991, n. 53;
i) articolo 101;
l) articolo 158.

3. Resta  in vigore il regolamento regionale n. 5 del 24 dicembre
1999  (Regolamento   di  attuazione   concernente  le  norme  per
l'accesso al  ruolo unico  regionale e  per l'assunzione  a tempo
determinato).

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze 17 Marzo 2000

Marcucci
(incaricata con DPGR n. 221 del 15.6.1995)

La presente  legge è  stata approvata dal Consiglio Regionale il
8-2-2000 ed è stata vistata dal Commissario del Governo il 15-3-
2000.

ALLEGATO
TABELLA A
STRUTTURA

CONSIGLIO REGIONALE:

DIPARTIMENTO CONSIGLIO REGIONALE.

GIUNTA REGIONALE:

1. DIPARTIMENTO  DELLA PRESIDENZA  E DEGLI  AFFARI LEGISLATIVI  E
   GIURIDICI.
2. DIPARTIMENTO DELL'ORGANIZZAZIONE E DELLE RISORSE.

3. DIPARTIMENTO DELLO SVILUPPO ECONOMICO.

4. DIPARTIMENTO DELLE POLITICHE TERRITORIALI E AMBIENTALI.

5. DIPARTIMENTO  DEL DIRITTO  ALLA SALUTE  E DELLE  POLITICHE  DI
   SOLIDARIETà.

6. DIPARTIMENTO DELLE POLITICHE FORMATIVE E DEI BENI CULTURALI.

7. AVVOCATURA REGIONALE.

ENTE REGIONE
PERSONALE


