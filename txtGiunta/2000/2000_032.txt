Disposizioni in  materia di  imposta  regionale  sulle  attività
produttive (I.R.A.P.).

Il Consiglio Regionale ha approvato il 29.02.2000
Il Commissario del Governo ha apposto il visto il 15.03.2000
Il Presidente  della Giunta  Regionale promulga la seguente legge
regionale:

CAPO I
PRINCIPI GENERALI E NORME ORGANIZZATIVE

ARTICOLO 1
(Finalità della legge)

1. La  presente legge  disciplina, ai  sensi  del  titolo  I  del
decreto legislativo  15 dicembre  1997 n.  446 e nel rispetto dei
principi generali  in materia di imposte sui redditi, l'esercizio
delle competenze  regionali relative  all'imposta regionale sulle
attività produttive, nonché le connesse procedure applicative.

ARTICOLO 2
(Titolarità dell'imposta)

1. A decorrere dal periodo di imposta in corso al 1 gennaio 2000,
la Regione, quale ente titolare del tributo, esercita le funzioni
in materia  di IRAP  secondo le modalità previste dalla presente
legge ai  sensi di  quanto disposto  dall'articolo  24  del  DLgs
446/1997.

ARTICOLO 3
(Principi generali)

1. L'azione  della Regione, nell'esercizio delle proprie funzioni
connesse alla  titolarità dell'imposta, si ispira ai principi di
economicità,  efficienza   ed  efficacia,  persegue  l'obiettivo
dell'equità fiscale ed applica i seguenti criteri direttivi:

a) semplificazione delle procedure di applicazione dell'imposta e
   collaborazione nei rapporti con il contribuente;
b) eliminazione dell'evasione e dell'elusione fiscale;
c) armonizzazione  delle procedure  applicative dell'imposta  con
   quelle delle altre Regioni, dello Stato e degli Enti Locali;
d) trasparenza    e    massima  informazione  nei  confronti  del
   contribuente  degli   atti   e   dei   programmi   predisposti
   dall'amministrazione regionale  in merito  alla  gestione  del
   tributo.

ARTICOLO 4
(Procedure applicative del tributo)

1. Fino  a diversa  successiva disciplina  normativa regionale le
attività di  liquidazione, di  accertamento,  di  riscossione  e
versamento   dell'imposta    nonché   la   constatazione   delle
violazioni, il contenzioso ed i rimborsi, sono disciplinati dalle
norme in materia di imposte sui redditi.

ARTICOLO 5
(Titolarità e trattamento dei dati)

1. A  decorrere dal termine di cui all'articolo 2, fermo restando
quanto disposto dall'articolo 23 del DLgs 446/1997, la Regione è
titolare dei dati e delle informazioni relativi all'imposta.

2. Le  informazioni relative  all'imposta sono  organizzate dalla
Regione   in    proprie    banche    dati,    rese    disponibili
all'Amministrazione finanziaria  dello Stato,  alle altre Regioni
ed agli  Enti Locali  nell'ambito del sistema di comunicazione di
cui all'articolo  3, comma  153, della  legge 23 dicembre 1996 n.
662, nonché  ai fini degli scambi di informazioni secondo quanto
previsto dall'articolo 23 del DLgs 446/1997.

3. Il  sistema informativo tributario regionale, articolato in un
sottosistema identificativo  dei soggetti  ed in  un sottosistema
identificativo dei  tributi,  ha  lo  scopo  di  consentire  alla
Regione la  disponibilità ed  il trattamento  di  tutti  i  dati
necessari  alla   piena  attuazione   della   propria   autonomia
tributaria  e,   in  particolare,  all'applicazione  dell'imposta
regionale sulle attività produttive.

4. Ai fini del coordinamento dell'attività impositiva regionale,
della creazione di archivi regionali condivisi, della definizione
di procedure  amministrative uniformi  nonché per l'interscambio
di informazioni  con l'Amministrazione  finanziaria dello  Stato,
con gli  Enti Locali  e con  gli altri enti pubblici detentori di
banche  dati   utili  alla   completa  definizione   del  sistema
informativo tributario  regionale di  cui al  comma 3,  la Giunta
regionale è  autorizzata ad  assumere i  provvedimenti necessari
alla costituzione  ed alla  partecipazione ad  organismi  tecnici
interregionali  ovvero   alla  stipula   di  appositi  protocolli
d'intesa.

5. I  trattamenti dei  dati personali  necessari  ai  fini  della
presente legge,  sono svolti  nel rispetto  dei principi generali
fissati  dalla  legge  31  dicembre  1996  n.  675  e  successive
modifiche ed integrazioni.

6. In  relazione a  quanto disposto  dal decreto  legislativo  11
maggio 1999 n. 135, in materia di trattamento di dati particolari
da parte  di soggetti pubblici, la Giunta regionale individua con
proprio  atto  i  dati  sensibili  o  attinenti  a  provvedimenti
giudiziari, di  cui agli  articoli 22,  comma 1,  e 24  della  L.
675/1996,  ritenuti   strettamente   pertinenti   rispetto   alle
finalità di  rilevante interesse pubblico perseguite e determina
le operazioni eseguibili.

ARTICOLO 6
(Criteri generali per la gestione operativa del tributo)

1. Fermo  restando quanto  previsto nel  Capo III  della presente
legge in  ordine alla  gestione per  convenzione dell'imposta  ai
sensi dell'articolo  24, comma  4, del  DLgs 446/1997, la Regione
Toscana definisce periodicamente, con apposito programma adottato
dalla Giunta regionale, le strategie generali che devono ispirare
l'attività   di   controllo   ed   accertamento   del   tributo,
determinando  altresì   i  criteri  per  la  individuazione  dei
soggetti da sottoporre a verifica.

2.  La   Giunta  regionale,   per  il  corretto  svolgimento  del
contenzioso  tributario   ed  allo   scopo  di   evitare  inutili
controversie con  i contribuenti,  predispone direttive  generali
contenenti i  criteri  informatori  da  assumere  ai  fini  della
decisione di  agire o resistere in giudizio, ovvero di rinunciare
al proseguimento della controversia.

La Giunta  riferisce annualmente  al  Consiglio  regionale  sulle
attività svolte ai sensi dei commi precedenti.

CAPO II
ALIQUOTA ED AGEVOLAZIONI

ARTICOLO 7
(Determinazione dell'aliquota)

1. A  decorrere dall'anno di imposta 2001, la Regione ha facoltà
di variare  l'aliquota di  imposta nei  limiti di quanto previsto
dalla normativa  statale, anche  differenziandola per  settori di
attività e  per categorie  di soggetti  passivi, mediante  legge
approvata dal  Consiglio regionale  entro il  31 dicembre di ogni
esercizio precedente all'anno di imposta per cui si dispone.

2. Laddove  non intervenga  il provvedimento di cui al comma 1 si
intendono confermate  le aliquote in vigore per l'anno di imposta
precedente.

CAPO III
GESTIONE DEL TRIBUTO IN CONVENZIONE

ARTICOLO 8
(Convenzioni)

1. Fermo  restando quanto previsto dall'articolo 6 della presente
legge, la  Giunta regionale,  per l'espletamento  in tutto  o  in
parte delle attività di liquidazione, accertamento, riscossione,
contenzioso, nonché  di istruttoria  ai fini  dei rimborsi, può
sottoscrivere, ai  sensi dell'articolo  24,  comma  4,  del  DLgs
446/1997, una o più convenzioni con il Ministero delle Finanze o
con le  Agenzie fiscali disciplinate dal capo II del titolo V del
decreto legislativo 30 luglio 1999 n. 300.

ARTICOLO 9
(Attività di controllo ed accertamento)

1. Le  proposte di  accertamento formulate  dal Ministero o dalle
Agenzie  di   cui  all'articolo   8  relativamente   ai  soggetti
individuati ai  sensi dell'articolo  6, comma  1, della  presente
legge, sono preventivamente comunicate alla Regione Toscana.

2. Le convenzioni di cui all'articolo 8 prevedono, per il caso di
dissenso della  Regione Toscana sulla proposta di accertamento di
cui al  comma 1, l'attivazione di apposite forme di confronto tra
le due amministrazioni coinvolte.

3. I  soggetti convenzionati  ai sensi  dell'articolo 8 informano
periodicamente  la   Regione  sull'attività  accertativa  svolta
indipendentemente dai  programmi di  cui all'articolo 6, comma 1,
della presente legge.

Articolo 10
Accertamento con adesione e conciliazione giudiziale

1. Le convenzioni di cui all'articolo 8 prevedono le modalità di
partecipazione di  funzionari regionali  allo  svolgimento  delle
attività  di   accertamento  con  adesione  e  di  conciliazione
giudiziale, così come previste dal decreto legislativo 19 giugno
1997 n. 218 e successive modificazioni.

ARTICOLO 11
(Contenzioso tributario)

1. Per  la gestione  del procedimento  di contenzioso  tributario
nelle controversie  concernenti l'IRAP,  si applicano le norme in
materia di imposte sui redditi.

2. Le convenzioni di cui all'articolo 8 prevedono le modalità di
partecipazione di funzionari regionali alle attività relative al
contenzioso tributario.

CAPO IV
NORME TRANSITORIE

ARTICOLO 12
(Disciplina transitoria)

1. Fino  alla data  di stipulazione delle convenzioni ovvero fino
al  momento   in  cui  le  attività  inerenti  la  liquidazione,
l'accertamento,  la  riscossione  ed  il  contenzioso  non  siano
assunte direttamente dalla Regione, dette attività continuano ad
essere  svolte   dal  Ministero  delle  Finanze,  secondo  quanto
disposto dal DLgs 446/1997.

La presente  legge è  pubblicata sul  Bollettino Ufficiale della
Regione.È fatto  obbligo a chiunque spetti di osservarla e farla
osservare come legge della Regione Toscana.

Firenze, 20 marzo 2000

Marcucci (Incaricata can DPGR 221/15.6.95)

La presente  legge è  stata approvata dal Consiglio Regionale il
29.02.2000 ed  è stata  vistata dal  Commissario del  Governo il
15.03.2000.


ALLEGATO
(NOTE ALLA PUBBLICAZIONE SUL BURT DELLA LR 32-2000 IRAP)
Nota all'articolo 1:

Il titolo  I  del  DLgs  446-1997  provvede  ad  istituire  ed  a
disciplinare  l'IRAP,   determinando,  tra   le  altre  cose,  il
presupposto dell'imposta,  i soggetti passivi, la base imponibile
costituita dal  valore della  produzione netta,  i metodi  per il
calcolo del valore della produzione netta nel caso generale ed in
una  serie  di  casi  particolari,  l'aliquota  dell'imposta,  le
agevolazioni, le  modalità con  le quali  deve essere redatta la
dichiarazione dei  soggetti passivi,  i poteri  delle regioni, le
violazioni   e   le   correlative   sanzioni,   l'abolizione   di
preesistenti tributi e contributi.

Nota all'articolo 2:
Si riporta il testo attualmente vigente dell'articolo 24 del DLgs
446-1997:

   "Art. 24
   Poteri delle regioni
   
   1. Le  regioni a  statuto ordinario  possono disciplinare, con
   legge, nel  rispetto dei  principi in  materia di  imposte sul
   reddito e  di quelli  recati dal presente titolo, le procedure
   applicative dell'imposta, ferme restando le disposizioni degli
   articoli 19, da 21 a 23, e da 32 a 35.
   
   2. Le  regioni a  statuto speciale  e le provincie autonome di
   Trento e  Bolzano provvedono, con legge, alla attuazione delle
   disposizioni  del   presente  titolo   in  conformità   delle
   disposizioni della legge 23-12-1996, n. 662, articolo 3, commi
   158 e 159.
   
   3. L'accertamento  delle violazioni  alle norme  del  presente
   titolo compete alle amministrazioni regionali.
   
   4. Le leggi di cui ai commi 1 e 2 possono prevedere la stipula
   di  convenzioni   con   il   Ministero   delle   finanze   per
   l'espletamento, in  tutto  o  in  parte,  delle  attività  di
   liquidazione, accertamento e riscossione dell'imposta, nonché
   per le  attività concernenti il relativo contenzioso, secondo
   le disposizioni in materia di imposte sui redditi.
   
   5. Gli  uffici dell'amministrazione  finanziaria ed  i comandi
   della Guardia  di finanza  cooperano per  l'acquisizione ed il
   reperimento   degli    elementi   utili   per   l'accertamento
   dell'imposta e  per la repressione delle violazioni alle norme
   del presente  titolo, procedendo  anche di  propria iniziativa
   secondo le  norme e  con le  facoltà stabilite  dalle singole
   leggi regionali  o, in loro mancanza, secondo le facoltà loro
   attribuite dalla  normativa tributaria  statale,  trasmettendo
   agli uffici regionali i relativi verbali e rapporti.
   
   6. Le  leggi di  cui ai  commi 1 e 2 non possono avere effetto
   anteriore al periodo di imposta in corso al 1-1-2000.
   
   7. Con  decreto del Ministro delle finanze da emanare ai sensi
   dell'articolo 17,  comma 3,  della legge  23-8-1988,  n.  400,
   d'intesa con  la Conferenza  Stato-Regioni, sono stabiliti gli
   organi  competenti   all'irrogazione  delle   sanzioni  e   le
   modalità di  ripartizione delle  somme riscosse  in  caso  di
   concorso formale  di violazioni  continuate rilevanti  ai fini
   dell'imposta regionale e di altri tributi".
   
Nota all'articolo 4:

Con riferimento  a più  aspetti applicativi del tributo quali il
periodo di  imposta, gli  obblighi  contabili,  le  modalità  di
versamento, la  presentazione della  dichiarazione e le procedure
di  accertamento   tributario,  il   decreto  446-1997   richiama
espressamente  le   disposizioni  previste  per  le  imposte  sui
redditi.

Note all'articolo 5:

- Si  riporta il  testo attualmente  vigente dell'articolo 23 del
DLgs 446-1997:

   "Art. 23
   Accesso alle informazioni
   
   1. L'Amministrazione finanziaria trasmette a ciascuna regione,
   con sistemi  telematici  o  mediante  supporti  magnetici,  le
   informazioni  relative   alle  dichiarazioni   presentate  dai
   soggetti passivi.
   
   2.  Gli   elementi  acquisiti   nel  corso  dell'attività  di
   controllo dagli  uffici dell'Amministrazione  finanziaria, dal
   Corpo della  Guardia di  finanza e dagli organi regionali sono
   direttamente utilizzabili, rispettivamente, per l'accertamento
   dell'imposta regionale e dei tributi erariali.
   
   3.  Con   decreto  del  Ministro  delle  finanze,  sentita  la
   Conferenza  Stato-Regioni,  sono  stabilite  le  modalità  di
   collegamento degli uffici regionali con il sistema informativo
   dell'anagrafe  tributaria  e  di  utilizzazione  dei  relativi
   servizi  anche  ai  fini  dello  scambio  di  informazioni  di
   interesse fiscale".
   
- Si  riporta il testo dell'articolo 3, comma 153 della legge 23-
12-1996 n. 662:

   "153. Ai fini di consentire alle regioni e agli enti locali di
   disporre delle  informazioni e  dei  dati  per  pianificare  e
   gestire la propria autonomia tributaria, può essere istituito
   un sistema  di  comunicazione  tra  amministrazioni  centrali,
   regioni ed enti locali, secondo i seguenti principi:
   
   a) assicurazione  alle regioni,  province e  comuni del flusso
      delle informazioni  contenute nelle  banche dati  utili  al
      raggiungimento dei fini sopra citati;
   b) definizione  delle caratteristiche delle banche dati di cui
      alla lettera  a), delle  modalità di comunicazione e delle
      linee guida per l'operatività del sistema".
   
La legge  31-12-1996 n.  675 "Tutela  delle persone  e  di  altri
soggetti rispetto  al trattamento  dei dati personali" garantisce
che questo  avvenga nel  rispetto  dei  diritti,  delle  libertà
fondamentali e  della dignità delle persone fisiche e garantisce
i diritti  delle persone  giuridiche e  di  ogni  altro  ente  od
associazione.

Si riporta  il testo  dell'articolo 22  della legge 31-12-1996 n.
675:

   "Art. 22
   Dati sensibili
   
   1. I  dati personali  idonei a  rivelare l'origine razziale ed
   etnica, le  convinzioni  religiose,  filosofiche  o  di  altro
   genere,  le   opinioni  politiche,   l'adesione   a   partiti,
   sindacati,  associazioni   od   organizzazioni   a   carattere
   religioso, filosofico,  politico o  sindacale, nonché  i dati
   personali idonei  a rivelare  lo stato  di salute  e  la  vita
   sessuale, possono  essere oggetto  di trattamento  solo con il
   consenso scritto  dell'interessato e previa autorizzazione del
   Garante.
   
   1-bis. Il  comma 1  non  si  applica  ai  dati  relativi  agli
   aderenti alle  confessioni religiose  i cui  i rapporti con lo
   Stato siano  regolati da  accordi  o  intese  ai  sensi  degli
   articoli  7  e  8  della  Costituzione,  nonché  relativi  ai
   soggetti  che   con  riferimento   a   finalità   di   natura
   esclusivamente  religiosa   hanno  contatti  regolari  con  le
   medesime confessioni, che siano trattati dai relativi organi o
   enti civilmente  riconosciuti, semprechè  i  dati  non  siano
   comunicati o  diffusi fuori delle medesime confessioni. Queste
   ultime   determinano    idonee   garanzie   relativamente   ai
   trattamenti effettuati.
   
   2. Il  Garante comunica  la decisione adottata sulla richiesta
   di autorizzazione  entro trenta  giorni, decorsi  i  quali  la
   mancata pronuncia  equivale a rigetto. Con il provvedimento di
   autorizzazione, ovvero  successivamente, anche  sulla base  di
   eventuali verifiche,  il Garante  può  prescrivere  misure  e
   accorgimenti a  garanzia dell'interessato, che il titolare del
   trattamento è tenuto ad adottare.
   
   3. Il  trattamento dei  dati indicati  al comma  1 da parte di
   soggetti pubblici,  esclusi gli  enti pubblici  economici,  è
   consentito solo  se autorizzato  da espressa  disposizione  di
   legge, nella  quale siano  specificati  i  tipi  di  dati  che
   possono  essere   trattati,  le  operazioni  eseguibili  e  le
   rilevanti  finalità  di  interesse  pubblico  perseguite.  In
   mancanza di  espressa disposizione  di legge, e fuori dai casi
   previsti  dai   decreti  legislativi   di   modificazione   ed
   integrazione della presente legge, emanati in attuazione della
   legge  31-12-1996,   n.  676,   i  soggetti  pubblici  possono
   richiedere  al   Garante,  nelle   more  della  specificazione
   legislativa,  l'individuazione  delle  attività,  tra  quelle
   demandate ai  medesimi soggetti  dalla legge,  che  perseguono
   rilevanti finalità  di interesse  pubblico e  per le quali è
   conseguentemente  autorizzato,   ai  sensi  del  comma  2,  il
   trattamento dei dati indicati al comma 1.
   3-bis. Nei casi in cui è specificata, a norma del comma 3, la
   finalità  di   rilevante  interesse  pubblico,  ma  non  sono
   specificati i  tipi di  dati e  le  operazioni  eseguibili,  i
   soggetti pubblici,  in applicazione  di quanto  previsto dalla
   presente legge  e dai  decreti legislativi di attuazione della
   legge 31-12-1996,  n-  676,  in  materia  di  dati  sensibili,
   identificano  e   rendono  pubblici,   secondo  i   rispettivi
   ordinamenti, i  tipi di  dati  e  di  operazioni  strettamente
   pertinenti e  necessari in relazione alle finalità perseguite
   nei   singoli    casi,   aggiornando    tale   identificazione
   periodicamente.
   
   4. I  dati personali idonei a rivelare lo stato di salute e la
   vita sessuale  possono essere  oggetto di  trattamento  previa
   autorizzazione  del   Garante,  qualora   il  trattamento  sia
   necessario ai  fini dello  svolgimento delle investigazioni di
   cui  all'articolo   38   delle   norme   di   attuazione,   di
   coordinamento e  transitorie del  codice di  procedura penale,
   approvate  con   decreto  legislativo  28-7-1989,  n.  271,  e
   successive  modificazioni,  o,  comunque,  per  far  valere  o
   difendere in  sede giudiziaria  un diritto  di  rango  pari  a
   quello dell'interessato,  sempre che  i  dati  siano  trattati
   esclusivamente  per   tali  finalità   e   per   il   periodo
   strettamente necessario  al  loro  perseguimento.  Il  Garante
   prescrive le  misure e  gli accorgimenti  di cui  al comma 2 e
   promuove  la   sottoscrizione  di   un  apposito   codice   di
   deontologia e  di buona  condotta secondo  le modalità di cui
   all'articolo 31,  comma 1,  lettera  h).  Resta  fermo  quanto
   previsto dall'articolo 43, comma 2".
   
Si riporta  il testo  dell'articolo 24  della legge 31-12-1996 n.
675:

   "Art. 24
   Dati relativi  ai provvedimenti  di cui  all'articolo 686  del
   codice di procedura penale
   1.  Il   trattamento  di  dati  personali  idonei  a  rivelare
   provvedimenti di  cui all'articolo  686, commi 1, lettere a) e
   d), 2 e 3, del codice di procedura penale, è ammesso soltanto
   se  autorizzato   da  espressa   disposizione   di   legge   o
   provvedimento  del   Garante  che  specifichino  le  rilevanti
   finalità di  interesse pubblico  del trattamento,  i tipi  di
   dati trattati e le precise operazioni autorizzate".
   
-  Il   decreto  legislativo   11-5-1999  n.   135  "Disposizioni
integrative della  legge 31-12-1996,  n. 675, sul trattamento dei
dati sensibili  da  parte  dei  soggetti  pubblici"  definisce  i
principi generali in base ai quali questi ultimi sono autorizzati
a trattare dati sensibili o attinenti a particolari provvedimenti
giudiziari ai  sensi degli articoli 22, comma 3, e 24 della legge
31-12-1996,  n.   675,  nel  rispetto  delle  altre  disposizioni
previste  dalla   medesima  legge.   Individua,  inoltre,  alcune
rilevanti  finalità   di  interesse   pubblico,   per   il   cui
perseguimento  è   consentito  detto   trattamento,  nonché  le
operazioni eseguibili  e  i  tipi  di  dati  che  possono  essere
trattati.

Nota all'articolo 6:

L'articolo 24  del DLgs 446-1997 è integralmente riportato nella
nota all'articolo 2.

Note all'articolo 8:

L'articolo 24  del DLgs 446-1997 è integralmente riportato nella
nota all'articolo 2.

Il Capo II del Titolo V del decreto legislativo 30-7-1999, n. 300
"Riforma dell'organizzazione  del Governo,  a norma dell'articolo
11 della  legge 15-3-1997,  n.  59"  provvede  alla  riforma  del
Ministero delle Finanze e dell'amministrazione fiscale, definendo
le  attribuzioni  del  Ministero  e  istituendo  quattro  agenzie
fiscali (entrate,  dogane, territorio  e  demanio),  delle  quali
vengono  disciplinati   anche   organi,   funzioni   e   potestà
statutaria.

Nota all'articolo 10:

Il decreto  legislativo 19-6-1997 n. 218 "Disposizioni in materia
di accertamento  con  adesione  e  di  conciliazione  giudiziale"
definisce quali  imposte possono essere definite con adesione del
contribuente e  la relativa procedura, nonché le modalità della
conciliazione giudiziale.

TRIBUTI

