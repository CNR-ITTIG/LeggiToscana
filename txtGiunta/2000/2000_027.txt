Disciplina per la realizzazione di superfici vitate.

Il Consiglio Regionale ha approvato il 29-2-2000
Il Commissario del Governo ha apposto il visto il 15-3-2000
Il Presidente  della Giunta  Regionale promulga la seguente legge
regionale:

ARTICOLO 1
(Autorizzazione all'impianto e reimpianto vigneti)

1. Qualsiasi  nuovo impianto  o reimpianto  di  superfici  vitate
disciplinato ai  sensi del  regolamento (CEE)  del  Consiglio  n.
822/87  del   16  marzo   1987  e   successive  modificazioni  ed
integrazioni, e del regolamento (C.E.) n. 1493/1999 del Consiglio
del 17 maggio 1999 è subordinato ad autorizzazione.

ARTICOLO 2
(Esercizio delle funzioni amministrative)

1. Le funzioni amministrative in materia di impianto e reimpianto
di superfici  vitate sono  attribuite alla Provincia, fatto salvo
quanto previsto al comma 2.

2. Le autorizzazioni all'impianto di superfici vitate destinate a
sperimentazione viticola sono rilasciate dalla Regione.

3. La  Giunta Regionale,  entro 90  giorni dall'entrata in vigore
della presente  legge, definisce le modalità tecnico-procedurali
per il  rilascio delle  autorizzazioni da  parte della  Provincia
nonchè per il rilascio delle autorizzazioni di cui al precedente
comma 2,  in  un'ottica  di  semplificazione  e  snellimento  dei
procedimenti.

ARTICOLO 3
(Piani triennali di adeguamento delle superfici vitate per i vini
a Denominazione di Origine)

1. L'ampliamento  delle superfici  destinate alla  produzione  di
vini a  Denominazione di Origine è consentito sulla base di atti
di pianificazione triennali adottati dalle Provincie.

2. In  caso di  vini a Denominazione di Origine ricadenti su più
Provincie, ciascuna  Provincia adotta  gli atti di pianificazione
di cui  al comma  1 di  propria competenza  previa intesa  tra le
Provincie interessate.

3. Gli  atti di pianificazione sono adottati previa concertazione
con le associazioni di produttori vitivinicoli, le organizzazioni
professionali agricole e cooperative ed i Consorzi di tutela.

4. Il Consiglio Regionale, entro 90 giorni dall'entrata in vigore
della  presente   legge,  emana  le  direttive  generali  per  la
pianificazione   provinciale    e   definisce   i   criteri   per
l'assegnazione delle  superfici di  cui al  comma 1  alle aziende
agricole interessate.

ARTICOLO 4
(Vigneti impiantati  o reimpiantati  abusivamente successivamente
al 1 agosto 2000)

1.  A   decorrere   dal   1   agosto   2000,   data   di   inizio
dell'applicabilità  del   regolamento  (C.E.)   n.  1493/99  del
Consiglio del  17 maggio  1999, chiunque  impianti un  vigneto in
violazione delle norme di cui agli articoli 2, 3, 4, 5, 6 e 7 del
suddetto regolamento è soggetto alla sanzione amministrativa del
pagamento di  una somma  da L.  200.000 a  L. 600.000  per decara
impiantata o frazione di essa.

2. Le  superfici impiantate  o reimpiantate  in violazione  delle
norme di cui sopra sono estirpate a cura e con spese a carico del
proprietario previa  ingiunzione  dell'autorità  competente.  In
caso  di   inadempienza  l'estirpazione   è  effettuata  a  cura
dell'autorità competente,  ponendo a  carico dell'interessato la
relativa spesa.

3. I  prodotti ottenuti  dalle uve raccolte dai vigneti di cui al
presente articolo  non possono  essere  commercializzati  e  sono
avviati alla distillazione obbligatoria al momento in cui diviene
definitivo  il   provvedimento  con   cui   è   stata   ingiunta
l'estirpazione del vigneto.

4. In  attesa del  definitivo accertamento  dell'irregolarità, i
vigneti di  cui al presente articolo sono esclusi dall'erogazione
di  qualsiasi   beneficio  o  provvidenza  di  natura  economico-
finanziaria.

ARTICOLO 5
(Vigneti impiantati  o reimpiantati abusivamente antecedentemente
al 1 settembre 1998)

1. La  misura dell'estirpazione  del vigneto  irregolare prevista
dal comma 3 dell'articolo 4 del decreto legge 7 settembre 1987 n.
370 convertito, con modificazioni, dalla legge 4 novembre 1987 n.
460,  non   si  applica  nei  confronti  di  coloro  che,  avendo
impiantato vigneti  anteriormente al  1 settembre  1998,  abbiano
ottenuto entro  il 31  luglio  2002  l'autorizzazione  in  deroga
prevista dal  paragrafo 3 dell'articolo 2 del regolamento (CE) n.
1493/99 del  Consiglio  del  17  maggio  1999  e  dalle  relative
disposizioni d'attuazione  comunitarie e  nazionali. Resta  ferma
l'applicazione della  sanzione amministrativa pecuniaria prevista
dallo stesso  comma  3  dell'articolo  4  del  decreto  legge  n.
370/1987.

2. In  attesa del  conseguimento dell'autorizzazione in deroga di
cui sopra  i prodotti  ottenuti dalle uve raccolte dai vigneti di
cui al  precedente comma  non  possono  essere  commercializzati.
Qualora  l'autorizzazione  in  deroga  di  cui  sopra  non  venga
rilasciata,  tali   prodotti  sono   avviati  alla  distillazione
obbligatoria ai  sensi di  quanto previsto dall'art. 7 al momento
in cui  diviene definitivo  il provvedimento  con  cui  è  stata
ingiunta l'estirpazione del vigneto.

3.  I   procedimenti  relativi   all'applicazione  della   misura
dell'estirpazione dei  vigneti di  cui al  comma 1, in corso alla
data di  entrata  in  vigore  del  presente  provvedimento,  sono
sospesi fino  alla scadenza  del termine  del 31  luglio 2002, in
attesa dell'ottenimento  dell'autorizzazione in  deroga.  Fino  a
tale data  è  sospesa  l'erogazione  di  qualsiasi  beneficio  o
provvidenza di  natura economico  finanziaria  che  interessi  le
superfici viticole in corso di regolarizzazione.

ARTICOLO 6
(Vigneti impiantati o reimpiantati abusivamente nel periodo dal 1
settembre 1998 al 31 luglio 2000)

1. I  vigneti impiantati  nel periodo  dal 1 settembre 1998 al 31
luglio 2000 in violazione delle disposizioni di cui agli articoli
6, 7,  e 8  del regolamento  (CEE) n. 822/87 del Consiglio del 16
marzo 1987  sono estirpati  a cura  e  con  spese  a  carico  del
proprietario previa  ingiunzione  dell'autorità  competente.  In
caso  di   inadempienza  l'estirpazione   è  effettuata  a  cura
dell'autorità competente,  ponendo a  carico dell'interessato la
relativa spesa.

2. I  prodotti ottenuti  dalle uve raccolte dai vigneti di cui al
comma 1  non possono  essere commercializzati e sono avviati alla
distillazione obbligatoria  al momento  in cui diviene definitivo
il  provvedimento   amministrativo  con  cui  è  stata  ingiunta
l'estirpazione del  vigneto ai  sensi del comma 3 dell'articolo 4
del DL 370/87.

3. In  attesa del  definitivo accertamento  dell'irregolarità, i
vigneti di  cui  al  comma  1  sono  esclusi  dall'erogazione  di
qualsiasi  beneficio   o   provvidenza   di   natura   economico-
finanziaria.

ARTICOLO 7
(Distillazione obbligatoria)

1. Per  la quantificazione  delle partite  di vino da destinare a
distillazione obbligatoria  si fa  riferimento ai  vini  ottenuti
dalle uve  prodotte dal vigneto abusivo a partire dalla vendemmia
della campagna  vitivinicola successiva  a quella dell'impianto o
rimpianto. In  ogni caso la quantità minima di vino da destinare
a distillazione  è calcolata,  per ogni  anno di  produzione del
vigneto, in base alla produzione media aziendale delle ultime tre
campagne  vitivinicole   antecedenti  quella  in  cui  è  emessa
l'ordinanza con cui si ingiunge l'estirpazione del vigneto.

ARTICOLO 8
(Applicazione delle sanzioni)

1. La  Provincia nel cui territorio è situato il vigneto oggetto
di  accertamento   provvede  all'irrogazione  delle  sanzioni  ed
all'applicazione delle  misure cautelari e ripristinatorie di cui
alla presente  legge ed  al decreto  legge n.  370/87,  ai  sensi
dell'articolo 2,  comma 1,  della legge regionale 10 aprile 1997,
n. 27.

2. I  proventi  delle  sanzioni  amministrative  pecuniarie  sono
acquisiti  dalla   Provincia  e  restano  acquisiti  al  relativo
bilancio.

3. Il  procedimento di applicazione delle sanzioni amministrative
è disciplinato  ai sensi della legge regionale 12 novembre 1993,
n. 85.

4. Fatta salva la sospensione dei procedimenti disposta dal comma
3  dell'articolo   5   della   presente   legge,   la   provincia
territorialmente competente  provvede ai  sensi del comma 1 anche
per le  violazioni accertate  prima dell'entrata  in vigore della
presente legge  per le  quali  non  sia  stata  emessa  ordinanza
ingiunzione o eseguita l'estirpazione.

5. Gli  uffici regionali,  entro 90 giorni dall'entrata in vigore
della presente  legge, trasmettono  alle province gli atti di cui
al precedente comma in loro possesso.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 20 marzo 2000

Marcucci
(Incaricata con DPGR n. 221/15.6.1995)

La presente  legge è  stata approvata dal Consiglio regionale il
29-2-2000 ed  è stata vistata dal Commissario del Governo il 15-
3-2000.



PRODOTTI AGRICOLI

