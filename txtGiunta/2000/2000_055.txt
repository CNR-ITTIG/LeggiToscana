Promozione della società per azioni "LAMMA - SKYMED".

Il Consiglio Regionale ha approvato il 29-2-2000
Il Commissario del Governo ha apposto il visto il 31-3-2000
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. Al  fine  di  favorire  la  ricerca  ed  il  trasferimento  di
tecnologie  innovative  nei  settori  della  climatologia,  della
meteorologia e del telerilevamento attraverso sistemi satellitari
per  il  monitoraggio  dello  stato  di  terra,  ivi  inclusa  la
modellistica ambientale  dei processi  e dei  fenomeni che  hanno
luogo  nell'atmosfera,   nelle  acque,   nel  terreno   e   negli
ecosistemi, e  di favorire  il coordinamento dei diversi soggetti
pubblici e  privati operanti  nel  settore,  la  Regione  Toscana
promuove  la   costituzione  di   una  società   per  azioni   a
partecipazione  regionale  denominata  "Lamma-Skymed",  ai  sensi
dell'art. 2325  del Codice  Civile e  degli artt.  57 e  59 dello
Statuto.

ARTICOLO 2
(Costituzione della "Lamma-Skymed" SpA)

1. Possono  essere soci fondatori della "Lamma-Skymed" SpA, oltre
alla Regione  Toscana,  l'Agenzia  Spaziale  Italiana  (ASI),  il
Consiglio Nazionale  delle Ricerche  (CNR), la  Fondazione per la
Meteorologia Applicata (FMA).

2. Alla  società possono partecipare enti ed istituti di ricerca
aventi tra  le  proprie  competenze  le  attività  di  cui  alla
presente legge  nonchè altri  soggetti  di  diritto  pubblico  o
privato.

3. Entro  90 giorni  dall'entrata in vigore della presente legge,
la  Giunta   regionale  propone  all'approvazione  del  Consiglio
regionale lo  schema dello  statuto della  "Lamma-Skymed" SpA.  A
seguito dell'approvazione  dello  schema  di  statuto  la  Giunta
regionale è  autorizzata a  compiere gli  atti necessari  per la
costituzione della "Lamma-Skymed" SpA.

4. Lo statuto della società prevede comunque la nomina di almeno
la metà  più uno  degli amministratori e di un sindaco revisore
da parte della Regione Toscana.

ARTICOLO 3
(Capitale sociale della "Lamma-Skymed" SpA)

1. Il  capitale sociale  della società  è determinato in L. 500
milioni suddivisi  in azioni  del valore di L. 100.000, di cui L.
250 milioni sottoscritti dalla Regione Toscana.

ARTICOLO 4
(Attività della "Lamma-Skymed" SpA)

1. Per  il perseguimento  delle finalità  di cui  alla  presente
legge la  "Lamma-Skymed" SpA  realizza il  nucleo  operativo  del
sistema di  osservazione a  terra di  dati provenienti da sistemi
satellitari  con  riferimento  ai  centri  di  elaborazione  dati
dell'Agenzia Spaziale Italiana.

2. La  "Lamma-Skymed" SpA  fornisce a titolo gratuito alla stessa
Regione, all'Agenzia  Regionale per  lo Sviluppo  e l'Innovazione
del settore  Agricolo Forestale  (ARSIA) e  all'Agenzia Regionale
per  la  Protezione  Ambientale  della  Toscana  (ARPAT)  i  dati
elaborati relativi  al Servizio  Meteorologico Regionale  di  cui
all'articolo 5.

ARTICOLO 5
(Servizio Meteorologico Regionale)

1.  La   Regione  Toscana  organizza  il  Servizio  Meteorologico
Regionale e  partecipa alle  attività del Servizio Meteorologico
Nazionale  Distribuito   di  cui  all'articolo  111  del  Decreto
Legislativo 31  marzo 1998  n.112  (Conferimento  di  funzioni  e
compiti amministrativi  dello Stato  alle regioni  ed  agli  enti
locali, in attuazione del capo I della legge 15 marzo 1997 n. 59)
mediante  la   struttura  regionale   competente  in  materia  di
protezione civile.

2. La  "Lamma-Skymed" SpA  è individuata quale strumento tecnico
della Regione  per lo  svolgimento delle funzioni di cui al comma
1.

3. Ai fini del razionale uso delle strutture tecniche disponibili
e della  loro integrazione nell'ambito del Servizio Meteorologico
Regionale la  Giunta Regionale, entro 90 giorni dall'approvazione
da parte  del Consiglio  regionale dello schema di statuto di cui
al comma  3 dell'art.  2, disciplina  i rapporti  fra la  "Lamma-
Skymed" SpA e l'Agenzia Regionale per lo Sviluppo e l'Innovazione
nel Settore Agricolo Forestale (ARSIA) e le strutture dei servizi
tecnici nazionali  competenti in  materia trasferite alla Regione
ai sensi del Decreto legislativo 31 marzo 1998 n. 112.

ARTICOLO 6
(Norma finanziaria)

1. Gli  oneri derivanti  dall'applicazione della  presente legge,
per Lire  250 milioni, si fa fronte con la seguente variazione di
bilancio disposta,  per analogo importo, allo stato di previsione
della parte  spesa,  in  competenza  e  cassa,  del  bilancio  di
previsione 2000:

Di nuova istituzione:

Cap. 01060
   Partecipazione  della   Regione  Toscana  a
   Capitale sociale  della "Lamma- Skymed" SpA
   (LR 6.4.2000, n. 55)                            + 250.000.000

In diminuzione:

Cap. 45035
   Spese a  sostegno  della  ricerca  e  dello
   sviluppo tecnologico (LR 99/93)                 - 250.000.000

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 6 aprile 2000

Marcucci (Incaricata con DPGR n. 221/15.6.95)

La presente  legge è  stata approvata dal Consiglio regionale il
29-2-2000 ed  è stata vistata dal Commissario del Governo il 31-
3-2000.



ORGANIZZAZIONI
TUTELA AMBIENTALE
TELECOMUNICAZIONI

