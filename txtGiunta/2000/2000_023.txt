Istituzione dell'anagrafe regionale delle aziende agricole, norme
per la  semplificazione dei  procedimenti amministrativi ed altre
norme in materia di agricoltura.

Il Consiglio Regionale ha approvato il giorno 8-2-2000
Il Commissario del Governo ha apposto il visto il 3-3-2000
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1. La  presente legge  detta norme  per l'istituzione del Sistema
Informativo Agricoltura  della Regione Toscana, per l'istituzione
dell'anagrafe  regionale   delle   aziende   agricole,   per   la
semplificazione dei  procedimenti amministrativi  in agricoltura,
nonché in materia di piante officinali, trebbiatura e sgranatura
meccanica, abbattimento  alberi  di  olivo,  registrazione  delle
denominazioni di origine protetta e delle indicazioni geografiche
protette.

Capo I
ISTITUZIONE DEL  SISTEMA INFORMATIVO  AGRICOLTURA  DELLA  REGIONE
TOSCANA E DELL'ANAGRAFE REGIONALE DELLE AZIENDE AGRICOLE

ARTICOLO 2
(Sistema Informativo Agricoltura della Regione Toscana )

1. Al  fine di razionalizzare i flussi informativi e semplificare
i procedimenti  del settore  agricolo  è  istituito  il  Sistema
Informativo Agricoltura della Regione Toscana (S.I.A.RT).

Il S.I.A.RT opera nell'ambito della Rete Telematica della Regione
Toscana (RTRT),  ed è connesso, come articolazione regionale, al
Sistema Informativo  Agricolo Nazionale (S.I.A.N.) ed integrabile
ai sistemi  informativi delle  pubbliche amministrazioni mediante
la Rete Unitaria delle Pubbliche Amministrazioni (R.U.PA).

2. Il  S.I.A.RT realizza  l'integrazione delle  informazioni  per
fornire gli  strumenti  adeguati  agli  operatori  ed  i  servizi
integrati agli utenti del settore agricolo, garantendo la massima
sicurezza nonché  il rispetto  delle norme  sul trattamento  dei
dati personali.

3. Il  S.I.A.RT utilizza  la RTRT come infrastruttura di base per
il governo  e la gestione dei servizi comuni ai vari soggetti del
settore.

4. l  flussi informativi  fra gli operatori del sistema avvengono
principalmente per  via telematica  mediante la  RTRT, e  tutti i
soggetti  partecipanti   sono  tenuti  a  predisporre  e  fornire
l'aggiornamento al S.I.A.RT sulla base delle determinazioni della
Giunta regionale.

ARTICOLO 3
(Anagrafe regionale delle aziende agricole)

1. Per gli stessi fini di cui al comma 1 dell'art. 1 è istituita
l'anagrafe regionale  delle aziende  agricole, quale  nucleo  del
S.I.A.RT e  strumento di organizzazione e snellimento dell'azione
regionale.

2. L'anagrafe  delle  aziende  agricole  è  organizzata  e  resa
operativa con deliberazione della Giunta regionale.

3. La  deliberazione della  Giunta regionale individua i dati che
sono inseriti nell'anagrafe; in particolare l'anagrafe contiene:

a) le generalità del titolare dell'azienda;
b) il titolo giuridico di disponibilità dei beni immobili;
c) la consistenza fisica dei beni immobili;
d) le  colture e  gli allevamenti praticati, nonché le attività
   connesse;
e) i   dati  relativi  alle  richieste  ed  alle  concessioni  di
   finanziamenti regionali, nazionali, o comunitari.

4. L'accesso all'anagrafe è consentito:

a) alla  Pubblica Amministrazione  ed ai  Centri  Autorizzati  di
   Assistenza Procedimentale,  di cui alla LR 9 febbraio 1998, n.
   11,  "Norme   per  lo   snellimento   e   la   semplificazione
   dell'attività  amministrativa   in  materia  di  agricoltura,
   foresta, caccia  e pesca" limitatamente alle posizioni da essi
   trattate;
b) all'imprenditore  agricolo, o  suo  mandatario,  limitatamente
   alla propria posizione.

5.  L'anagrafe   delle  aziende  agricole  contiene  una  sezione
informativa, nella  quale sono  inserite le informazioni relative
alle procedure  di finanziamento  e le  informazioni  utili  alla
rapida individuazione  delle procedure amministrative rispondenti
alle esigenze dell'utente.

6.  La  sezione  informativa  di  cui  al  comma  5  può  essere
consultata da tutti gli operatori, senza alcuna limitazione.

Capo II
SEMPLIFICAZIONE DEI  PROCEDIMENTI AMMINISTRATIVI:  MODIFICHE ALLE
LEGGI REGIONALI IN MATERIA DI AGRICOLTURA BIOLOGICA (LR 49/1997),
AGRITURISMO (LR  76/1994), APICOLTURA (LR 69/1995), TASSIDERMIA E
IMBALSAMAZIONE (LR 3/1995), ELETTRIFICAZIONE RURALE (LR 46/1988)

Sezione I
Modifiche alla  legge regionale 16 luglio 1997 n.49 "Disposizioni
in materia  di controlli  per  le  produzioni  ottenute  mediante
metodi biologici"

ARTICOLO 4
(Modifiche all'articolo 2 della legge regionale 49/1997)

1. La  seconda parte del comma 3 dell'articolo 2 della LR 49/1997
è   sostituita   dalla   seguente:   "Tale   programma   prevede
sopralluoghi presso le strutture organizzative degli organismi di
controllo operanti  sul territorio regionale e presso un campione
rappresentativo degli  operatori biologici,  pari  almeno  al  3%
degli iscritti nell'Elenco di cui all'art. 3."

ARTICOLO 5
(Modifiche all'articolo 3 della legge regionale 49/1997)

1. Al  comma  4  dell'articolo  3  della  LR  49/1997  la  parola
"nonché" è sostituita con le parole "e a comunicare"; le parole
"il loro  prosieguo" sono  sostituite dalle  parole "il prosieguo
della medesima".

2. La  seconda parte del comma 5 dell'articolo 3 della LR 49/1997
è sostituita  dalla seguente:  "A tale  scopo gli  organismi  di
controllo autorizzati,  ricevuta la comunicazione di cui al comma
4, procedono all'accertamento dell'idoneità dell'operatore entro
il termine  di 90  giorni  e  ne  danno  immediata  comunicazione
all'ARSIA"

Sezione II
Modifiche alla legge regionale 17 ottobre 1994, n.76, "Disciplina
delle attività agrituristiche"

ARTICOLO 6
(Modifiche all'articolo 5 della legge regionale 76/1994)

1. L'ultimo  periodo del comma 4 dell'articolo 5 della LR 76/1994
è abrogato.

2. Al  comma 5 dell'articolo 5 della LR 76/1994 la parola "piano"
è sostituita con la parola "programma".

3. Il  comma 6 dell'articolo 5 della LR 76/1994 è sostituito dal
seguente:

   "6. L'accertamento  della sussistenza  delle condizioni di cui
   al presente  articolo è  effettuato dalla  Provincia o  dalla
   Comunità montana.  Tale accertamento avviene sulla base delle
   attività  previste   dalla   relazione   e   dal   programma.
   L'accertamento  delle   entrate  dell'attività  agrituristica
   avviene sulla  base dei  prezzi praticati, dichiarati ai sensi
   dell'art.  15,   e  del  numero  di  presenze  presuntivamente
   determinabili."
   
ARTICOLO 7
(Modifiche all'articolo 11 della legge regionale 76/1994)

1. La lettera c) dell'articolo 11 della LR 76/1994 è abrogata.

ARTICOLO 8
(Sostituzione dell'articolo 12 della legge regionale 76/1994)

1. L'articolo 12 della LR 76/1994 è sostituito dal seguente:

   "Art.  12   Domanda  di   autorizzazione  all'esercizio  delle
   attività agrituristiche
   
   1. L'esercizio  delle attività agrituristiche di cui all'art.
   2 è soggetto ad autorizzazione comunale.
   
   2. La  domanda di  autorizzazione è diretta al Comune nel cui
   territorio  è  situata  l'azienda  destinata  alle  attività
   agrituristiche.
   
   3. Alla domanda di autorizzazione sono allegati:
   
   a) la relazione di cui all'art. 5 comma 4;
   b) il  programma di  miglioramento agricolo  ambientale di cui
      all'art. 4  della legge  regionale 14  aprile 1995, n.64, e
      successive  modificazioni,   se   si   intende   realizzare
      interventi  edilizi   o  di   trasformazione   territoriale
      previsti dal comma 1 del medesimo articolo;
   c) l'autorizzazione  del  proprietario  all'utilizzazione  per
      attività agrituristica  degli immobili, nel caso in cui la
      richiesta venga effettuata da chi è titolare di un diritto
      reale, diverso  dalla  proprietà,  ovvero  di  un  diritto
      personale di godimento sugli immobili medesimi;
   d) la  dichiarazione di conformità degli impianti di cui alla
      legge 5  marzo 1990, n.46 alle prescrizioni contenute nella
      legge medesima.
   
   4. In  luogo dell'autorizzazione  di cui al comma 3 lettera c)
   può essere  prodotta dichiarazione  sostitutiva dell'atto  di
   notorietà, di cui all'art. 4 della Legge 4 gennaio 1968, n.15
   e all'art.  2 del  Decreto del  Presidente della Repubblica 20
   ottobre 1998, n. 403.
   
   5. Alla  domanda va  unita la  richiesta di assegnazione della
   classifica della  struttura ricettiva  agrituristica, ai sensi
   del comma 5 dell'art. 16."
   
ARTICOLO 9
(Sostituzione dell'articolo 13 della legge regionale 76/1994)

1. L'articolo 13 della LR 76/1994 è sostituito dal seguente:

   "Art.  13   Autorizzazione   all'esercizio   delle   attività
   agrituristiche
   
   1. Ai  fini del  rilascio dell'autorizzazione  di cui all'art.
   12, il Comune accerta che il richiedente:
   
   a) sia in possesso dei requisiti di cui all'art. 4;
   b) non  abbia riportato  nel triennio precedente, con sentenza
      passata in  giudicato, a  meno che  non abbia  ottenuto  la
      riabilitazione, condanna per uno dei delitti previsti dagli
      articoli 442,  444, 513,  513 bis,  515,  517,  del  Codice
      penale o per uno dei delitti in materia di igiene e sanità
      o di  frode nella  preparazione degli alimenti, previsti in
      leggi speciali;
   c) non  sia sottoposto  a misura di prevenzione ai sensi della
      legge 27  dicembre 1956, n. 1423 e successive modificazioni
      o sia stato dichiarato delinquente abituale;
   d) non   sia  sottoposto  a  misure  di  prevenzione  o  abbia
      procedimenti  penali  in  corso  per  l'applicazione  delle
      misure di  prevenzione ai  sensi della vigente legislazione
      antimafia;
   e) sia  in possesso  dei  requisiti  soggettivi  di  cui  agli
      articoli 11  e 92  del Testo  unico delle leggi di pubblica
      sicurezza (TUL.P.S.)  approvato con regio decreto 18 giugno
      1931, n.773  ed all'art.  5 della  legge 9  febbraio  1963,
      n.59.
   
   2.  Per  gli  stessi  fini  di  cui  ai  comma  1,  il  Comune
   acquisisce:
   
   a) il  parere  del  competente  servizio  dell'Azienda  Unità
      sanitaria  locale   relativamente  alla   idoneità   degli
      immobili, dei locali e delle attrezzature da utilizzare per
      l'attività agrituristica;
   b) il  parere della  Provincia o della Comunità montana sulla
      principalità dell'attività  agricola, sulla connessione e
      complementarietà  dell'attività   agrituristica  e  sulla
      possibilità di  utilizzazione degli  edifici  aziendali  a
      fini agrituristici,  corredato dal  parere sul programma di
      miglioramento  agricolo   ambientale,   se   ricorrono   le
      condizioni di all'art. 12, comma 3, lettera b).
   
   3.  Per   il  rilascio   dell'autorizzazione  si   applica  il
   procedimento di cui al decreto del Presidente della Repubblica
   20  ottobre   1998,  n.447   "Regolamento  recante   norme  di
   semplificazione dei  procedimenti  di  autorizzazione  per  la
   realizzazione,   l'ampliamento,    la   ristrutturazione,   la
   riconversione di  impianti  produttivi,  per  l'esecuzione  di
   opere interne  ai fabbricati,  nonché per  la  determinazione
   delle aree  destinate agli  insediamenti produttivi,  a  norma
   dell'articolo 20,  comma 8,  della legge 15 marzo 1997, n.59".
   Il termine  per la  conclusione del  procedimento  è  di  120
   giorni.
   4. L'autorizzazione comunale conserva validità fino a che non
   sia revocata ai sensi dell'art. 21 comma 8 o dell'art. 22.
   
   5. Nell'autorizzazione  comunale sono specificate le attività
   agrituristiche ed i relativi limiti di cui all'art. 6.
   
   6. Ai  fini  dell'istituzione  dell'Archivio  regionale  delle
   aziende agrituristiche,  i Comuni,  entro  il  31  gennaio  di
   ciascun anno,  trasmettono alla  Giunta  regionale  un  elenco
   riepilogativo  delle   autorizzazioni  rilasciate   nel  corso
   dell'anno precedente."
   
ARTICOLO 10
(Modifiche all'articolo 14 della legge regionale 76/1994)

1. Al  comma 2  dell'articolo 14 della LR 76/1994 sono aggiunti i
seguenti commi:

   "2 bis.  Prima dell'inizio  dell'attività di somministrazione
   di pasti,  alimenti e  bevande i  soggetti  autorizzati  hanno
   l'obbligo di  trasmettere al  Comune  copia  del  libretto  di
   idoneità sanitaria  ovvero dichiarazione relativa al possesso
   del libretto  medesimo, con  l'indicazione dell'Azienda Unità
   sanitaria locale  che lo  ha rilasciato  e degli  estremi  del
   rilascio, per  coloro che saranno addetti alla preparazione ed
   alla somministrazione dei pasti, alimenti e bevande.
   
   2 ter. I soggetti autorizzati hanno l'obbligo di comunicare al
   Comune,  entro   30  giorni  dal  suo  verificarsi,  qualsiasi
   variazione intervenuta in merito ai requisiti in base ai quali
   l'autorizzazione è stata concessa.
   
   2 quater.  I soggetti  autorizzati hanno  l'obbligo, ogni  tre
   anni dal rilascio dell'autorizzazione, di presentare al Comune
   le variazioni  intervenute rispetto  a quanto  contenuto nella
   relazione di  cui all'art.  5 comma  4. Il Comune richiede, se
   del  caso,   alla   Provincia   o   alla   Comunità   montana
   l'accertamento sulla  permanenza delle  condizioni di  cui  al
   medesimo art.  5 ed  effettua l'accertamento  sulla permanenza
   della classificazione attribuita ai sensi dell'art. 16."
   
   2. Il comma 3 dell'articolo 14 della LR 76/1994 è abrogato.
   
ARTICOLO 11
(Abrogazione dell'articolo 18 della legge regionale 76/1994)

1. L'articolo 18 della LR 76/1994 è abrogato.

ARTICOLO 12
(Modifiche all'articolo 21 della legge regionale 76/1994)

1. Al  comma 2 dell'articolo 21 della LR 76/1994 si sostituiscono
le parole:  "da L.  2.500.000 a  L.15.000.000" con le parole: "da
L.1.000.000 a L.6.000.000"; gli ultimi due periodi del comma sono
sostituiti come  segue: "Il  Comune con propria ordinanza dispone
la chiusura  dell'esercizio aperto  senza l'autorizzazione di cui
all'art.  13.   Il  Comune  dispone,  inoltre,  che  la  suddetta
autorizzazione non  sia rilasciata per un periodo da un minimo di
tre mesi fino a un massimo di un anno."

2. Al  comma 3 dell'articolo 21 della LR 76/1994 si sostituiscono
le parole:  "da L.1.500.000  a L.9.000.000"  con le  parole:  "da
L.500.000 a L.3.000.000".

ARTICOLO 13
(Modifiche all'articolo 22 della legge regionale 76/1994)

1. Il comma 5 dell'articolo 22 della LR 76/1994 è sostituito con
il seguente:

   "5. I  provvedimenti di  sospensione e  revoca sono comunicati
   alla Provincia o alla Comunità Montana per l'eventuale revoca
   delle  provvidenze   concesse  ed   il  recupero  delle  somme
   erogate."
   
Sezione III
Modifiche alla  legge regionale  18 aprile 1995, n. 69 "Norme per
l'esercizio, la tutela e la valorizzazione dell'apicoltura"

ARTICOLO 14
(Abrogazione dell'articolo 3 della legge regionale 69/1995)

1. L'articolo 3 della LR 69/1995 è abrogato.

ARTICOLO 15
(Modifiche all'articolo 4 della legge regionale 69/1995)

1. Al  comma 1 dell'articolo 4 della LR 69/1995 sono eliminate le
parole "e della Commissione tecnica regionale apistica".

ARTICOLO 16
(Modifiche all'articolo 7 della legge regionale 69/1995)

1. La rubrica dell'articolo 7 della LR 69/1995 è modificata come
segue: "Denuncia  alveari e  comunicazione  installazione  apiari
nomadi".

2. Al  comma 1  dell'articolo 7  della LR  69/1995 si  abroga  la
parola: "annualmente".

3. Al  comma 3  dell'articolo 7 della LR 69/1995 si sostituiscono
le seguenti  parole: "nel  periodo che  intercorre tra  il  primo
novembre ed  il 31 dicembre di ogni anno" con le parole: "qualora
intervengano variazioni,  nonché  nel  caso  di  cessazione  del
possesso o detenzione di alveari".

ARTICOLO 17
(Modifiche all'articolo 14 della legge regionale 69/1995)

1. Al  comma 1  dell'articolo 14  della LR  69/1995 le parole "La
Giunta regionale" sono sostituite con le parole "Le Province o le
Comunità montane" e la parola "può" è sostituita con la parola
"possono".

Sezione IV
Modifiche alla  legge regionale 20 giugno 1988, n.46, "Interventi
regionali per l'elettrificazione rurale"

ARTICOLO 18
(Disposizione generale)

1. Nel testo della LR 46/1988, ove ricorre la parola "ENEL", essa
è sostituita  dalle parole  "impresa  distributrice  di  energia
elettrica".

ARTICOLO 19
(Modifiche all'articolo 2 della legge regionale 46/1988)

1. Al  secondo comma  dell'articolo 2  della LR 46/1988 le parole
"di  cui   al  provvedimento   C.I.P.  n.  42/1986  e  successive
modificazioni" sono sostituite dalla parola "vigente".

ARTICOLO 20
(Modifiche all'articolo 4 della legge regionale 46/1988)

1. Al  secondo comma  dell'articolo 4  della LR  46/1988, dopo la
parola "elettrico",  sono  aggiunte  le  parole  "e  l'impegno  a
stipulare  il  contratto  di  fornitura  entro  15  giorni  dalla
richiesta dell'impresa  distributrice di  energia elettrica, pena
la restituzione  alla Regione  delle somme da questa erogate alla
suddetta impresa a titolo di contributo".

2. I  comma terzo  e quarto dell'articolo 4 della LR 46/1988 sono
sostituiti dal seguente:

   "I Comuni  compiono l'istruttoria e trasmettono semestralmente
   alla Regione,  entro il  30 aprile  ed entro  il 30 ottobre di
   ogni anno,  gli elenchi riepilogativi delle richieste ritenute
   ammissibili."
   
ARTICOLO 21
(Modifiche all'articolo 5 della legge regionale 46/1988)

1. Il  primo comma dell'articolo 5 della LR 46/1988 è sostituito
dal seguente:

   "La Giunta  regionale, sulla  base delle  convenzioni  di  cui
   all'art. 2  e nei  limiti delle  disponibilità  di  bilancio,
   determina nei  30 giorni  successivi alle  scadenze di  cui al
   terzo comma  dell'art. 4  le richieste  ammesse ai benefici di
   cui alla presente legge, comunicando all'impresa distributrice
   l'elenco dei soggetti cui fornire energia elettrica."
   
Sezione V
Modifiche alla  legge regionale 12 gennaio 1994, n.6 "Istituzione
degli Albi Provinciali degli Imprenditori agricolo/professionali"

Articolo 22
Modifiche all'articolo 2 della legge regionale 6/1994

1. Il primo alinea del comma 2 dell'articolo 2 della LR 6/1994 è
sostituito dal seguente:

   " - le società semplici, in nome collettivo ed in accomandita
   semplice costituite  per la  conduzione di  aziende  agricole,
   purché i  soci cui  è attribuita  l'amministrazione siano in
   possesso dei  requisiti di tempo e di reddito per l'iscrizione
   nella  prima   o  nella  seconda  sezione  degli  stessi  Albi
   provinciali;"
   
Sezione VI
Modifiche alla  legge regionale  3  gennaio  1995,  n.  3  "Norme
sull'attività di tassidermia ed imbalsamazione".

ARTICOLO 23
(Sostituzione dell'articolo 2 della legge regionale 3/1995)

1. L'articolo 2 della LR 3/1995 è sostituito con il seguente:

   "Art.   2   Esercizio   dell'attività   di   tassidermia   ed
   imbalsamazione
   1. L'attività di tassidermia ed imbalsamazione è subordinata
   al conseguimento dell'abilitazione di cui all'art. 3.
   
   2. Coloro  che intendono esercitare l'attività di tassidermia
   ed imbalsamazione presentano alla Provincia denuncia di inizio
   dell'attività, ai sensi dell'art. 58 della legge regionale 20
   gennaio   1995,    n.9,   dichiarando   di   aver   conseguito
   l'abilitazione di cui all'art. 3."
   
ARTICOLO 24
(Modifiche all'articolo 7 della legge regionale 3/1995)

1.  Al  comma  1  dell'articolo  7  della  LR  3/1995  le  parole
"sospensione  per   giorni  sessanta   dell'autorizzazione"  sono
sostituite dalle  parole "interdizione  per sessanta  giorni"; le
parole  "l'autorizzazione  è  revocata"  sono  sostituite  dalle
parole "è disposta la chiusura dell'attività".

ARTICOLO 25
(Abrogazione dell'articolo 8 della legge regionale 3/1995)

1. L'articolo 8 della LR 3/1995 è abrogato.

Capo III
DISPOSIZIONI IN  MATERIA  DI  PIANTE  OFFICINALI,  TREBBIATURA  E
SGRANATURA  MECCANICA,   REGISTRAZIONE  DELLE   DENOMINAZIONI  DI
ORIGINE PROTETTA E INDICAZIONI GEOGRAFICHE PROTETTE.

ARTICOLO 26
(Piante officinali)

1. Chiunque  intenda esercitare  l'attività  di  raccolta  e  di
coltivazione di  piante  officinali  deve  presentare  al  Comune
denuncia d'inizio  dell'attività ai  sensi  dell'art.  58  della
legge regionale 20 gennaio 1995, n. 9.

2. Per l'esercizio dell'attività di lavorazione, trasformazione,
confezionamento e  commercializzazione di  piante  officinali  è
necessario aver conseguito il diploma di erborista.

3. Chiunque  intenda esercitare una o più delle attività di cui
al  comma   2  deve  presentare  al  Comune  denuncia  di  inizio
dell'attività, ai  sensi dell'art.  58 della  legge regionale 20
gennaio  1995,   n.9,  dichiarando   gli  estremi   relativi   al
conseguimento del diploma di erborista.

ARTICOLO 27
(Trebbiatura e sgranatura meccanica)

1. Per  l'esercizio dell'attività  di trebbiatura  e  sgranatura
meccanica dei cereali e delle leguminose, di cui al Regio decreto
legge  23   aprile  1942,   n.  433   e  al  Decreto  Legislativo
Luogotenenziale 3  luglio 1944,  n.152, non  è richiesta  alcuna
licenza.

ARTICOLO 28
(Abbattimento alberi di olivo)

1. Nei  casi  in  cui  non  ricorrano  vincoli  paesaggistici  ed
idrogeologici è  consentito il  taglio  e  l'estirpazione  degli
alberi di  olivo,  fatti  salvi  gli  impegni  assunti  a  fronte
dell'erogazione di  contributi pubblici,  previa comunicazione al
Comune  da  inoltrarsi  almeno  30  giorni  prima  del  taglio  e
dell'estirpazione ai  fini della  verifica da  parte  del  Comune
della conformità dell'intervento con gli strumenti urbanistici.

ARTICOLO 29
(Registrazione delle  denominazioni di  origine protetta  e delle
indicazioni geografiche protette)

1. Le  domande di  registrazione delle  denominazioni di  origine
protetta  (D.O.P.)   e  delle  indicazioni  geografiche  protette
(I.G.P.) sono  inviate, corredate  della documentazione relativa,
alla Giunta regionale.

2. La  Giunta regionale,  con propria  deliberazione, esprime  il
parere sulle  domande di  cui al  comma 1 e le invia al Ministero
delle politiche agricole e forestali.

Capo IV
MODIFICHE ALLE  LEGGI  REGIONALI  IN  MATERIA  DI  SNELLIMENTO  E
SEMPLIFICAZIONE DELL'ATTIVITÀ  AMMINISTRATIVA (LR  11/1998) E DI
ESERCIZIO   DELLE   FUNZIONI   AMMINISTRATIVE   (LR   10/89)   IN
AGRICOLTURA, FORESTE, CACCIA E PESCA

ARTICOLO 30
(Integrazione della legge regionale 11/1998)

1. Dopo  l'articolo 7  della LR  11/1998 è  inserito il seguente
articolo:

   "Art. 7 bis
   Indirizzo e coordinamento
   
   1. La  Giunta regionale,  sentite le  Province e  le Comunità
   montane, esercita,  con proprie  deliberazioni,  i  poteri  di
   indirizzo  e   coordinamento  delle  attività  amministrative
   oggetto di assistenza procedimentale.
   
   2. Gli  atti di  indirizzo e  coordinamento sono  emanati allo
   scopo  di   assicurare  l'esercizio  omogeneo  delle  funzioni
   amministrative,   secondo    i   principi   di   economicità,
   trasparenza e semplificazione dei procedimenti."
   
ARTICOLO 31
(Modifiche all'art. 2 della legge regionale 10/1989)

1. Alla  lettera h)  del comma 1 dell'articolo 2 della LR 10/1989
sono abrogate  le parole  "e dell'elenco  dei soggetti  abilitati
all'esercizio dell'agriturismo".

2. È abrogata la lettera p) del comma 1 dell'articolo 2 della LR
10/1989.

ARTICOLO 32
(Modifiche all'art. 4 della legge regionale 10/1989)

1. Alla  lettera e)  del comma 1 dell'articolo 4 della LR 10/1989
sono  abrogate  le  parole  "autorizzazione  all'abbattimento  di
piante di olivo".

ARTICOLO 33
(Modifiche all'art. 6 della legge regionale 10/1989)

1. Alla lettera d) dell'articolo 6 della LR 10/1989 sono abrogate
le parole "rilascio diplomi di erborista".

Capo V
Norme finali

ARTICOLO 34
(Abrogazioni)

1. Sono abrogate le seguenti leggi regionali:

a) legge  regionale 26  aprile  1973,  n.28,  "Istituzione  della
   Commissione  regionale   per  i   pareri  sulle   domande   di
   riconoscimento della  denominazione di origine dei mosti e dei
   vini";
b) legge   regionale  1  agosto  1981,  n.63,  "Disciplina  delle
   agevolazioni     finanziarie     regionali     nel     settore
   dell'agricoltura";
c) legge  regionale 7  settembre  1981,  n.69,  "Istituzione  del
   Comitato  Consultivo   Regionale  perla  ricerca  scientifica,
   tecnologica  e   sviluppo  della   divulgazione   tecnica   in
   agricoltura e foreste";
d) legge  regionale 29 luglio 1994, n.60, "Assistenza agli utenti
   di motori agricoli";
e) legge  regionale 31  dicembre 1994,  n.114,  "Provvedimenti  a
   favore della cooperazione agro forestale".

ARTICOLO 35
(Disposizioni transitorie in materia di agriturismo)

1. Entro  120 giorni  dall'entrata in vigore della presente legge
la  Giunta   regionale  provvede,   per  quanto   necessario   in
adeguamento alle disposizioni di cui alla Sezione II del Capo II:

a) alla  presentazione al  Consiglio regionale di una proposta di
   modifica del Piano di indirizzo per l'agriturismo;
b) alla modifica della modulistica approvata.

2. Entro  90 giorni dall'entrata in vigore della presente legge i
Comuni provvedono  a trasmettere  alla Giunta  regionale l'elenco
riepilogativo delle autorizzazioni già rilasciate.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 8 marzo 2000

Giannarelli (incaricato con DPGR n.37/1.3.2000)

La presente  legge è  stata approvata dal Consiglio Regionale il
giorno 8-2-2000  ed è  stata vistata dal Commissario del Governo
il 3-3-2000.



AGRICOLTURA


