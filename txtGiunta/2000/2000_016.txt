Riordino in  materia di  igiene e  sanità pubblica, veterinaria,
igiene degli alimenti, medicina legale e farmaceutica.

Il Consiglio Regionale ha approvato il 19-1-2000
Il Commissario del Governo ha apposto il visto il 21-2-2000
Il Presidente  della Giunta  Regionale promulga la seguente legge
regionale:

ARTICOLO 1
(Ambiti della legge)

1. La  presente legge  detta norme per il riordino delle funzioni
nelle  materie   di  igiene   e  sanità  pubblica,  veterinaria,
farmaceutica e  di vigilanza  sulle farmacie, di cui all'art. 32,
secondo comma,  della legge  23 dicembre 1978, n. 833 Istituzione
del servizio sanitario nazionale, non riservate allo Stato.

Titolo I
IGIENE E  SANITÀ PUBBLICA,  VETERINARIA, IGIENE DEGLI ALIMENTI E
MEDICINA LEGALE

ARTICOLO 2
(Competenze della Regione)

1. La  Regione, salve  le specifiche  competenze attribuite dalla
presente legge e da norme statali, esercita compiti di indirizzo,
organizzazione, coordinamento  e verifica nelle materie di cui al
presente titolo.  A tal  fine le  Aziende unità sanitarie locali
(di  seguito   denominate  Aziende   UUSSLL)  e   i  dipartimenti
provinciali della  Agenzia Regionale per la Protezione Ambientale
della Toscana  (di seguito  denominata  A.R.PAT)  sono  tenuti  a
fornire i  dati  epidemiologici,  organizzativi  e  di  attività
espressamente richiesti.

2. Le  competenti strutture  del Dipartimento  del  Diritto  alla
salute e  politiche di  solidarietà della  Regione provvedono al
rilascio  delle   autorizzazioni  sanitarie   per  l'apertura   e
l'esercizio degli stabilimenti termali di cui all'art. 194 del RD
1265/1934. Le  Aziende UUSSLL  provvedono a  rilasciare il  nulla
osta  per  l'apertura  stagionale  dei  suddetti  stabilimenti  a
seguito dell'ispezione prevista dall'art. 17 del regio decreto 28
settembre 1919, n. 1924.

3. Le  competenti strutture  del Dipartimento  del  Diritto  alla
salute e  politiche  di  solidarietà  della  Regione  provvedono
altresì  al   rilascio  delle   autorizzazioni   sanitarie   per
l'apertura e  l'esercizio degli  stabilimenti di imbottigliamento
delle acque  minerali previste dal decreto legislativo 25 gennaio
1992, n. 105.

4. Per  l'espletamento delle  attività di cui ai commi 1 e 2, la
Regione si  avvale delle  strutture organizzative  delle  Aziende
UUSSLL e, ove necessario, dei dipartimenti provinciali dell'ARPAT
ai sensi dell'art. 7.

5. In  materia di  inquinamento ambientale,  la Giunta  regionale
può impartire  direttive ai Comuni ed alle Aziende UUSSLL tenuto
conto  degli   obiettivi  indicati   dalla  conferenza  regionale
dell'ARPAT

6. La  Giunta regionale  determina con  propria deliberazione  le
modalità per  il rilascio  delle autorizzazioni  alle  strutture
veterinarie private  di cui  all'art.  4,  comma  1,  nonché  le
modalità  di   presentazione  della   domanda  e   la   relativa
documentazione da  allegare per  il rilascio  e la  revisione dei
patentini di  cui all'art.  4, comma  2, ed  il relativo  modello
regionale di patentino.

ARTICOLO 3
(Competenze del Presidente della Giunta regionale)

1.  Il   Presidente  della  Giunta  regionale,  su  proposta  dei
competenti uffici  e acquisito  ogni elemento  di informazione da
parte dell'Azienda  USL  atto  a  valutarne  la  sussistenza  dei
presupposti,  emette   ordinanze  di  carattere  contingibile  ed
urgente in  materia di  igiene e  sanità pubblica  e di  polizia
veterinaria, di  cui all'art. 32, comma 3, della l. 833/1978, con
efficacia sull'intero  territorio regionale  o su  parte di  esso
comprendente più Comuni.

2. I  Sindaci provvedono all'esecuzione delle ordinanze di cui al
comma 1.  Nei casi  di inadempienza,  il Presidente  della Giunta
regionale provvede con poteri sostitutivi.

ARTICOLO 4
(Competenze del Sindaco)

1. Il  Sindaco, quale  autorità sanitaria locale, adotta tutti i
provvedimenti di  autorizzazione concessione  e prescrizione già
di competenza  dell'ufficiale sanitario, del medico provinciale e
del  veterinario   provinciale,  compresi  quelli  relativi  alle
strutture veterinarie  private di  cui  all'art.  193  del  regio
decreto 27 luglio 1934, n. 1265.

2. Il  Sindaco provvede al rilascio delle patenti di abilitazione
all'esecuzione  delle  operazioni  relative  all'impiego  di  gas
tossici di  cui all'art.  34 del  regio decreto 9 gennaio 1927 n.
147 ai  soggetti  richiedenti  residenti  nel  Comune  e  procede
altresì alla  revisione delle  patenti di cui all'art. 35 del RD
147/27 nel rispetto delle disposizioni ivi contenute.

3. Per  l'espletamento delle  attività di  cui al  comma  1,  il
Sindaco richiede ed acquisisce pareri e proposte dalle competenti
strutture  organizzative   dell'Azienda  USL  secondo  protocolli
organizzativi  stabiliti  dal  Dipartimento  di  Prevenzione.  In
particolare, per  i provvedimenti  di cui agli artt. 93, 96 e 105
del decreto  del Presidente della Repubblica 13 febbraio 1964, n.
185 ed i relativi adempimenti previsti dal decreto legislativo 17
marzo 1995,  n. 230,  acquisisce  il  parere  obbligatorio  della
commissione regionale per la prevenzione dei rischi da radiazioni
ionizzanti di cui alla legge regionale 28 aprile 1977, n. 27.

4.  Il   Sindaco  può   altresì  richiedere  ed  acquisire  dal
responsabile  del  dipartimento  provinciale  per  la  protezione
ambientale  competente   proposte  e   consulenze  per  garantire
l'esercizio delle  competenze di  cui al  presente  articolo.  Le
funzioni  disciplinate   dal  presente  articolo  sono  espletate
coordinandole con  le attività  dei dipartimenti  di prevenzione
delle Aziende UUSSLL

5. Il Sindaco, ove adotti un provvedimento non conforme al parere
o alla  proposta trasmessagli  ai  sensi  del  comma  3,  ne  dà
comunicazione  al   dirigente   della   struttura   organizzativa
interessata ed al direttore generale dell'Azienda USL.

6. I  Dirigenti delle  strutture operative  competenti  allorchè
ricorrano i  presupposti per  la predisposizione  di  trattamenti
sanitari obbligatori  e  per  l'emanazione  di  ordinanze  aventi
carattere  contingibile   ed  urgente,  informa  direttamente  il
Sindaco.

7.  Il  Sindaco  ha  altresì  la  facoltà  di  avvalersi  delle
strutture   organizzative   del   dipartimento   di   prevenzione
dell'Azienda  USL   e  dei  competenti  dipartimenti  provinciali
dell'ARPAT  per  l'acquisizione  di  informazioni  o  pareri  che
ritenga necessari  per  l'esercizio  delle  proprie  funzioni  di
autorità sanitaria  locale a  salvaguardia dell'interesse  della
comunità,   dandone    comunicazione   al   direttore   generale
dell'Azienda USL.

8. Il  direttore generale  dell'Azienda USL  si coordina  con  il
Sindaco  e   con  il  responsabile  del  competente  dipartimento
provinciale per  la  protezione  ambientale  per  l'adozione  dei
provvedimenti di  competenza  ai  sensi  dell'art.  6,  comma  4,
dell'art. 8,  comma 2  e 3,  e dell'art.  48, comma  4 e  5,  del
decreto del  Presidente della  Repubblica 19  marzo 1956, n. 303,
nonché  di   ogni  altro  provvedimento  relativo  all'igiene  e
sicurezza nei  luoghi di  lavoro che  possa determinare  ricadute
sulle funzioni  in  materia  di  sanità  pubblica  e  di  tutela
ambientale  già  di  competenza  dell'ufficiale  sanitario,  del
medico provinciale  e del  veterinario  provinciale.  È  tenuto,
altresì, a  segnalare al  Sindaco  la  presenza  di  fattori  di
rischio che  possano investire  la competenza  del medesimo quale
autorità sanitaria  locale,  con  particolare  riferimento  alle
aziende che  ricadono nel  campo di  applicazione del decreto del
Presidente della  Repubblica 17  maggio  1988,  n.  175  ed  alle
industrie insalubri.

ARTICOLO 5
(Regolamenti comunali)

1  .   Il  Sindaco   acquisisce   obbligatoriamente   il   parere
dell'Azienda  USL   per  l'adozione   e  la   modificazione   dei
regolamenti   comunali   di   rilevanza   igienico-sanitaria   ed
ambientale, del  regolamento edilizio  e  di  polizia  mortuaria,
nonché di  quelli previsti  dalla legge 26 ottobre 1995, n. 447,
dal decreto  legislativo 5  febbraio 1997,  n. 22  e dal  decreto
legislativo 11 maggio 1999, n. 152.

2. Ai  fini di  cui al  comma 1, la Regione può emanare apposite
direttive ai Comuni anche in forma di regolamenti tipo.

ARTICOLO 6
(Vigilanza  sanitaria  e  personale  incaricato  delle  attività
ispettive )

1.  Le   attività  amministrative,  di  ispezione,  vigilanza  e
controllo  in   materia  di   igiene  e  sanità  pubblica  e  di
veterinaria sono  programmate,  indirizzate  e  verificate  dalla
Azienda USL  e si  svolgono in  base a  programmi  di  intervento
predisposti  per  l'intero  territorio  dell'Azienda  USL  o  per
singole zone.

2. L'Azienda  USL rilascia  apposita tessera di riconoscimento al
personale che  esplica le  attività di  ispezione,  vigilanza  e
controllo di cui al comma 1.

ARTICOLO 7
(Competenze delle Aziende UUSSLL)

1. Salve  le diverse  disposizioni espressamente  previste  dalla
normativa statale e regionale, spettano alle Aziende UUSSLL tutte
le attività  in materia  di igiene  e sanità  pubblica,  igiene
degli alimenti,  sanità pubblica  veterinaria, medicina legale e
igiene e  sicurezza nei  luoghi di  lavoro nonché  le  attività
istruttorie,  di   vigilanza  e  di  controllo  previste  per  lo
svolgimento delle  competenze del  Sindaco ai sensi dell'art. 4 e
della Regione ai sensi degli artt. 2 e 3.

2. Le  attività indicate  al comma 1, sono esercitate attraverso
le strutture  organizzative dei dipartimenti di prevenzione delle
Aziende UUSSLL  in relazione  alle rispettive competenze, secondo
modalità  organizzative  previste  dagli  atti  aziendali  delle
Aziende stesse  e definite nel livello di assistenza "Prevenzione
collettiva" del  Piano sanitario  regionale predisposto  ai sensi
del decreto  legislativo 30  dicembre 1992,  n. 502  e successive
modifiche ed integrazioni.

ARTICOLO 8
(Norme per  lo  svolgimento  della  vigilanza  igienico-sanitaria
sugli istituti penitenziari)

1. L'attività  di vigilanza  igienico-sanitaria  sugli  istituti
penitenziari di  cui  al  precedente  articolo  è  disposta  dal
direttore generale  dell'Azienda USL dove ha sede lo stabilimento
carcerario a  norma e  con le modalità dell'art. 11, comma 10, e
dell'art. 67,  comma 1, lettera f), della legge 26 luglio 1975 n.
354 (Norme sull'ordinamento penitenziario e sull'esecuzione delle
misure privative  e limitative  della libertà)  ed ai  sensi del
decreto legislativo 22 giugno 1999, n. 230.

2. Sulle  visite compiute  e  sugli  eventuali  provvedimenti  da
adottare,   il    direttore   generale   informa   la   direzione
dell'Istituto e  il giudice di sorveglianza nonché il Presidente
della Giunta  regionale ed  il Sindaco del Comune dove l'istituto
ha sede.

3. Il Presidente della Giunta regionale informa i Ministeri della
Sanità e di Grazia e Giustizia.

ARTICOLO 9
(Utenza pubblica dei servizi delle Aziende UUSSLL)

1. Salvo  quanto previsto  agli artt.  2, 3  e 4 e fatte salve le
norme vigenti,  gli enti pubblici, per l'esercizio delle funzioni
di  rispettiva  competenza,  possono  avvalersi  delle  strutture
organizzative delle  Aziende UUSSLL  previa stipula  di  apposite
convenzioni.

ARTICOLO 10
(Accertamenti ed  indagini delle  Aziende  UUSSLL  a  favore  dei
privati)

1. Gli accertamenti e le indagini a favore di privati sono svolte
dalle strutture  organizzative delle Aziende uu.ss.ll assicurando
in via  prioritaria i  livelli di  assistenza definiti  dal Piano
sanitario regionale in base al tariffario determinato con cadenza
quinquennale dalla Giunta regionale, aggiornato annualmente sulla
base degli  indici Istat  dei prezzi  al consumo  per famiglie di
operai ed impiegati.

ARTICOLO 11
(Soppressione di organi collegiali sanitari)

1. Le  Aziende UUSSLL  continuano  a  svolgere  le  funzioni  dei
seguenti organi già soppressi:
a) il  consiglio provinciale  di sanità,  di cui  al decreto del
   Presidente della Repubblica 11 febbraio 1961 n. 257;
b) la  commissione di  vigilanza sui  brefotrofi, sulle  case  di
   ricezione  e  sugli  analoghi  istituti  che  provvedono  alla
   assistenza agli  illegittimi, prevista  dall'art. 17 del regio
   decreto legge 8 maggio 1927 n. 798;
c) la commissione di cui all'art. 8 della l. 475/1968.

2. Le  competenze degli  organi soppressi  sono  trasferite  alle
Aziende UUSSLL

ARTICOLO 12
(Figure tecniche negli organi collegiali sanitari non soppressi)

1. Nelle  commissioni, comitati  e collegi  non  soppressi  dalla
presente legge  e non  regolati dalla  legge regionale  19 aprile
1982 n.  33 e  successive modificazioni, a norma delle previgenti
leggi statali,  la presenza,  quale membro di diritto, del medico
provinciale,   del    veterinario   provinciale,   dell'ufficiale
sanitario  e   del  veterinario   comunale,  è   rispettivamente
sostituita, su  indicazione del  direttore generale  dell'Azienda
USL, da  medici e  veterinari delle  strutture organizzative  del
dipartimento di prevenzione dell'Azienda USL.

2. Le  figure di  esperto  in  chimica  del  soppresso  consiglio
provinciale di  sanità, membro  della commissione tecnica di cui
all'art. 24  del regio decreto 9 gennaio 1927 n. 147 e successive
modificazioni e  del capo  della sezione  chimica del laboratorio
provinciale o  comunale di vigilanza igienica, quale membro della
commissione esaminatrice  prevista dall'art.  32 del RD 147/1927,
sono sostituite  da un  chimico designato  dal direttore generale
dell'ARPAT

TITOLO II
ASSISTENZA FARMACEUTICA

CAPO I
ESERCIZIO DELLE FUNZIONI IN MATERIA FARMACEUTICA

ARTICOLO 13
(Competenze della Regione)

1. Il  Consiglio regionale esercita le funzioni amministrative in
ordine ai provvedimenti concernenti:

a) formazione e revisione della pianta organica delle farmacie su
   ambiti provinciali;
b) istituzione di dispensari farmaceutici;
c) istituzione di farmacie succursali;
d) soppressione sedi farmaceutiche.

2. l  provvedimenti di cui al comma 1 sono adottati dal Consiglio
regionale su proposta della Giunta.

3. La  Giunta regionale  esercita le  funzioni amministrative  in
ordine ai provvedimenti concernenti:

a) la dichiarazione delle sedi farmaceutiche di nuova istituzione
   o vacanti  di  titolare  e  la  dichiarazione  delle  farmacie
   succursali di  nuova istituzione  o  vacanti,  e  la  relativa
   offerta di prelazione;
b) l'indizione    dei  concorsi  per  l'assegnazione  delle  sedi
   farmaceutiche vacanti  o di nuova istituzione o delle farmacie
   succursali, da  destinarsi al  privato esercizio,  o istituite
   per  decentramento   nonché  l'approvazione   della  relativa
   graduatoria degli idonei e l'assegnazione delle sedi;
c) la  dichiarazione di  decadenza dell'assegnazione con utilizzo
   della graduatoria precedentemente approvata per il subentro di
   un nuovo candidato nei casi previsti dalla legge, a seguito di
   comunicazione del Sindaco.

4. Del provvedimento di cui al comma 3, lett. a), è data notizia
attraverso la pubblicazione sul BURT.

ARTICOLO 14
(Competenze del Sindaco)

1. Sono  di competenza  del  Sindaco  quale  autorità  sanitaria
locale i provvedimenti concernenti:

a) l'autorizzazione all'apertura e all'esercizio delle farmacie e
   dei dispensari  farmaceutici, delle farmacie per trasferimento
   nella propria  sede di pertinenza, delle farmacie in seguito a
   decentramento;
b) la gestione provvisoria di farmacie urbane o rurali vacanti ai
   sensi dell'art. 129 del RD 1265/1934;
c) la  decadenza dell'autorizzazione all'esercizio farmaceutico e
   la dichiarazione  di chiusura temporanea dello stesso nei casi
   previsti dalla  legge nonché  la dichiarazione  di  decadenza
   degli  eredi  del  titolare  dalla  continuazione  provvisoria
   dell'esercizio ai sensi dell'art. 12 della legge 2 aprile 1968
   n.  475   (Norme  concernenti   il  servizio  farmaceutico)  e
   successive modifiche,  dell'art. 7,  della  legge  8  novembre
   1991, n.  362 (Norme  di riordino  del settore farmaceutico) e
   dell'art. 369 del RD 1265/1934;
d) l'autorizzazione  all'apertura  e  all'esercizio  di  farmacie
   succursali istituite ai sensi dell'art. 13;
e) gli  adempimenti  conseguenti  all'applicazione  dell'art.  35
   della legge  23  maggio  1950  n.  253  (Disposizioni  per  le
   locazioni e sublocazioni di immobili urbani);
f) riconoscimenti  e trasferimenti  di titolarità delle farmacie
   ivi compresi tutti gli adempimenti conseguenti all'applicazone
   degli artt.  7 e  8 della  l. 362/1991 e dell'art. 12 della l.
   475/1968 e successive modificazioni;
g) disciplina  degli orari,  dei turni  di servizio e delle ferie
   delle farmacie,  dei dispensari e delle farmacie succursali ai
   sensi delle  disposizioni contenute nel Capo II della presente
   legge;
h) il rilascio della autorizzazione, diniego, revoca, variazioni,
   per la distribuzione all'ingrosso di medicinali per uso umano,
   secondo quanto  previsto dal  decreto legislativo  30 dicembre
   1992, n.  538 previo  accertamento ispettivo della Azienda USL
   competente per territorio;
i) l'applicazione  delle sanzioni  amministrative per  violazioni
   rilevate nell'ambito della vigilanza farmaceutica.

2. Per.  l'esercizio delle funzioni di cui al comma 1, il Sindaco
acquisisce il  parere della  Azienda USL  espresso sulla  base di
apposita  istruttoria,   salvo  quanto  previsto  in  materia  di
vigilanza ai sensi dell'art. 23.

3. L'autorizzazione alla apertura e all'esercizio delle farmacie,
dei dispensari  farmaceutici, e delle farmacie succursali, di cui
al comma  1, lett.  a) e d), da rilasciarsi entro 60 giorni dalla
pubblicazione   sul   BURT   del   provvedimento   regionale   di
assegnazione,   ovvero   entro   60   gg.   dalla   presentazione
dell'istanza da parte del richiedente, è subordinata:

a) alla  verifica circa  il rispetto  delle  normative  di  legge
   relative alla ubicazione prescelta;
b) al  parere favorevole  sulla idoneità  igienico sanitaria dei
   locali da parte dell'Azienda USL territorialmente competente;
c) al  favorevole esito  della ispezione,  ai sensi dell'art. 111
   del RD  1265/1934 da  parte della  commissione di vigilanza di
   cui all'art. 23.

4. Il  termine di  cui al  comma  3  è  interrotto  in  caso  di
prescrizioni da  parte degli  organi ispettivi di cui al comma 3,
lett. b)  e c)  o in  caso di sussistenza delle condizioni di cui
all'art. 21, comma 2, lett. a), b) e c).

5. Il Sindaco invia copia dei provvedimenti adottati ai sensi del
presente articolo  alla Giunta  regionale  ed  alla  Azienda  USL
competente per territorio.

ARTICOLO 15
(Competenze delle Aziende UUSSLL)

1. Il  Direttore generale  esercita  le  funzioni  amministrative
concernenti i provvedimenti in tema di:

a) sostituzione  temporanea del  titolare nella  conduzione delle
   farmacie nei  casi previsti  dall'art. 11  della l. 475/1968 e
   successive modifiche;
b) accertamento  dell'indennità di avviamento ai sensi dell'art.
   24,  rilievo   e  determinazione  dell'importo  degli  arredi,
   provviste e dotazioni ai sensi dell'art. 110 RD 1265/1934;
c) attività  consultiva e propositiva in ordine agli adempimenti
   riservati alla  Giunta regionale  ed al Sindaco ai sensi degli
   articoli 13 e 14;
d) vigilanza sull'esercizio farmaceutico nelle farmacie aperte al
   pubblico, sia  ai fini  tecnico-amministrativi  che  igienico-
   sanitari;
e) riconoscimento  del diritto  e determinazione della indennità
   di residenza o contributo per le farmacie rurali e di gestione
   per i  dispensari farmaceutici di cui alla legge 8 marzo 1968,
   n. 221 (Provvidenze e favore dei farmacisti rurali);
f) diretto  approvvigionamento  e  distribuzione  del  ricettario
   standardizzato a lettura automatica di cui al decreto-legge 30
   ottobre 1987,  n. 443 convertito dalla legge 29 dicembre 1987,
   n. 531;
g) autonoma organizzazione della farmacia ospedaliera;
h) ogni  altro provvedimento  in materia  già di  competenza del
   medico  provinciale,  salvo  quanto  disposto  negli  articoli
   seguenti o  non espressamente  riservato allo  Stato  od  alla
   Regione dalle vigenti disposizioni di legge.

2. Il  direttore generale  trasmette i  provvedimenti di  cui  al
comma 1, alla Giunta regionale e al Sindaco.

ARTICOLO 16
(Formazione e  revisione della  pianta organica,  istituzione  di
dispensari e di farmacie succursali. Procedura)

1 .  L'iniziativa del  procedimento  di  revisione  della  pianta
organica  è   di  competenza  della  Giunta  regionale  che,  in
conformità a  quanto previsto  dall'art. 2 della legge 475/68 in
ordine alla  periodicità ed  ai tempi  di revisione delle piante
organiche, comunica  alla Azienda  USL di riferimento l'avvio del
procedimento di  revisione fissando  il termine  di durata  dello
stesso, prorogabile per una sola volta.

2.  L'Azienda   USL  invia,   ai  Comuni  ricompresi  nell'ambito
territoriale di  riferimento, comunicazione in cui è individuata
l'attuale pianta organica e le possibili modalità di revisione.

3. Ogni  Comune, sentite le organizzazioni sindacali dei titolari
di farmacia maggiormente rappresentative delle farmacie pubbliche
e delle farmacie private territorialmente competenti, formula una
ipotesi di  revisione, e  la invia alla Azienda USL la quale, con
eventuali osservazioni  di merito,  la trasmette  all'Ordine  dei
Farmacisti al  fine di  acquisirne il  parere  entro  un  termine
perentorio di  30 giorni  trascorso inutilmente  il quale procede
prescindendone.

4. L'Azienda  USL procede alla stesura della ipotesi di revisione
della pianta  organica consultando  congiuntamente  il  Comune  e
l'Ordine dei  Farmacisti, al  fine di  verificare e  comporre  le
eventuali divergenti posizioni.

5. L'Azienda  USL conclude  il procedimento  istruttorio entro il
termine di  cui al  comma 1  e trasmette  l'ipotesi di  revisione
della pianta organica alla Giunta regionale.

6. Le  Aziende  UUSSLL  che  non  hanno  sede  nel  capoluogo  di
provincia trasmettono  l'istruttoria di  propria competenza  alla
Azienda USL  che ha sede nel capoluogo di provincia; quest'ultima
provvede  a   trasmettere  alla  Giunta  regionale  l'ipotesi  di
revisione della  pianta organica  relativa alla  intera provincia
previa verifica e coordinamento delle istruttorie parziali.

7. Nel  caso di  decentramento di  sedi  farmaceutiche  ai  sensi
dell'art. 5  della legge  362/91, l'ipotesi  di cui al comma 3 è
formulata   delimitando    una   o    più   sedi   farmaceutiche
corrispondenti ad  ambiti territoriali  al  cui  interno  occorra
assicurare l'assistenza  farmaceutica, per  le quali prevedere il
trasferimento  di  altrettante  sedi  farmaceutiche  comprese  in
un'area del  territorio  comunale  contestualmente  delimitata  e
caratterizzata  dalla  più  intensa  concentrazione  delle  sedi
stesse.

8. La  procedura descritta nel presente articolo si applica anche
per l'istituzione  di dispensari  e  di  farmacie  succursali  da
effettuarsi di  norma nel  corso  della  revisione  della  pianta
organica.

ARTICOLO 17
(Soppressione sedi farmaceutiche)

1. Il  Consiglio regionale  provvede alla soppressione della sede
farmaceutica  vacante   qualora  dalla   revisione  della  pianta
organica detta sede risulti in esubero ai sensi dell'art. 1 della
l. 475/1968 e successive modificazioni.

ARTICOLO 18
(Assegnazione sedi  farmaceutiche vacanti, di nuova istituzione e
di   farmacie   succursali   riservate   all'esercizio   privato.
Procedura)

1. La  Giunta regionale  provvede alla  indizione dei concorsi in
ambito provinciale  per il  conferimento delle sedi farmaceutiche
vacanti o  di nuova  istituzione nonché per l'assegnazione delle
farmacie succursali  riservate  all'esercizio  privato.  Provvede
altresì alla  nomina della  commissione esaminatrice, compresi i
relativi supplenti.

2. Lo svolgimento del concorso è attribuito alla Azienda USL nel
cui  ambito   sono  ricompresi   il  maggior  numero  dei  Comuni
interessati al  conferimento delle  sedi farmaceutiche  di cui al
comma 1.

3. La  Giunta regionale  approva  la  graduatoria  degli  idonei,
provvede all'interpello  e all'assegnazione  delle sedi  messe  a
concorso. In  pari tempo  comunica i  risultati  della  procedura
concorsuale ai Sindaci ed alle Aziende UUSSLL interessati.

ARTICOLO 19
(Conferimento delle  sedi farmaceutiche  riservate  all'esercizio
pubblico. Procedura)

1.  Per   il  conferimento  delle  sedi  farmaceutiche  riservate
all'esercizio pubblico di cui alla L. 475/68, la Giunta regionale
comunica al Sindaco il provvedimento di cui all'art. 13, comma 3,
lett. a).

2. Entro  60 giorni dalla avvenuta notifica di cui al comma 1, il
Comune delibera  a pena  di decadenza l'assunzione della gestione
della farmacia.

ARTICOLO 20
(Assegnazione sedi decentrate. Procedura)

1.  Entro   60  giorni   dalla  pubblicazione   sul  BURT   della
deliberazione di  revisione della pianta organica di cui all'art.
13,  la  Giunta  regionale,  per  procedere  alla  selezione  dei
candidati al  trasferimento, delibera il bando dove sono indicate
le sedi  messe a concorso nonché i termini e le modalità per la
presentazione delle  domande ed  il termine  perentorio entro  il
quale, in caso di utile collocazione nella graduatoria finale, è
richiesta  la   comunicazione   dell'accettazione   formale   del
candidato al trasferimento. La rinunzia al trasferimento comporta
l'esclusione del  candidato  richiedente  dalla  graduatoria  del
successivo concorso  per decentramento  disposto ai  sensi  della
presente legge.

2. Lo  svolgimento del concorso è attribuito all'Azienda USL nel
cui ambito è ricompreso il maggior numero dei Comuni interessati
alle procedure  di cui  al comma  1, che  entro 60  giorni  dalla
scadenza dei  termini per  la presentazione  delle domande  nelle
quali devono  essere indicate  le sedi  in ordine  di preferenza,
propone alla  Giunta regionale  la deliberazione  di approvazione
della graduatoria definita ai sensi dei commi seguenti.

3. La  Giunta regionale  assegna le  nuove sedi  farmaceutiche ai
candidati risultati vincitori previa comunicazione da parte degli
stessi entro  30 giorni dalla pubblicazione della graduatoria sul
BURT, dei  dati identificativi  della ubicazione  del locale sede
dell'esercizio.

4.  L'Azienda   USL  ha   a  propria  disposizione,  per  ciascun
candidato,  un   punteggio  massimo  complessivo  di  120  punti,
ripartiti secondo le seguenti modalità di valutazione:

a) minor   fatturato  della  farmacia,  rimborsato  dal  servizio
   sanitario nazionale, calcolato sulla media degli ultimi cinque
   anni: massimo 50 punti;
b) minore  distanza dall'ubicazione  della farmacia  più vicina,
   distanza misurata  da soglia a soglia per il percorso pedonale
   più  breve,   purché  ricompresa  nell'ambito  territoriale,
   delimitato ai sensi dell'art. 16 comma 7, dal quale operare il
   trasferimento: massimo 30 punti;
c) maggiore numero di anni di esercizio della farmacia nei locali
   in cui  è  gestita  all'atto  della  domanda,  purché  siano
   trascorsi  almeno   dieci   anni   dal   conseguimento   della
   titolarità da parte del richiedente: massimo 30 punti;
d) titolarità  della farmacia  per la  quale  il  Sindaco  abbia
   rilasciato anteriormente  alla scadenza  dei  termini  per  la
   presentazione  della  domanda,  autorizzazione  all'esecuzione
   dello sfratto di cui all'art. 35 della l. 253/1950: 10 punti.

5. L'Azienda  USL,  verificate  per  ogni  candidato  le  singole
posizioni in  applicazione dei  criteri di  cui al comma 4, lett.
a), b)  e c),  assegna ai candidati che risultano in possesso dei
maggiori requisiti  i punteggi  massimi rispettivamente previsti.
Agli  altri   candidati  l'Azienda  assegna,  a  scalare  secondo
l'ordine di  graduatoria, tanti  punti in  meno rispetto al primo
classificato quanti  risultano dal  quoziente della divisione del
punteggio massimo  attribuibile per  il numero  dei candidati. È
attribuito di  poi ad  ogni candidato  il punteggio globale ed è
formulata la graduatoria definitiva.

6. Ai fini della graduatoria ha diritto di preferenza assoluta la
farmacia comunale  per  la  quale  sia  stata  fatta  domanda  di
trasferimento ai  sensi del comma 2 e risulti più favorevolmente
collocata, in  base  al  punteggio  assegnato,  tra  le  farmacie
comunali  per   le  quali   sia  stata   presentata  domanda   di
trasferimento.

7. Il  diritto di  preferenza previsto  al comma  6, ove  non sia
stato già  esercitato, opera per ciascun Comune in fase di prima
applicazione della presente legge nel solo caso della istituzione
di almeno due nuove sedi destinate al decentramento con un numero
di residenti  non inferiore  al limite  previsto dalla  normativa
vigente sempre  che per  le sedi  farmaceutiche confinanti,  già
dotate di  farmacia,  corrisponda  un  limite  di  residenti  non
inferiore al limite previsto dalla normativa vigente.

8. L'apertura  della farmacia  nella nuova  sede è  disposta con
provvedimento   del    Sindaco,   ai    sensi    dell'art.    14.
L'autorizzazione  fissa   altresì  il   giorno  dell'apertura  a
decorrere dal  quale cessa  l'autorizzazione all'esercizio  della
farmacia nella precedente sede.

ARTICOLO 21
(Apertura  farmacie   di  nuova   istituzione  o  trasferite  per
decentramento)

1. L'apertura della farmacia di nuova istituzione o da trasferire
per  decentramento  nel  caso  ricorrano  le  condizioni  di  cui
all'art. 14,  comma 4, deve essere effettuata entro un anno dalla
formale accettazione  della assegnazione,  della gestione  o  del
trasferimento da parte del farmacista o del Comune.

2. L'assegnatario,  il Comune  o il  titolare della  farmacia  da
decentrare  può  chiedere  alla  Giunta  regionale  con  istanza
documentata la proroga del termine di cui al comma 1, in presenza
delle seguenti condizioni:

a) area  della sede  indicata dalla pianta organica sprovvista di
   edifici con appropriata destinazione d'uso;
b) locali    temporaneamente    non    idonei    o  in  corso  di
   ristrutturazione;
c) sussistenza  di cause  ostative oggettivamente  documentate di
   natura  urbanistica,   o  logistica,   o,  limitatamente  alle
   farmacie comunali,  di gestione  del personale  in presenza di
   formali procedure già avviate.

3. La Giunta regionale può autorizzare la proroga per un periodo
massimo di  due anni.  Copia della  autorizzazione di  proroga è
inviata al Sindaco per le competenze di cui all'art. 14.

ARTICOLO 22
(Indennità per lo svolgimento dei concorsi)

1. Le  indennità da  corrispondere ai componenti ed ai segretari
delle Commissioni  esaminatrici  nei  concorsi  pubblici  per  il
conferimento di  sedi farmaceutiche  di  cui  all'art.  18,  sono
determinate  in   conformità  a   quanto  disposto  dalla  legge
regionale 14 ottobre 1999, n. 53 e relativi atti di attuazione.

2. Il  dirigente responsabile  del procedimento,  in relazione al
numero delle  domande ed  alla sede  prescelta per lo svolgimento
della prova  pratica, può nominare un apposito comitato composto
da dipendenti  regionali appartenenti  alla fascia C e D del CCNL
relativo  alla  revisione  del  sistema  di  classificazione  del
personale del  comparto delle  "Regioni-Autonomie  locali"  o  da
dipendenti della Azienda USL di pari categoria. Ai componenti del
predetto comitato  è riconosciuto  il compenso  in conformità a
quanto previsto  dalla legge  regionale 14  ottobre 1999, n. 53 e
relativi atti di attuazione.

3. Gli  importi ed  il compenso  di cui  ai commi precedenti sono
automaticamente aggiornati  al variare  degli importi  e compenso
stabiliti dalla LR 53/1999 e relativi atti di attuazione.

4. Ai componenti ed ai segretari delle commissioni esaminatrici e
ai componenti  del comitato  di vigilanza competono anche, quando
ne ricorrano i presupposti, il rimborso delle spese di viaggio ed
il trattamento  economico di  missione, alle  condizioni e  nella
misura stabilita dagli ordinamenti di rispettiva competenza.

ARTICOLO 23
(Vigilanza nel settore farmaceutico)

1. Le  ispezioni preventive alle farmacie di cui all'art. 111 del
RD 1265/1934, le ispezioni preventive e ordinarie ai magazzini di
distribuzione all'ingrosso  di medicinali per uso umano di cui al
decreto legislativo  n.  538/92  e  le  ispezioni  preventive  ed
ordinarie negli  istituti penitenziari  nel settore  farmaceutico
conseguenti all'applicazione del DLgs 230/1999 sono effettuate da
una commissione di due membri nominata con delibera del direttore
generale dell'Azienda  USL e costituita da due farmacisti dell'UO
Farmaceutica territoriale dell'Azienda USL.

2. Le  ispezioni ordinarie  alle farmacie  ai sensi dell'art. 127
del RD  1265/1934 sono  effettuate da  una commissione  di cinque
membri nominata  con delibera del direttore generale dell'Azienda
USL e costituita da:

a) due  farmacisti dell'UO Farmaceutica territoriale dell'Azienda
   USL, dei quali uno con funzioni di presidente;
b) un farmacista designato dall'Ordine provinciale dei farmacisti
   scelto fra  i direttori  di farmacie  pubbliche e  titolari di
   farmacie  private   designati  rispettivamente  per  ispezioni
   presso farmacie pubbliche e presso farmacie private;
c) un  farmacista designato  dalle organizzazioni  sindacali  dei
   titolari  di   farmacia  maggiormente   rappresentative  delle
   farmacie  pubbliche   e  delle   farmacie  private,  designati
   rispettivamente per  ispezioni  presso  farmacie  pubbliche  e
   presso farmacie private;
d) un    amministrativo    della  Azienda  USL  con  funzioni  di
   segretario.

3. Le  ispezioni ordinarie  di  cui  al  decreto  legislativo  27
gennaio 1992,  n. 119 e successive modifiche ed integrazioni sono
effettuate  da   una  commissione  di  tre  membri  nominati  con
deliberazione  del   direttore  generale   dell'Azienda   USL   e
costituita da:

a) un farmacista dell'UO Farmaceutica Territoriale;
b) un    veterinario    designato  dal  dipartimento  prevenzione
   collettiva;
c) un  titolare o  direttore di  farmacia  designato  dall'Ordine
   provinciale dei farmacisti.

4. Nella deliberazione del direttore generale è previsto, per le
commissioni di  cui ai  comma 1,  2 e  3,  un  idoneo  numero  di
supplenti.

5. Per le ispezioni alle farmacie di cui agli artt. 111 e 127 del
RD 1265/1934  il direttore  generale può  nominare più  di  una
commissione.

6. Le  ispezioni ordinarie di cui ai commi 1, 2 e 3 hanno cadenza
almeno biennale.

7. Le  ispezioni ordinarie  di cui al DLgs 119/1999 hanno cadenza
almeno annuale.

8. Le  commissioni di cui ai commi 1 e 2 compiono anche ispezioni
straordinarie.

9. In  caso di  mancata designazione  del componente in seno alla
commissione di  cui al  comma 2, da parte dell'Ordine provinciale
dei farmacisti e/o delle organizzazioni sindacali dei titolari di
farmacia maggiormente  rappresentative delle farmacie pubbliche e
delle farmacie  private,  entro  il  termine  di  30  giorni  dal
ricevimento  dalla   richiesta   del   direttore   generale,   la
commissione garantisce  il funzionamento  con i  soli  componenti
dell'Azienda USL È fatta salva la successiva integrazione.

10. Al  componente non  dipendente pubblico  di cui  al comma  2,
l'Azienda USL  corrisponde a  titolo di rimborso spese un importo
determinato con deliberazione della Giunta regionale.

11. I  Commissari dipendenti  della Azienda  USL  possono  essere
membri di più commissioni di vigilanza.

12.  Dell'ispezione   è  redatto   processo  verbale  che  viene
trasmesso al direttore generale dell'Azienda USL, unitamente alle
eventuali proposte espresse.

13. Il  direttore generale propone al Sindaco i provvedimenti che
a questi  competono a  norma degli  artt. 4  e 14  della presente
legge.

14. Se  il risultato  della ispezione nelle farmacie non è stato
soddisfacente, il Sindaco:

a) applica la sanzione amministrativa come disposto dall'art. 14,
   comma 1;
b) diffida,  nei casi  previsti dalla  legge, il  titolare  della
   farmacia privata,  o il  direttore della  farmacia pubblica  o
   l'assegnatario in caso di nuova apertura, a mettersi in regola
   entro un  termine perentorio,  trascorso  infruttuosamente  il
   quale pronuncia la decadenza dell'autorizzazione all'esercizio
   della farmacia  privata  o,  in  caso  di  farmacia  pubblica,
   trasmette gli atti alla Giunta regionale, per il provvedimento
   di decadenza.

ARTICOLO 24
(Commissione  di   cui  all'art.   110  del   RD  1265/1934   per
l'indennità di avviamento)

1. Per  l'esercizio delle  funzioni di  cui all'art.  110 del  RD
1265/1934,  il   direttore  generale   dell'Azienda  USL   nomina
annualmente una commissione composta da:

a) due  dirigenti della  funzione operativa  amministrativa della
   Azienda USL,  di cui  uno esperto  in  gestioni  economiche  e
   finanziarie il quale svolge le funzioni di presidente;
b) il responsabile dell'UO Farmaceutica territoriale dell'Azienda
   USL;
c) due  farmacisti iscritti  all'albo professionale  di  cui  uno
   rappresentante dei farmacisti rurali, scelti su terna proposta
   dall'Ordine dei farmacisti della provincia.

2.  L'indennità  di  avviamento  di  cui  all'art.  110  del  RD
1265/1934, viene  determinata  con  riferimento  agli  imponibili
netti dichiarati  dalla farmacia  nei cinque  anni  anteriori  al
conferimento  della   titolarità  definitiva  o  della  gestione
provvisoria e  viene corrisposta  in misura  corrispondente a tre
annate del reddito medio in proporzione ai periodi di titolarità
o gestione nel predetto quinquennio.

3. Nell'ipotesi  di  commissioni  provinciali,  la  nomina  o  la
designazione dei  tecnici di  cui ai  precedenti comma compete al
direttore generale  dell'Azienda USL  della città  capoluogo  di
provincia.

CAPO II
DISCIPLINA DEGLI  ORARI, DEI TURNI E DELLE FERIE DELLE FARMACIE E
DEI DISPENSARI

ARTICOLO 25
(Autorità competente)

1. La disciplina degli orari, dei turni di servizio e delle ferie
annuali delle  farmacie, dei  dispensari anche stagionali e delle
farmacie succursali,  è stabilita dal Sindaco, anche su proposta
e comunque  sentite le  organizzazioni sindacali  dei titolari di
farmacia maggiormente  rappresentative delle farmacie pubbliche e
delle farmacie private e acquisiti i pareri dei competenti Uffici
della Azienda  USL, dell'Ordine dei farmacisti, ovvero in carenza
di pareri,  di ufficio,  trascorsi trenta  giorni dalla  data  di
ricezione della richiesta.

2. È  facoltà del  Sindaco autorizzare  orari differenziati  di
apertura al  pubblico. L'apertura  giornaliera non può essere di
durata inferiore alle 4 ore e superiore alle 12 ore.

3. Le  ordinanze relative  agli orari  ed ai  turni devono essere
sottoposte a verifica fra le parti almeno ogni cinque anni.

ARTICOLO 26
(Orario di apertura delle farmacie e dei dispensari farmaceutici)

1. Le  farmacie osservano  un orario settimanale complessivamente
non inferiore a 40 ore suddiviso su 5 o 6 giorni.

2. L'orario  settimanale delle  farmacie che non sono soggette ai
turni di cui agli artt. 28, 29 e 30 può essere ridotto fino a 36
ore suddiviso in 5 o 6 giorni.

3. I dispensari farmaceutici di cui all'art. 6 della l. 362/1991,
osservano un  orario di  apertura ridotto rispetto a quello delle
farmacie cui  sono affidati  e comunque  non superiore  a 20  ore
settimanali.

4. Le  farmacie cui  sono affidati  dispensari, anche stagionali,
possono essere  autorizzate ad  effettuare un  orario ridotto  in
misura corrispondente al periodo di apertura del dispensario.

5. l dispensari farmaceutici comunque istituiti, che osservano un
orario superiore  alle 20  ore settimanali,  entro 12  mesi dalla
entrata in  vigore della  presente legge,  rispettano  il  limite
temporale stabilito al comma 3.

ARTICOLO 27
(Guardia farmaceutica: modalità di espletamento)

1. Il  servizio prestato  dalle farmacie, al di fuori del normale
orario  di   apertura,  riveste  le  caratteristiche  di  guardia
farmaceutica diurna, festiva, notturna.

2. Il  servizio di  guardia  farmaceutica  è  espletato  con  le
seguenti modalità:

a) "a chiamata mediante reperibilità": la farmacia è chiusa, è
   assicurata  la  agevole  e  tempestiva  disponibilità  di  un
   farmacista;
b) "a  chiamata a battenti chiusi": la farmacia è chiusa, al suo
   interno è disponibile un farmacista;
c) "a  battenti aperti":  la  farmacia  è  aperta,  assicura  la
   medesima  attività   svolta  durante  il  normale  orario  di
   apertura.

3. Per  motivi di  sicurezza il servizio di cui al comma 2, lett.
c), può  essere espletato anche attraverso l'utilizzo di sistemi
che limitino  l'accesso dell'utente  ai  locali  e/o  al  diretto
contatto con il farmacista.

4. Durante  il servizio  di guardia farmaceutica espletato con le
modalità di  cui al  comma 2,  lett. a)  e b),  il farmacista è
tenuto ad  evadere  soltanto  le  ricette  ove  il  medico  abbia
esplicitato il carattere di urgenza, nonché tutte quelle ricette
e/o richieste  per le  quali il  farmacista rilevi  carattere  di
urgenza,  con   particolare  riferimento  alla  dispensazione  di
farmaci non sottoposti ad obbligo di ricetta medica.

ARTICOLO 28
(Bacino di utenza e turni)

1. L'ambito di applicazione di uno stesso turno diurno, notturno,
festivo, su  proposta delle organizzazioni sindacali dei titolari
di farmacia maggiormente rappresentative delle farmacie pubbliche
e delle  farmacie private, sentiti i pareri dei competenti uffici
della Azienda  USL e dell'Ordine dei Farmacisti, può interessare
territori di  più Comuni  limitrofi, anche  di Province diverse,
afferenti ad  uno stesso  bacino di  utenza omogeneo dal punto di
vista territoriale e di esigenze del servizio.

2. Nella  determinazione del bacino di utenza, le proposte di cui
al comma  1  tengono  conto  della  presenza  sul  territorio  di
eventuali forme  di consegna domiciliare, secondo quanto indicato
all'art. 30, comma 8.

3. Ai turni possono partecipare tutte le farmacie urbane e rurali
purché la  distanza fra  le  località  ove  sono  ubicate  sedi
farmaceutiche partecipanti  ad uno  stesso turno non superi i km.
15.  Tale   distanza  può  essere  derogata  eccezionalmente  in
presenza di  condizioni di  viabilità e  di servizi di trasporto
particolarmente favorevoli.

4. Ai turni non possono partecipare i dispensari farmaceutici.

ARTICOLO 29
(Servizio di  guardia  farmaceutica  diurna  feriale,  festiva  e
festiva infrasettimanale)

1. Durante le ore di chiusura diurna, di chiusura festiva e negli
eventuali giorni  di chiusura  infrasettimanale, anche festiva è
istituito un  servizio di  guardia secondo  le modalità previste
dall'art. 27.

2. Il  servizio di  guardia farmaceutica  diurna  e  festiva,  di
regola avviene con le seguenti modalità:

a) a  chiamata con  reperibilità se  la farmacia  è ubicata  in
   Comuni con popolazione inferiore a 12.500 abitanti;
b) a  chiamata a  battenti chiusi  se la  farmacia è  ubicata in
   Comuni con popolazione inferiore a 25.000 abitanti;
c) a  battenti aperti  se la  farmacia è  ubicata in  Comuni con
   popolazione superiore a 25.000 abitanti e nei bacini di utenza
   di cui all'art. 28, comma 1.

3. Nei  Comuni o  bacini di  utenza con  popolazione superiore  a
50.000 abitanti, il servizio è assicurato almeno da una farmacia
ogni 50.000  abitanti, con possibilità di raddoppio nei Comuni o
località ad  elevato flusso  turistico. Tale aumento può essere
modulato fra  turno diurno,  festivo e  festivo  infrasettimanale
sulla base  delle esigenze del servizio e delle proposte avanzate
dalle  organizzazioni   sindacali  dei   titolari   di   farmacia
maggiormente rappresentative  delle farmacie  pubbliche  e  delle
farmacie private,  sentito l'Ordine professionale e l'Azienda USL
Il servizio  è espletato con le modalità di cui all'art. 27. Le
frazioni di popolazione vengono valutate dai Sindaci in base alle
proposte formulate  dalle  rappresentanze  sindacali  sentito  il
parere dell'ordine  professionale e  i  competenti  uffici  della
Azienda USL.

ARTICOLO 30
(Servizio di guardia farmaceutica notturna)

1. Dall'orario  di chiusura  serale alla  apertura  antimeridiana
delle farmacie  è istituito  il servizio di guardia farmaceutica
notturna.

2. Il  servizio di guardia farmaceutica notturna è assicurato da
farmacie   che    si   offrono    volontariamente   di   svolgere
permanentemente tale  servizio e  da farmacie  che svolgono  tale
servizio attraverso  turni all'uopo  adottati ed  organizzati  su
proposta delle  organizzazioni sindacali dei titolari di farmacie
maggiormente rappresentative  delle farmacie  pubbliche  e  delle
farmacie private,  sentito il  parere dell'Ordine Professionale e
dei competenti uffici della Azienda USL.

3. Lo  svolgimento dei  servizio di guardia notturna nei Comuni o
bacini di  utenza con  popolazione fino  a  100.000  abitanti  il
servizio è assicurato da una farmacia con le seguenti modalità:

a) a   chiamata  con  reperibilità  nei  Comuni  fino  a  12.500
   abitanti;
b) a  chiamata a  battenti  chiusi  nei  Comuni  con  popolazione
   compresa fra 12.500 e 25.000 abitanti;
c) a  battenti aperti  nei Comuni  con  popolazione  superiore  a
   25.000 abitanti.

4. Nei  Comuni o  bacini di  utenza con  popolazione superiore  a
100.000 abitanti  il servizio  notturno è assicurato da un'altra
farmacia ogni 50.000 abitanti.

5. Il servizio di guardia farmaceutica notturna a battenti aperti
può essere  espletato con le modalità di cui all'art. 27, comma
3.

6. Nei  Comuni  e  località  ad  elevato  flusso  turistico,  il
servizio notturno  istituito secondo  le modalità  del comma  2,
può essere  aumentato fino al raddoppio delle farmacie di turno,
anche limitatamente a determinati periodi della notte.

7. Eventuali  frazioni di  popolazione sono  valutate dai Sindaci
anche in  base alle  proposte delle  rappresentanze sindacali  di
categoria sentito  il  parere  dell'Ordine  professionale  e  dei
competenti uffici della Azienda USL.

8.  Le   farmacie  risultanti  di  turno,  al  ricevimento  della
prescrizione, possono  avvalersi per  la consegna domiciliare dei
medicinali di  organizzazioni del  volontariato ed assistenziali,
idoneamente convenzionate.

ARTICOLO 31
(Servizio di guardia delle farmacie rurali)

1. Le  farmacie rurali  individuate ai  sensi della legge 8 marzo
1968, n.  221  (Provvidenze  a  favore  dei  farmacisti  rurali),
partecipano ai  turni di  servizio di  guardia diurna,  festiva e
notturna istituiti nei Comuni e nei bacini di utenza a condizione
che dalla  località ove  sono situate  risulti una  farmacia  di
guardia ad una distanza massima di quindici chilometri.

2. La  distanza di  cui al  comma 1  può essere  eccezionalmente
derogata in  presenza di  condizioni di  viabilità e  servizi di
trasporto pubblico particolarmente favorevoli.

3. Le farmacie rurali che partecipano ai turni di guardia seguono
le modalità  di espletamento  del servizio  di cui  all'art. 27,
comma 2, lett. a).

4. Le farmacie rurali che non partecipano ai turni di guardia, in
quanto non  sussistono i presupposti di cui al comma 1 assicurano
il servizio garantendo la disponibilità agevole e tempestiva del
farmacista.

ARTICOLO 32
(Chiusura infrasettimanale delle farmacie)

1. L'orario  settimanale può  essere articolato  su cinque o sei
giorni, previa  comunicazione al  Sindaco per  l'esercizio  delle
funzioni previste  all'art. 25  unitamente all'orario giornaliero
di apertura al pubblico.

ARTICOLO 33
(Farmacie a servizio continuativo)

1. Nei  Comuni capoluogo di provincia, nei Comuni sede di Aziende
UUSSLL, nei  Comuni e località ad elevato flusso turistico e nei
Comuni, con  popolazione non  inferiore  a  50.000  abitanti,  il
Sindaco può  autorizzare, a  richiesta del  titolare, sentito il
parere delle  organizzazioni sindacali  dei titolari  di farmacie
maggiormente rappresentative  delle farmacie  pubbliche  e  delle
farmacie private,  dell'Ordine  Professionale  e  dei  competenti
uffici della Azienda USL una o più farmacie allo svolgimento del
servizio continuativo  per ventiquattrore  a battenti  aperti per
tutti i giorni dell'anno.

2. Le  farmacie a servizio continuativo vengono computate ai fini
del rispetto  dei parametri  demografici relativi  al servizio di
guardia diurno, festivo e notturno.

3.  L'organizzazione   della  struttura  e  del  personale  delle
farmacie che  svolgono il  servizio continuativo deve essere tale
da garantire  il corretto  espletamento del servizio in relazione
alle esigenze della utenza.

4. Le  farmacie che  erano già  state  autorizzate  al  servizio
continuativo prima  dell'entrata in  vigore della  presente legge
sono autorizzate a proseguirlo.

5. Nel caso in cui più titolari richiedano di essere autorizzati
al servizio  continuativo, il Sindaco adotta le proprie decisioni
su criteri  selettivi  preventivamente  determinati  che  tengono
conto della  coerente distribuzione  territoriale, di particolare
flussi di  popolazione, di presenza di presidi sanitari e di poli
commerciali e di servizio.

ARTICOLO 34
(Situazioni di emergenza: apertura farmacie)

1.  L'Ordine   professionale,  d'intesa   con  le  organizzazioni
sindacali dei  titolari di  farmacie maggiormente rappresentative
delle farmacie  pubbliche e delle farmacie private, predispone ed
aggiorna un  piano per  un  servizio  integrativo  di  emergenza,
mettendolo a  disposizione  delle  autorità  competenti  di  cui
all'art. 25;  tale piano  può essere  attivato per far fronte ad
eventuali situazioni di emergenza per la salute pubblica.

2.  L'Ordine   professionale,  d'intesa   con  le  organizzazioni
sindacali dei  titolari di  farmacie maggiormente rappresentative
delle farmacie  pubbliche e  delle farmacie  private,  predispone
anche un  piano da  mettere a  disposizione del Prefetto ai sensi
della legge  12 giugno  1990, n.  146 (Norme  per l'esercizio del
diritto di  sciopero nei  servizi  pubblici  essenziali  e  sulla
salvaguardia  dei  diritti  della  persona),  per  assicurare  un
servizio minimo  in occasione  di manifestazioni  di sciopero  da
parte delle farmacie.

ARTICOLO 35
(Ferie)

1. Le  farmacie possono  osservare una chiusura annuale per ferie
non superiore  a trenta  giorni lavorativi; la chiusura per ferie
deve essere  effettuata possibilmente  in una  unica soluzione  e
comunque frazionata in non più di tre periodi.

2. I  turni di chiusura per ferie sono proposti, nel rispetto dei
termini di  cui all'art.  25, comma 1, anche dalle organizzazioni
sindacali dei  titolari di  farmacie maggiormente rappresentative
delle  farmacie   pubbliche  e  delle  farmacie  private  e  sono
autorizzati  dal   Sindaco,   sentito   il   parere   dell'Ordine
professionale e dei competenti uffici della Azienda USL.

3. In  occasione  di  rilevanti  lavori  di  ristrutturazione  il
Sindaco, acquisiti  i pareri  di cui al comma 2, può autorizzare
un ulteriore periodo di chiusura.

4. Le  ferie debbono  essere usufruite  in modo  da  lasciare  in
servizio una  percentuale di farmacie per ogni Comune o bacino di
utenza almeno del cinquanta per cento.

5.  In   situazioni  di   servizio,  viabilità   e  collegamenti
particolarmente favorevoli  per la  popolazione il  Sindaco  può
autorizzare la deroga della percentuale di cui al comma 4.

6. Il  Sindaco, acquisiti  i pareri  di  cui  all'art.  25,  può
autorizzare un  periodo di ferie per i dispensari non stagionali,
compatibilmente con le esigenze di servizio.

7. Il  Sindaco anche  senza acquisire i pareri di cui all'art. 25
può autorizzare  una chiusura  straordinaria di  un  giorno  per
inventario annuale della farmacia.

ARTICOLO 36
(Obblighi particolari)

1. È  fatto obbligo  a tutti i farmacisti di indossare un camice
bianco e  di portare  sullo stesso,  in  modo  ben  visibile,  il
distintivo nazionale  adottato dalla  Federazione dell'Ordine dei
Farmacisti Italiani (FOFI).

2. La  dispensazione dei  medicinali è effettuata esclusivamente
dai farmacisti.

3. Il  personale non  laureato in servizio nelle farmacie indossa
un camice di colore diverso da quello dei farmacisti.

4. All'esterno  dei locali  di ciascuna  farmacia  e  dispensario
farmaceutico è  esposto  un  cartello,  o  altro  idoneo  mezzo,
recante in  modo chiaro  e ben visibile l'orario di apertura ed i
turni di  servizio, con  l'indicazione di  tutte le  farmacie  di
turno ed evidenziando tra esse le farmacie sempre aperte.

5. All'esterno  dei locali  di ciascuna  farmacia è  affissa una
croce  verde  luminosa  nel  rispetto  delle  norme  comunali  in
materia. Tale  insegna rimane accesa durante il servizio serale e
notturno comunque effettuato.

ARTICOLO 37
(Sanzioni amministrative e disciplinari)

1. Ove  il fatto  non sia previsto dalla legge penale come reato,
la violazione  delle disposizioni  contenute nella presente legge
è punita  con la  sanzione amministrativa  del pagamento  di una
somma da lire centomila pari a euro 51.1 a lire seicentomila pari
a euro  306.59. La definizione dell'ammontare minimo e massimo di
tale sanzione  può essere  soggetta ad  aggiornamento  con  atto
deliberativo del Consiglio regionale su proposta della Giunta.

2. L'accertamento  della violazione  delle  norme  contenute  nel
presente Capo  II è  demandato all'Azienda  USL oltre  che  agli
ufficiali ed agenti di polizia giudiziaria.

3.  L'autorità   competente  all'applicazione   della   sanzione
amministrativa di  cui al  presente articolo  è il  Sindaco  che
provvede ai sensi della L. 24 novembre 1981, n. 689 (Modifiche al
sistema penale) e della LR 12 novembre 1993, n. 85.

4. Copia  del verbale  di  contestazione  della  violazione  alle
disposizioni  della   presente  legge   deve   essere   trasmessa
all'Ordine professionale  per  i  provvedimenti  disciplinari  di
competenza.

CAPO III
INDENNITÀ DI RESIDENZA O CONTRIBUTO IN PARTICOLARI SITUAZIONI

ARTICOLO 38
(Farmacie  di   nuova  istituzione.   Domanda  per  indennità  o
contributo)

1. Le  domande, da  indirizzare all'Azienda  USL territorialmente
competente, per  la concessione  dell'indennità o  contributo di
cui alla  l. 221/1968,  per le  farmacie autorizzate all'apertura
posteriormente al  31  marzo  degli  anni  pari,  possono  essere
presentate entro il 31 marzo dell'anno dispari.

2. La  decisione della  Azienda USL  in ordine  al diritto e alla
misura della indennità sarà limitata al predetto anno solare.

ARTICOLO 39
(Farmacie trasferite  di titolarità.  Domanda per  indennità  o
contributo)

1. In  caso di trasferimento della titolarità successivamente al
31  marzo   degli  anni   pari  l'acquirente,   indipendentemente
dall'avvenuto riconoscimento  della titolarità, dovrà chiedere,
entro il  90 giorno dall'atto di acquisto, l'erogazione a proprio
favore  dell'indennità   già  determinata   per  il  precedente
titolare o  per la  quale quest'ultimo abbia presentato l'istanza
nei termini.

ARTICOLO 40
(Gestione dispensari. Contributo)

1. Al  titolare cui  è  affidato  il  dispensario  farmaceutico,
istituito a  norma della  l. 221/1968,  e successive modifiche ed
integrazioni, spetta  una indennità  di gestione nella misura di
L. 200.000  annue pari  a euro 102.2 ridotta a metà nel caso che
il dispensario  sia ubicato  in locali  messi a  disposizione dal
Comune. La  misura di  tale indennità  può essere  soggetta  ad
aggiornamento con  atto deliberativo  del Consiglio  regionale su
proposta della Giunta.

2. La somma prevista al comma 1 è comprensiva dell'indennità di
gestione di cui all'art. 3, comma 2, della l. 221/1968.

CAPO IV
RILEVAZIONE E CONTROLLO DELLE PRESCRIZIONI FARMACEUTICHE

ARTICOLO 41
(Competenze delle Aziende UUSSLL)

1. Al  fine di  dare attuazione  a quanto  disposto dall'art.  4,
comma 2,  del decreto-legge  30 maggio  1994, n.  325, convertito
nella legge  19 luglio  1994, n. 467, la Regione attribuisce alle
Aziende  UUSSLL   la  rilevazione   dei  dati   contenuti   nelle
prescrizioni farmaceutiche e le connesse attività di controllo e
di verifica.

2. La  gestione delle attività di cui al comma 1 è svolta dalle
Aziende UUSSLL  direttamente, ovvero  può essere  affidata dalle
medesime  ad   altri  soggetti   individuati  tramite   gara   da
effettuarsi secondo  le vigenti  disposizioni legislative, ovvero
può  essere   affidata  alle   OOSS   delle   farmacie,   previa
predisposizione di  adeguato sistema  di  controllo,  nell'ambito
degli accordi  regionali di  cui all'art.  8, comma 2, lettera c)
del  decreto   legislativo  502/92   e  successive  modifiche  ed
integrazioni.

ARTICOLO 42
(Rapporti tra Aziende UUSSLL e Regione)

1. Le  Aziende UUSSLL  comunicano alla  Regione,  nell'ambito  di
quanto  previsto  al  Capo  V,  le  informazioni  necessarie  per
l'elaborazione,  l'analisi   e  la   valutazione  degli  elementi
contenuti nelle  prescrizioni farmaceutiche con modalità e tempi
indicati dalla Giunta regionale.

CAPO V
MODALITÀ DI  CONVENZIONAMENTO PER  L'ELABORAZIONE DEI DATI DELLE
PRESCRIZIONI FARMACEUTICHE  AI FINI  DEL CONTROLLO DELLA RELATIVA
SPESA

ARTICOLO 43
(Competenze della Regione)

1.  Per   la  fornitura   di  sistemi  permanenti  di  controllo,
elaborazione,   analisi    e   valutazione   delle   prescrizioni
farmaceutiche che  utilizzino i  dati delle  rilevazioni  di  cui
all'art. 4, comma 2, del DL 325/1994 convertito nella l. 467/1994
la  Giunta  regionale  è  autorizzata  a  stipulare  i  relativi
contratti comportanti obbligazioni la cui durata si protragga per
più esercizi.

2. I  contratti di cui al comma 1, sono stipulati a seguito della
effettuazione di gare per l'aggiudicazione di appalti pubblici di
servizi da  effettuarsi in  applicazione delle  norme adottate in
materia dalla CE, dallo Stato e dalla Regione.

CAPO VI
DISCIPLINA SULL'OSSIGENOTERAPIA DOMICILIARE

ARTICOLO 44
(Ambito di applicazione )

1. Il  presente capo  disciplina, ai sensi dell'art. 14, comma 5,
del Dlgs.  538/1992 la  fornitura  di  ossigeno  liquido  per  il
trattamento a  lungo termine  a cura  del servizio  sanitario  di
soggetti affetti  da stati  patologici cronici accertati ai sensi
di legge.

2. È data facoltà alle Aziende UUSSLL, di affidare la fornitura
di ossigeno  liquido alle  farmacie aperte al pubblico, a parità
di condizioni economiche e di effettuazione del servizio.

ARTICOLO 45
(Definizione di ossigenoterapia a lungo termine)

1.   Agli    effetti   della   presente   legge,   si   considera
ossigenoterapia a  lungo termine  il trattamento continuativo dei
soggetti di cui all'art. 44 per periodi superiori ai tre mesi.

ARTICOLO 46
(Destinatari e modalità del trattamento)

1. I  soggetti affetti da insufficienza respiratoria cronica, per
i quali  possono ricorrere  le condizioni  di  ossigenoterapia  a
lungo termine,  accedono alle  strutture di  cui al  comma 3  del
presente articolo al fine dell'ammissione al trattamento.

2. Al  fine di  consentire una migliore fruibilità del servizio,
l'ammissione al  trattamento è  consentita anche a quei soggetti
che, a  seguito della propria personale impossibilità di accesso
alla struttura,  facciano pervenire  alla stessa, unitamente alla
certificazione medica  sulle proprie  condizioni di salute, copia
della cartella clinica con la diagnosi, gli esami, le prestazioni
effettuate e  le prescrizioni  terapeutiche. La  struttura  sulla
base   delle   documentazioni   presentate,   provvede   o   meno
all'ammissione in trattamento.

3. L'ammissione al trattamento di ossigenoterapia a lungo termine
è subordinata all'esecuzione di specifici protocolli diagnostici
da  parte   delle  strutture   operative  di   pneumologia  e  di
fisiopatologia  respiratoria   o,  in   loro  carenza,  da  altre
strutture individuate dalle Aziende sanitarie.

ARTICOLO 47
(Modalità di erogazione)

1. La prescrizione di ossigenoterapia a lungo termine è a carico
del servizio  sanitario esclusivamente  in base alle modalità di
cui alla presente legge.

2. Per  i fini  di cui  art. 44  e allo  scopo di  assicurare  la
fornitura delle bombole di ossigeno direttamente al domicilio dei
pazienti in  conformità a quanto disposto dall'art. 14, comma 5,
del DLgs 538/1992, le Aziende UUSSLL sono autorizzate a stipulare
contratti con  le ditte  fornitrici aventi  i requisiti di legge,
previa gara  da effettuarsi  in base  alla  vigente  normativa  e
introducendo clausole  che consentano la verifica della quantità
di ossigeno effettivamente consumata.

3. Le  Aziende UUSSLL  provvedono agli  ordinativi  di  fornitura
sulla base  delle richieste  pervenute dalle  strutture operative
abilitate di cui all'art. 46, comma 3.

CAPO VII
DISCIPLINA DELL'AUTODIAGNOSTICA IN FARMACIA

ARTICOLO 48
(Definizione)

1.  Si  considerano  apparecchi  di  autodiagnostica  rapida  gli
strumenti   idonei   ad   effettuare   automaticamente   semplici
misurazioni di  parametri sierologici  e  di  laboratorio,  senza
alcun intervento del personale della farmacia.

ARTICOLO 49
(Adempimenti delle farmacie)

1.  La   farmacia  che  intende  dotarsi  di  un  apparecchio  di
autodiagnostica rapida  di cui  all'art. 48  è tenuta ad inviare
formale comunicazione  al direttore  generale dell'Azienda USL di
competenza almeno 60 giorni prima dell'inizio dell'attività.

2.  L'Azienda   USL,  entro   60  giorni  dalla  ricezione  della
comunicazione di cui al comma 1, effettua un sopralluogo volto ad
accertare il rispetto delle prescrizioni previste agli artt. 50 e
51. A  seguito del  sopralluogo    rilascia  un  parere  igienico
sanitario   favorevole    all'utilizzo   delle    apparecchiature
installate.

3.  Per   le  apparecchiature   di  autodiagnostica  rapida  già
installate, la  farmacia, al fine di ottenere il parere di cui al
comma 2,  è tenuta ad inviare formale comunicazione al direttore
generale dell'Azienda  USL entro 60 giorni dall'entrata in vigore
della presente legge.

ARTICOLO 50
(Caratteristiche dei locali)

1. Le  apparecchiature sono installate all'interno della farmacia
in apposito  spazio idoneo e delimitato, distinto dagli spazi nei
quali si  svolge l'attività  della farmacia  anche  al  fine  di
garantire il diritto alla riservatezza dell'utente.

2.  L'accesso   nello  spazio  così  delimitato  è  autorizzato
soltanto dal farmacista.

ARTICOLO 51
(Caratteristiche delle apparecchiature)

1. Le  apparecchiature e  tutti i  dispositivi medici  utilizzati
debbono  possedere   le  caratteristiche   previste  dal  decreto
legislativo del 24 febbraio 1997 n. 46.

2. I  titolari della  farmacia  sono  responsabili  del  regolare
funzionamento delle  apparecchiature  installate,  provvedono  ad
eseguire i collaudi ed i controlli di legge sulle apparecchiature
medesime e  sono tenuti  a conservare  per  almeno  tre  anni  la
documentazione che comprova tali controlli.

3.  La   Giunta  regionale   può  disciplinare  l'attuazione  di
specifici programmi di controllo di qualità.

ARTICOLO 52
(Obblighi del farmacista)

1.  Il   farmacista  fornisce  informazioni  sulle  modalità  di
effettuazione dell'autotest  ed in particolare sul rispetto delle
precauzioni igieniche.

2. Il farmacista non può fornire alcuna interpretazione del test
nè fornire alcun consiglio di carattere terapeutico.

3. Annualmente  il titolare  invia all'Azienda USL competente per
territorio una  relazione  tecnica  riportante  il  numero  e  la
tipologia degli autotest effettuati nella farmacia.

4. È fatto obbligo di smaltimento dei rifiuti ai sensi di quanto
previsto dal decreto legislativo 5 febbraio 1997, n. 22.

ARTICOLO 53
(Adempimento dell'Azienda unità sanitaria locale)

1. L'Azienda  USL competente per territorio effettua la vigilanza
in ordine  al rispetto degli prescrizioni contenute agli artt. 50
e 51.

2. Nei  casi di  inosservanza, l'Azienda  USL, salvo che il fatto
non  costituisca   più  grave   reato,   propone   le   sanzioni
amministrative prevista  all'art. 54 e prescrive un termine entro
il quale  la farmacia  deve provvedere  alla regolarizzazione  di
quanto    rilevato.     L'Azienda    dispone     il     sequestro
dell'apparecchiatura eventualmente installata qualora la farmacia
non adempia entro detto termine.

ARTICOLO 54
(Sanzioni)

1. Ove  il fatto  non costituisca più grave reato, la violazione
delle disposizione  contenute nel  presente capo è punita con la
sanzione amministrativa  del  pagamento  di  una  somma  da  lire
trecentomila pari  a euro  153.3 lire  tre milioni  pari  a  euro
1532.96.  La  definizione  dell'ammontare  dei  limite  minimo  e
massimo  di   tale  sanzione  può  essere  aggiornato  con  atto
deliberativo del Consiglio regionale, su proposta della Giunta.

2. L'accertamento  della violazione  è demandato all'Azienda USL
competente per  territorio.  Il  direttore  generale  propone  al
Sindaco del Comune ove è ubicata la farmacia i provvedimenti che
a questo competono a norma degli artt. 4 e 14.

3.  Copia  del  verbale  di  contestazione  della  violazione  è
trasmessa  all'Ordine   professionale  per   i  provvedimenti  di
competenza.

TITOLO III
DISPOSIZIONI FINALI

ARTICOLO 56
(Abrogazioni)

1. Sono abrogate le seguenti leggi regionali:

a) LR 19 novembre 1976, n. 73 "Incentivazione per l'apertura e la
   gestione di farmacie rurali particolarmente disagiate";
b) LR  17 ottobre 1983, n. 69 "Disposizioni per l'esercizio delle
   funzioni in materia di igiene e sanità pubblica, veterinaria,
   farmaceutica e  di vigilanza sulle farmacie ai sensi dell'art.
   32, secondo comma, della legge 23 dicembre 1978, n. 833", come
   modificata dalle  leggi regionali  27 ottobre  1989, n. 69, 10
   marzo 1995, n. 27 e 3 settembre 1996, n. 74;
c) LR 11 dicembre 1992, n. 54 "Norme concernenti il decentramento
   delle farmacie";
d) LR  6 settembre  1993, n. 65 "Disposizioni regionali intese ad
   assicurare  l'uniformità   dei  rapporti   economici  con  le
   farmacie";
e) LR  23 maggio  1994, n.  40 "Modalità di convenzionamento per
   l'elaborazione dei  dati delle  prescrizioni farmaceutiche  ai
   fini del controllo della relativa spesa";
f) LR  1 giugno  1994,  n.  42  "Disciplina  sull'ossigenoterapia
   domiciliare" come modificata dalla legge regionale 30 novembre
   1995, n. 102;
g) LR  3 febbraio  1995, n.  20 "Ulteriori  disposizioni tese  ad
   assicurare  l'uniformità   dei  rapporti   economici  con  le
   farmacie. Modificazioni alla LR 21 dicembre 1989, n. 86";
h) LR  18 aprile 1995, n. 67 "Disciplina degli orari, dei turni e
   delle ferie delle farmacie e dei dispensari";
i) LR  15 marzo  1996,  n.  19  "Rilevazione  e  controllo  delle
   prescrizioni farmaceutiche".

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 25 febbraio 2000

Giannarelli
(incaricato con DPGR 4 febbraio 2000 n. 17)

La presente  legge è  stata approvata dal Consiglio Regionale il
19-1-2000 ed  è stata vistata dal Commissario del Governo il 21-
2-2000.



ASSISTENZA SANITARIA

