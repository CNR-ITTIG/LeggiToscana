Disciplina  regionale   in  materia  di  organismi  geneticamente
modificati (O.G.M.).

Il Consiglio Regionale ha approvato il 1-3-2000
Il Commissario del Governo ha apposto il visto il 31-3-2000
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  Regione Toscana,  ai fini della tutela della salute, quale
fondamentale diritto  della persona,  promuove  tutte  le  azioni
necessarie a  prevenire i  possibili rischi per la salute umana e
per l'ambiente  derivanti dalla  coltivazione, dalla produzione e
dal  consumo   di  prodotti  contenenti  organismi  geneticamente
modificati (O.G.M.).

ARTICOLO 2
(Divieto di coltivazione e di produzione)

1. Per  i fini di cui all'articolo 1 e per mantenere e preservare
la presenza  dei geni  naturali, anche  secondo  quanto  previsto
dalla legge  regionale 16 luglio 1997, n.50 "Tutela delle risorse
genetiche autoctone",  la Regione Toscana vieta la coltivazione e
la produzione  di specie  che contengono la presenza di organismi
geneticamente modificati (O.G.M.).

ARTICOLO 3
(Etichettatura)

1.  In   attuazione  delle   norme  comunitarie   in  materia  di
etichettatura e,  in particolare,  del Reg.(  CE) n.  1139/98 del
Consiglio,  del   26   maggio   1998,   i   prodotti   alimentari
commercializzati nel  territorio  della  Regione,  se  contenenti
O.G.M. o  prodotti derivati,  dovranno indicare  tale presenza in
un'apposita etichetta da apporsi su ogni singolo prodotto.

2. A  tal fine,  è  fatto  obbligo  ai  gestori  degli  esercizi
commerciali che  operano sul  territorio regionale, di verificare
che i  prodotti  messi  in  vendita  siano  dotati  dell'apposita
etichetta.

ARTICOLO 4
(Divieto di somministrazione di prodotti contenenti O.G.M.)

1. Nelle  more di  protocolli e  normative comunitarie utili alla
valutazione dell'impatto  sulla salute  umana e sull'ambiente, è
vietata la  somministrazione di  prodotti contenenti O.G.M. nelle
attività di  ristorazione collettiva scolastica e prescolastica,
degli ospedali e luoghi di cura della Regione, degli uffici della
Regione, delle Province e dei Comuni.

2. I  soggetti gestori  delle attività  di cui  al comma 1 hanno
l'obbligo di  verificare, attraverso  la  richiesta  di  apposita
dichiarazione del fornitore, l'assenza di O.G.M.

ARTICOLO 5
(Informazione ed educazione)

1. Per  il conseguimento  delle finalità  di cui  alla  presente
legge la  Giunta regionale  organizza e realizza, all'interno dei
propri programmi  sull'educazione alimentare e nella divulgazione
agricola, campagne  di informazione  ed educazione del cittadino,
dirette  in   maniera  particolare   agli   operatori   agricoli,
scolastici   e   sanitari,   sui   rischi   possibili   derivanti
dall'introduzione di prodotti contenuti O.G.M. nell'alimentazione
e nell'ambiente.

ARTICOLO 6
(Controlli e sanzioni)

1. Il  controllo su  quanto previsto all'articolo 2 è esercitato
dall'Agenzia  regionale  per  lo  sviluppo  e  l'innovazione  nel
settore agricolo  forestale (ARSIA),  di cui alla legge regionale
10 giugno  1993, n.37  (Istituzione dell'Agenzia regionale per lo
sviluppo e l'innovazione nel settore agricolo forestale (ARSIA) e
successive modificazioni.  A  tal  fine,  entro  sessanta  giorni
dall'entrata in  vigore della presente legge, la Giunta regionale
emanerà  apposito   regolamento  contente   la  disciplina   del
controllo.

2. Le imprese agricole che utilizzano O.G.M. dovranno restituire,
entro sei mesi dalla comunicazione dei risultati del controllo, i
contributi  finanziari,   maggiorati  degli   interessi   legali,
ottenuti dalla  Regione negli  ultimi cinque  anni a far data dal
momento  del   controllo  stesso  e  di  provenienza,  oltre  che
regionale, anche nazionale e comunitaria.

3.  Gli   esercizi  commerciali   che  commercializzano  prodotti
contenti O.G.M. senza l'apposita etichetta sono sanzionati con la
chiusura  dell'esercizio   commerciale  fina  ad  un  massimo  di
quindici giorni.

4.  Nei   contratti  di   appalto  di  ristorazione  nelle  mense
scolastiche, degli  istituti ospedalieri  e  degli  uffici  della
Regione, delle  Province e  dei Comuni,  dovranno essere previste
norme che  stabiliscano la  risoluzione del  contratto  stesso  a
seguito dell'accertamento  di  violazione  del  divieto  previsto
all'articolo 4.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 6 aprile 2000

Marcucci (Incaricata con DPGR 221 del 15.6.1995)

La presente  legge è  stata approvata dal Consiglio Regionale il
1-3-2000 ed è stata vistata dal Commissario del Governo il 31-3-
2000.



AGRICOLTURA
FITOBIOLOGIA
CONTROLLI

