Interventi finalizzati  allo sviluppo di strategie interculturali
in Toscana.

Il Consiglio Regionale ha approvato il 21-02-2000
Il Commissario del Governo ha apposto il visto il 15-03-2000
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  Regione Toscana,  nel quadro  delle finalità  statutarie,
allo scopo di realizzare strategie interculturali sui terreni del
confronto di  genere  tra  donne  e  uomini,  del  confronto  tra
generazioni e  tra culture di popoli diversi, promuove interventi
finalizzati alla  produzione,  divulgazione  e  diffusione  delle
conoscenze in  materia  e  contribuisce  al  sostegno  di  idonee
iniziative sull'intero territorio regionale.

ARTICOLO 2
(Indirizzi generali)

1.  Le  strategie  interculturali  di  cui  all'articolo  1,  con
specifico  riferimento   al  sistema   toscano   della   cultura,
dell'istruzione e  delle  politiche  sociali,  sono  definite  ed
attuate  tramite  l'integrazione  tra  le  diverse  politiche  di
settore nell'ambito  di ogni livello istituzionale della pubblica
amministrazione toscana  ed attivando  il  relativo  processo  di
programmazione secondo  quanto disposto dalle rispettive leggi di
settore.

ARTICOLO 3
(Comitato scientifico)

1. Per lo sviluppo di quanto previsto nell'articolo 2, la Regione
si avvale  di un  Comitato scientifico,  con funzioni consultive,
composto da  autorevoli studiosi  dei vari  paesi interessati. Il
Comitato è  nominato dal  Presidente della  Giunta regionale,  e
resta  in   carica  per   un  triennio.  La  composizione  ed  il
funzionamento del Comitato sono stabiliti con deliberazione della
Giunta regionale.

ARTICOLO 4
(Strumenti di attuazione)

1. Il  Progetto di  interesse regionale  "Porto Franco.  Toscana.
Terra dei  popoli e  delle culture" avviato ed approvato ai sensi
della legge  regionale 1  febbraio  1995,  n.  14,  e  successive
modificazioni,  è   uno  degli  strumenti  di  attuazione  delle
strategie interculturali  di cui  all'articolo 1, nell'ambito del
territorio regionale.

2. Il progetto di cui al comma 1, si attua mediante:

a) la costruzione di una rete stabile di "centri interculturali",
   diffusa sull'intero  territorio regionale, quali centri donna,
   case   della    pace,   case    delle   culture,   biblioteche
   interculturali,  in   collaborazione  con   gli  enti   locali
   territorialmente competenti;
b) la    realizzazione  di  "campus"  tematici  finalizzati  alla
   produzione   di    conoscenze    e    saperi    sui    terreni
   dell'intercultura, alla produzione e divulgazione di strumenti
   informativi e didattici;
c) la realizzazione di interventi di informazione e comunicazione
   riferiti ai  contenuti dei  programmi di cui alle lettere a) e
   b), rivolti alla popolazione toscana nel suo insieme;
d) la  promozione e  l'informazione su tutte le iniziative che si
   realizzano in Toscana nel campo dell'intercultura.

3. Le  caratteristiche, i  requisiti, le  funzioni e le procedure
del progetto  di cui  al comma 1, sono definite con deliberazione
del Consiglio regionale, ai sensi, della LR 14/1995.

ARTICOLO 5
(Istituto del Mondo Arabo)

1. La  Regione, allo scopo di sviluppare in Toscana la conoscenza
e lo  studio del  mondo arabo, di sostenere gli scambi culturali,
la comunicazione  e la  cooperazione tra  la Toscana  e il  mondo
arabo, di  promuovere azioni  culturali presso  la popolazione di
origine araba  dimorante in  Toscana, in conformità con le leggi
di  settore,   favorisce  la   costituzione,  in  Firenze,  dello
"Istituto del  Mondo Arabo  (IMA)". Alla  costituzione  dell'IMA,
possono collaborare  i Ministeri  competenti, il  "Comitato delle
Regioni Periferiche e Marittime del Mediterraneo", le Università
degli studi,  gli "Istituti Italiani di Cultura", le associazioni
operanti in Toscana e l'Istituto per il Mondo Arabo di Parigi.

2. L'Istituto  del  Mondo  Arabo,  in  particolare,  persegue  le
seguenti finalità:

a) proposizione  di eventi  culturali e di spettacolo relativi al
   mondo arabo  ed interscambio di artisti, in collaborazione con
   Fondazione Toscana Spettacolo;
b) sviluppo    di    progetti  di  cooperazione  e  programmi  di
   interscambio  nell'ambito   delle   politiche   culturali   ed
   educative della Regione Toscana;
c) sviluppo della conoscenza della lingua e della cultura araba.

ARTICOLO 6
(Coordinamenti)

1. La  Giunta regionale,  sentito il  Comitato scientifico di cui
all'art. 3,  coordina le  proprie proposte  con quanto realizzato
dall'Istituto degli  Innocenti di  Firenze nell'ambito  del Piano
Integrato  Sociale   Regionale,  e  con  la  Commissione  per  le
Politiche Sociali  Integrate prevista dalla LR 3 ottobre 1997, n.
72 "Organizzazione e programmazione di un sistema di cittadinanza
e di  pari opportunità: riordino dei servizi socio-assistenziali
e socio-sanitari integrati".

2.  Per   lo  sviluppo   delle   strategie   interculturali,   in
particolare, sul terreno del confronto tra generazioni, la Giunta
regionale, sentito  il Comitato  scientifico di  cui all'art.  3,
coordina le proprie proposte con quanto realizzato dagli Istituti
Storici della  Resistenza di  cui alla LR 10 novembre 1999, n. 59
"Interventi  finalizzati   a  salvare  la  memoria  delle  stragi
nazifasciste in Toscana".

3. Per lo sviluppo delle strategie interculturali, in particolare
sul terreno del confronto di genere tra donne e uomini, la Giunta
regionale, sentito  il Comitato  scientifico di  cui all'art.  3,
coordina  le   proprie  proposte   con  quanto  realizzato  dalla
Commissione regionale  per la  promozione di  condizioni di  pari
opportunità tra uomo e donna di cui alla LR 23 febbraio 1987, n.
14, e successive modificazioni.

3. Per  l'archiviazione  dei  materiali  prodotti  dalle  diverse
strategie   interculturali,    la   Regione   si   avvale   della
collaborazione della  "Fondazione Primo  Levi" di Firenze, previa
stipula di apposita convenzione.

ARTICOLO 7
(Norma finanziaria)

1. Per gli oneri di spesa relativi all'art. 4, per l'anno 2000 si
fa riferimento  ai fondi  stanziati al Cap. 16380 del bilancio di
previsione per  il progetto di interesse regionale "PORTO FRANCO.
Toscana. Terra dei popoli e delle culture";

2. È  autorizzata nel triennio 2000-2002 la spesa complessiva di
lire 150.000.000  nella misura  di lire  50.000.000 per ogni anno
finanziario, finalizzata  all'attività di  archiviazione  svolta
dalla "Fondazione  Primo Levi"  di Firenze  di  cui  al  comma  4
dell'art. 6;

3. Agli oneri di spesa di cui al comma 2, per l'esercizio 2000 si
fa  fronte  mediante  la  seguente  variazione  di  bilancio  per
competenza e cassa di analogo importo:

in diminuzione

cap. 01380
   "Spese  per   studi  ricerche  a  carattere
   generale   e    speciali   incarichi    con
   privilegio  per   le  università   (LL.RR.
   21/72-54/81-100/80-3.11.82  N.79-7.9.81  N.
   69-7.7.82 N. 56-28.2.84 N. 14 - LL. 25.7.56
   n. 860 e 27.10.66 N.910)"
                                                    L. 50.000.000
                                                                 
in aumento di nuova istituzione

cap. 16370
   Interventi  finalizzati  allo  sviluppo  di
   strategie interculturali  (art. 5  comma 4,
   LR 29/2000)
                                                    L. 50.000.000
                                                                 
4. Per  i  successivi  esercizi,  agli  oneri  di  spesa  per  le
attività di  cui agli  articoli 4  e 6, si provvede con legge di
bilancio.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 20 marzo 2000

Marcucci
(Incaricata con DPGR 221/15.6.95)

La presente  legge è  stata approvata dal Consiglio Regionale il
21-02-2000 ed è stata vistata dal Commissario del Governo il 15-
03-2000.



CULTURA
SISTEMA EDUCATIVO
ASSISTENZA SOCIALE

