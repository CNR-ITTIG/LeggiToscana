Modificazioni e  integrazioni alla Legge Regionale 7-9-77 n. 71 -
"Norme per l'attuazione delle direttive CEE n. 159, 160 e 161 del
17-4-72 e  n. 268 del 28-4-75 recepito con leggi statali 153/75 e
352/76".

Il Consiglio Regionale ha approvato il 23-9-1981
Il Commissario del Governo ha apposto il visto il 24-10-1981
Il Presidente  della Giunta  Regionale promulga la seguente legge
regionale:

ARTICOLO 1

Le norme assegnate alla regione ai sensi dell'art. 10 della Legge
10-5-76 n.  352 sono  devolute  limitatamente  agli  importi  non
utilizzati per carenza di domande, agli interventi previsti dagli
artt. 14  e 18  della Legge  9-5-1975 n. 153 per l'attuazione dei
piani di  sviluppo aziendali di cui all'art. 15 della LR 7-9-1977
n. 71.

ARTICOLO 2

Per il  finanziamento dei  piani di  sviluppo, con  i fondi  resi
disponibili ai  sensi dell'art.  1  della  presente  legge,  può
essere concesso  a richiesta  degli interessati ed in alternativa
ai mutui  di cui all'art. 15 la LR 7-9-77 n. 71, un contributo in
conto capitale  per l'ammodernamento  ed il  potenziamento  delle
strutture nella  misura massima  del  40%  della  spesa  ammessa,
elevabile al  45% nei territori a rilevante depressione economica
di cui alla Legge 614/66 ed al 50% in quelli dichiarati montani o
svantaggiati ai sensi della direttiva CEE 268/75 ed un contributo
per l'acquisizione  delle dotazioni  nella misura massima del 25%
della spesa  ammessa, elevabile  al 30% nei territori a rilevante
depressione economica  di cui  alla Legge  614/66 ed  al  35%  in
quelli dichiarati montani o svantaggiati ai sensi della direttiva
CEE 268/75.

I contributi  in conto  capitale di  cui al  precedente comma non
potranno comunque  essere superiori  a  quelli  equivalenti  alla
attualizzazione del concorso negli interessi previsto dalla LR n.
71/77.

ARTICOLO 3

Il secondo comma dell'art. 55 della LR 7 settembre 1977 n. 71, è
sostituito dal seguente:

   "In riferimento  alle superfici di cui alla lett. b) il prezzo
   di acquisto  sarà determinato dall'organismo fondiario con le
   modalità  di  cui  alla  legge  26  maggio  1965,  n.  590  e
   successive modificazioni ed integrazioni."

ARTICOLO 4

Il sesto  comma dell'art.  65 della  LR 7 settembre 1977 n. 71 è
sostituito dal seguente:

   "E'  esclusa   la  corresponsione   del  premio   qualora   il
   trasferimento del terreno sia in dipendenza di procedimenti di
   esproprio per pubblica utilità ovvero avvenga in applicazione
   delle leggi sui terreni incolti o mal coltivati".

ARTICOLO 5

Il terzo  comma dell'art.  62 della  LR 7 settembre 1977 n. 71 è
sostituito dal seguente:

   "Le terre  acquistate dall'organismo fondiario che non possono
   essere utilizzate  a scopi  di miglioramento  delle  strutture
   agricole, possono  essere destinate,  in conformità  con  gli
   atti  di   programmazione  delle  comunità  montane  e  delle
   associazioni  intercomunali,   ad   operazioni   di   riordino
   fondiario e  di  accorpamento,  alla  realizzazione  di  piani
   organici di  rimboschimento, ai fini di pubblica utilità come
   previsto dal  primo comma,  secondo alinea, dell'art. 37 della
   legge 9-5-75  n. 153  e qualora  non sia possibile utilizzarle
   per uno  degli scopi  predetti, l'organismo  fondiario, previa
   autorizzazione del  Consiglio regionale,  può destinarle alla
   formazione  e   all'arrotondamento   di   proprietà   diretto
   coltivatrice ai  sensi della  legge 26  marzo 1965  n.  590  e
   successive modificazioni ed integrazioni".

ARTICOLO 6

Il secondo  comma dell'art. 15 della LR 7 settembre 1977 n. 71 è
sostituito dal seguente:

   "Il tasso  d'interesse da porre a carico dei beneficiari viene
   determinato con deliberazione del consiglio regionale".

ARTICOLO 7

Per quanto  non espressamente  stabilito  dalla  presente  legge,
purchè non  in contrasto  con essa, si applicano le norme di cui
alla LR 7-9-77 n. 71.

ARTICOLO 8

Agli oneri  finanziari derivanti dall'applicazione della presente
legge, sarà  fatto fronte  con i  fondi appositamente  destinati
dalle singole  leggi  di  bilancio  mediante  il  prelievo  dagli
stanziamenti complessivi  previsti  per  gli  interventi  di  cui
all'art. 1 iscritti in bilancio e non impegnati alla data del 31-
12-1980.

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

Firenze, 29 ottobre 1981.

La presente  legge è  stata approvata dal Consiglio Regionale il
23-9-1981 ed  è stata vistata dal Commissario del Governo il 24-
10-1981.



AGRICOLTURA

