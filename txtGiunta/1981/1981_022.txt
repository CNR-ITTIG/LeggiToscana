Norme transitorie  concernenti l'assegnazione  e  l'utilizzazione
provvisoria di personale nei servizi delle UUSSLL.

Il Consiglio Regionale ha approvato il 13-1-1981
Il Commissario del Governo ha apposto il visto il 11-2-1981
Il Presidente  della Giunta  Regionale promulga la seguente legge
regionale:

ARTICOLO 1

Fino all'adozione  delle piante  organiche di  cui all'art. 6 del
DPR 20  dicembre 1979,  n. 761,  il Comitato  di  Gestione  della
Unità  Sanitaria   Locale,  in  conformità  a  quanto  disposto
dall'art. 64  del predetto  decreto, e  con riferimento  ai ruoli
nominativi predisposti  ai sensi dell'art. 7 dello stesso e della
Legge Regionale  26 novembre  1979, n. 59, utilizza i contingenti
del personale  assegnato in  attuazione della  Legge Regionale 24
maggio 1980,  n. 70  nell'ambito dei  servizi e  dei dipartimenti
istitutivi ai sensi della Legge Regionale 24 maggio 1980, n. 71.

Ai sensi  dell'art. 71,  comma 1 del DPR 20 dicembre 1979, n. 761
la pianta  organica provvisoria  è costituita  dalla  somma  dei
posti   previsti    dalle   piante   organiche   degli   Enti   e
Amministrazioni le  cui  funzioni  sono  trasferite  alle  Unità
Sanitarie Locali.

Tale consistenza è distribuita tra i servizi e i dipartimenti di
cui al  primo comma,  nel rispetto  delle norme  che regolano  le
qualifiche  professionali,   l'inquadramento  e  le  attribuzioni
funzionali.

Le  qualifiche   e  le   posizioni   funzionali   del   personale
appartenente ai  contingenti di  cui al  primo comma  sono quelle
risultanti alla data di trasferimento delle funzioni dall'Ente di
provenienza  alle   Unità  Sanitarie  Locali  che  derivino  dal
recepimento di  accordi sindacali  collettivi e  quelle acquisite
successivamente perchè in applicazione dei predetti accordi.

ARTICOLO 2

Per  la  copertura  dei  posti  vacanti  nelle  piante  organiche
provvisorie si  provvede mediante pubblico concorso da bandirsi a
cura della  Giunta regionale, in conformità dell'art. 71 del DPR
20 dicembre 1979, n. 761, secondo le norme e le procedure vigenti
presso gli  Enti od  Amministrazioni già titolari dei pertinenti
servizi sanitari trasferiti.

A tal  fine  la  Giunta  regionale  su  parere  della  competente
commissione consiliare, secondo le procedure di cui ai commi 4, 5
e 6  dell'art. 3  della Legge  Regionale 24 dicembre 1974, n. 77,
modificata dalla  Legge Regionale 16 giugno 1976, n. 27, provvede
nei limiti  della spesa  assegnata dal fondo sanitario nazionale,
valutando le  effettive esigenze  avanzate dalle Unità Sanitarie
Locali sulla base, tra l'altro, dei seguenti elementi:

- ruolo    nominativo  del  personale  in  relazione  ai  livelli
  professionali assegnati;
- consistenza numerica degli operatori;
- utilizzazione piena e continua delle strutture e dei servizi;
- necessità dei servizi ambulatoriali e di guardia;
- attività di consulenza interna ed esterna;
- numero effettivo dei posti - letto in rapporto al territorio;
- progetti obiettivi d'intervento nel territorio per attività ed
  indirizzo preventivo  e riabilitativo  nonchè per attività di
  base.

Per la  copertura dei  posti vacanti  per cessazione del rapporto
d'impiego a  norma dell'art. 52 del DPR 20 dicembre 1979, n. 761,
si prescinde  dai criteri  di valutazione  di cui  al  precedente
comma, fatta  eccezione per  la copertura  di posti  di posizione
funzionale apicale in ordine ai quali la Giunta regionale secondo
le procedure  di cui  al precedente comma, può deliberare di non
procedere alla copertura.

Con le  modalità di cui al primo comma, sono portati a termine i
concorsi banditi  con atto  regolarmente esecutivo  alla data  di
entrata in vigore della presente legge, nonchè i concorsi di cui
all'art. 67  del DPR  20 dicembre  1979, n. 761 e di cui all'art.
24/ter del  DL 30  dicembre 1979, n. 663, convertito con Legge 29
febbraio 1980, n. 33 e successive modificazioni di cui alla Legge
8 agosto 1980, n. 441.

Per  l'espletamento   delle  procedure   concorsuali,  la  Giunta
regionale può  avvalersi degli  uffici  delle  Unità  Sanitarie
Locali.

ARTICOLO 3

Il  Consiglio  regionale  autorizza  la  rettifica  della  pianta
organica provvisoria definita ai sensi dell'art. 1 ferma restando
la consistenza numerica dei posti da essa previsti.

La  richiesta   di   rettifica   è   deliberata   dall'Assemblea
dell'Unità Sanitaria Locale su proposta del Comitato di gestione
della stessa.

ARTICOLO 4

E' consentito  ai comitati  di gestione  delle  Unità  Sanitarie
Locali,  in   attesa  dell'espletamento  dei  pubblici  concorsi,
coprire per  incarico temporaneo  semestrale, non rinnovabile nè
prorogabile,  i   posti  di  cui  ai  concorsi  suddetti,  previa
utilizzazione delle  graduatorie di cui all'art. 78, terzo comma,
del DPR  20-12-1979, n. 761, oppure in mancanza di esse, mediante
indizione di  pubblico avviso  da deliberarsi  nei modi  e  nelle
forme di legge.

L'incarico decadrà  in ogni caso con la nomina del vincitore del
concorso  nonchè  con  il  venir  meno  dei  motivi  che  resero
necessario il ricorso all'avviso stesso.

L'incarico  è  conferito  al  candidato  che,  in  possesso  dei
requisiti  generali   e  specifici,   presenti  maggiori   titoli
valutabili secondo  i criteri  fissati per  il pubblico concorso,
facendo rinvio  a quanto contenuto nell'art. 3 del DPR 27-3-1969,
n. 130.

Il conferimento  dell'incarico  non  dà  titolo  di  valutazione
alcuna ai fini del concorso bandito.

Le norme  di  cui  ai  precedenti  commi  sono  applicabili  solo
nell'attuale regime  transitorio e  si intendono  automaticamente
abrogate  nel   momento  in  cui  intervengano  norme  statali  a
disciplinare l'affidamento  degli incarichi  provvisori di cui al
presente articolo.

ARTICOLO 5

Fino all'inquadramento  definitivo  del  personale  nelle  piante
organiche di  cui all'art. 6 del DPR 20 dicembre 1979, n. 761, il
Comitato  di   gestione  dell'Unità  Sanitaria  Locale  provvede
all'attribuzione della responsabilità provvisoria dei servizi di
cui alla Legge Regionale 24 maggio 1980, n. 71.

La responsabilità provvisoria deve essere attribuita a personale
in posizione  funzionale apicale ai sensi degli allegati 1 e 2 al
DPR 20 dicembre 1979, n. 761.

I  suddetti  incarichi  sono  conferiti  sulla  base  di  opzioni
individuali. L'opzione  all'esercizio provvisorio di una funzione
non  pregiudica   l'assegnazione,  in   sede   di   inquadramento
definitivo, ad  altra funzione; l'opzione altresì non privilegia
il titolare  della funzione  provvisoria sulla  base  della  sola
titolarità transitoria.

In caso  di più  aventi diritto,  gli  incarichi  predetti  sono
assegnati, secondo  quanto stabilito dal terzo comma dell'art. 66
del DPR  20 dicembre  1979, n.  761, sulla  base  dei  titoli  di
servizio posseduti e del curriculum formativo professionale.

Ai  titoli  di  servizio  ed  a  quelli  relativi  al  curriculum
formativo e professionale, è assegnato rispettivamente il 60% ed
il 40% del punteggio complessivo previsto.

Nel caso  di eccedenza  di  dipendenti  in  posizione  funzionale
apicale rispetto ai servizi previsti, a coloro ai quali non viene
affidato un  servizio, è  affidata  la  responsabilità  di  una
unità operativa secondo gli stessi criteri e procedure di cui ai
commi precedenti.

Nel caso  in cui  la Unità  Sanitaria  Locale  non  disponga  di
sufficiente personale  della posizione  funzionale  apicale  deve
reperirlo, mediante  avviso pubblico  da trasmettere  alla Giunta
regionale ed a tutte le Unità Sanitarie Locali, fra il personale
di posizione  funzionale apicale  in sovrannumero di altre Unità
Sanitarie Locali.

Qualora l'Unità  Sanitaria Locale  abbia esperito senza successo
il tentativo  di reperire  detto personale  attingendo  a  quello
sovrannumerario   apicale   può,   provvisoriamente,   procedere
all'aggregazione  di   più  servizi   sanitari.   L'aggregazione
comunque, non  può essere  giustificata solo  dalla mancanza  di
personale apicale,  ma deve  trovarsi più  ampie indicazioni  in
ordine tecnico, funzionale ed organizzativo dei servizi.

Nel caso  che anche  a seguito  della procedura  di cui  al comma
precedente non  sia possibile  reperire  personale  di  posizione
funzionale apicale,  la responsabilità  provvisoria dei  servizi
amministrativi è  affidata ai  sensi dell'art.  78, comma 1, del
DPR  20   dicembre  1979,   n.  761,  a  personale  di  qualifica
immediatamente inferiore  secondo le  procedure di  cui ai  commi
precedenti.

ARTICOLO 6

L'Unità Sanitaria Locale procede all'individuazione delle Unità
operative di  cui alla  Legge Regionale  24 maggio  1980, n.  71,
anche raggruppando  in via  transitoria  più  unità  operative,
previa   giustificazione    tecnico   funzionale   ed   economico
organizzativa del servizio.

La responsabilità  provvisoria dell'unità operativa è affidata
secondo gli  stessi criteri,  procedure e  modalità indicati nel
precedente articolo.

ARTICOLO 7

Ai sensi  dell'art. 8,  comma 1 del DPR 20 dicembre 1979, n. 761,
l'ufficio di direzione provvisoria è costituito dai responsabili
provvisori dei servizi.

ARTICOLO 8

L'Unità  Sanitaria   Locale  deve   provvedere   all'affidamento
provvisorio delle funzioni di coordinatore di settore, scegliendo
tra  i   responsabili  provvisori  dei  servizi,  secondo  quanto
previsto dall'art.  18 della  Legge Regionale  24 maggio 1980, n.
71.

ARTICOLO 9

La  eventuale   attribuzione,  anche   in  via   di   fatto,   di
responsabilità provvisorie  di servizi  e  di  unità  operative
avvenuta in  difformità delle  presenti  norme,  deve  ritenersi
nulla ad ogni effetto.

ARTICOLO 10

La presente  legge decade  in ogni caso alla data del 31 dicembre
1981.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 13 febbraio 1981.

La presente  legge è  stata approvata dal Consiglio Regionale il
13-1-1981 ed  è stata vistata dal Commissario del Governo il 11-
2-1981.



ENTI SANITARI
PERSONALE

