Provvedimenti a  favore degli  impianti collettivi  realizzati  a
norma del Regolamento CEE 17/64.

Il Consiglio Regionale ha approvato il 14-4-1981
Il Commissario del Governo ha apposto il visto il 18-5-1981
Il Presidente  della Giunta  Regionale promulga la seguente legge
regionale:

ARTICOLO 1

In  favore   delle  cooperative  agricole  e  loro  Consorzi  che
gestiscono impianti  collettivi per  la raccolta,  lavorazione  e
commercializzazione dei prodotti agricoli e zootecnici e relativi
sottoprodotti, realizzati  con l'intervento finanziario del FEOGA
ai sensi  del Regolamento  (Cee) n. 17/64, con decreto di impegno
emesso dal  Ministero Agricoltura  e Foreste,  che alla  data  di
entrata in  vigore della presente legge abbiano ultimato le opere
con  accertamento   finale  di   esecuzione  dei  lavori,  e  che
presentino  passività  onerose  contratte  anteriormente  al  31
(marzo)  1981,  è  concesso  un  concorso  nel  pagamento  degli
interessi sui  mutui, di  durata ventennale  oltre il  periodo di
preammortamento della durata massima di sei mesi.

ARTICOLO 2

Il concorso  regionale negli  interessi  di  cui  all'art.  1  è
commisurato  alla   differenza  fra   le  rate  di  ammortamento,
calcolate al  tasso di  riferimento e  le rate  di  ammortamento,
calcolate al  tasso agevolato  del 7,30%,  di un  mutuo,  il  cui
importo, rispetto  alle passività esistenti in bilancio non può
superare il  75%, elevabile al 90% qualora i progetti siano stati
realizzati nei  territori delimitati  ai  sensi  della  Direttiva
75/268/Cee.

Le quote  sopraindicate devono  essere  calcolate  al  netto  dei
benefici pubblici erogati allo stesso titolo.

Le  predette   passività  devono  riferirsi  ai  maggiori  oneri
incontrati  per   la  realizzazione   degli  impianti  collettivi
indicati all'articolo  1 della presente legge, limitatamente alle
opere, la cui spesa ammessa a norma del predetto regolamento, sia
risultata inferiore alla effettiva spesa sostenuta.

Tra le  suddette passività  sono compresi  gli interessi passivi
sostenuti fino  all'entrata in  vigore della  presente legge, per
mutui o  prestiti  contratti  dalle  stesse  cooperative  per  la
copertura degli oneri anzidetti.

Tale intervento finanziario comporta per i soci della Cooperativa
beneficiaria la  partecipazione alla dimissione delle passività,
per la  parte non coperta dall'intervento finanziario di cui alla
presente legge.

Le domande  per ottenere  i benefici  di cui al presente articolo
devono  essere   inoltrate  alla  Giunta  regionale,  tramite  il
Dipartimento  Agricoltura   e  Foreste   entro  sessanta   giorni
dall'entrata in vigore della presente legge.

La Giunta  informa il  Consiglio regionale  sull'attuazione della
presente legge.

ARTICOLO 3

A favore  dei soggetti,  indicati all'art.  1 che  al momento  di
entrata in  vigore della  presente legge  non abbiano ultimato le
opere, è concesso in sede di liquidazione finale, a fronte delle
maggiori  spese   sostenute  per  la  realizzazione  delle  opere
ammesse, un  concorso regionale  negli  interessi  su  mutui,  di
durata ventennale  oltre  il  periodo  di  preammortamento  della
durata massima di sei mesi.

Il  concorso   regionale  negli  interessi  è  commisurato  alla
differenza fra  le rate  di ammortamento,  calcolate al  tasso di
riferimento  e   le  rate  di  ammortamento  calcolate  al  tasso
agevolato del  7,30%, di  un mutuo  integrativo, il  cui  importo
rispetto alle  maggiori spese non può superare il 75%, elevabile
al  90%   qualora  i  progetti  siano  realizzati  nei  territori
delimitati ai sensi della Direttiva 75/268/Cee.

Le quote  sopraindicate devono  essere  calcolate  al  netto  dei
benefici pubblici erogati allo stesso titolo.

Le maggiori  spese devono  essere sostenute  nel periodo indicato
nell'atto di  concessione e tenuto conto delle eventuali proroghe
concesse.

Tali maggiori  oneri, sostenuti  rispetto alla sfera autorizzata,
dovranno essere  dimostrati  mediante  presentazione  degli  atti
relativi agli  appalti ed  alle eventuali revisioni dei prezzi in
corso d'opera nonchè delle fatture comprovanti l'effettiva spesa
sostenuta.

Il tasso  agevolato di  cui al comma 2 del presente articolo può
essere modificato  con deliberazione  del Consiglio regionale, in
base alle  variazioni del  tasso di riferimento stabilito a norma
dell'art.  34   della  Legge   2-6-1961  n.   454  e   successive
modificazioni ed integrazioni.

ARTICOLO 4

Ai  mutui,   di  cui   alla  presente   legge,  si  applicano  le
disposizioni per l'assistenza del Fondo interbancario di garanzia
ed in  particolare quelle contenute nell'art. 36 della Legge 2-6-
61 n. 454 e successive modificazioni ed integrazioni.

ARTICOLO 5

Per quanto  non espressamente  stabilito  dalla  presente  legge,
purchè non  in contrasto  con essa, si applicano le norme di cui
alla legge  n. 1760  del 5-7-1928  e successive  modificazioni ed
integrazioni.

ARTICOLO 6

Alla spesa  necessaria per  la concessione del concorso regionale
negli interessi,  di cui  alla presente legge, e prevista per gli
esercizi 1982/1983  in lire  150 milioni,  viene fatto  fronte le
disponibilità di  cui al  Programma 3.7.1.  " Programma  per  il
potenziamento delle  strutture produttive  agricole, forestali  e
della pesca"  del Bilancio  Pluriennale 1981/1983 che presenta la
necessaria disponibilità.

Per le  successive annualità  sarà fatto  fronte  con  i  fondi
recati dalle leggi in bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come  legge della  Regione Toscana.  

Firenze, 23 maggio 1981.

La presente  legge è  stata approvata dal Consiglio Regionale il
14-4-1981 ed  è stata vistata dal Commissario del Governo il 18-
5-1981.



AGRICOLTURA

