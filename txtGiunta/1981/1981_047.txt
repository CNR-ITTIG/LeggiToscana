Interventi   per    il   miglioramento    delle   condizioni   di
trasformazione  e   commercializzazione  dei  prodotti  agricoli.
Attuazione regolamento CEE n. 355/77.

Il Consiglio Regionale ha approvato il 14-4-1981
Il Commissario del Governo ha apposto il visto il 18-5-1981
Il Presidente  della Giunta  Regionale promulga la seguente legge
regionale:

ARTICOLO 1

La presente legge è diretta ad attuare le disposizioni di cui al
Regolamento (CEE)  n. 355/77  del consiglio del 15 febbraio 1977,
disciplinando la partecipazione e gli interventi finanziari della
Regione Toscana.

ARTICOLO 2

Il  Consiglio   regionale  approva   il  programma,   sentite  le
organizzazioni di  cui al punto A) comma 2 del successivo art. 3,
relativo ai  progetti da  trasmettere alla  Commissione  CEE  per
l'ammissione  ai   benefici  comunitari;     il  programma  viene
approvato entro  il  30  novembre  con  riferimento  ai  progetti
pervenuti entro il 31 luglio ed entro il 31 marzo con riferimento
a quelli pervenuti entro il 30 novembre dell'anno precedente.

I progetti  debbono inserirsi  nei programmi  specifici elaborati
dallo Stato italiano ed essere conformi al programma regionale di
sviluppo in agricoltura.

ARTICOLO 3

La partecipazione  finanziaria  regionale,  di  cui  all'art.  17
paragrafo 2  lett. b)  del Regolamento  CEE n.  355/77, si  attua
mediante concessione  del concorso  nel pagamento degli interessi
su  mutui,   di   durata   ventennale   oltre   il   periodo   di
preammortamento pari  a due  annualità  di  concorso  regionale,
contratti per  la realizzazione  degli investimenti  previsti dai
progetti.

Possono accedere alle agevolazioni di cui al comma precedente:

A) le  imprese cooperative  e loro  Consorzi, Le Associazioni dei
   produttori agricoli  e loro  Unioni, di  cui alla Legge 22-10-
   1978 n. 674;
B) i Consorzi agrari e i consorzi fra privati;
C) gli altri soggetti beneficiari.

Il  concorso   regionale  negli  interessi  è  commisurato  alla
differenza fra  le rate  di ammortamento,  calcolate al  tasso di
riferimento  e  le  rate  di  ammortamento,  calcolate  al  tasso
agevolato del  7,30% di  un mutuo,  il cui importo, rispetto alla
spesa complessiva ed ai soggetti beneficiari, non può superare:

a) per i soggetti di cui al precedente punto A), la quota massima
   concedibile ai  sensi dell'art.  17 del  Regolamento (CEE)  n.
   355/77, pari al 25% della spesa, in termini di attualizzazione
   del concorso regionale negli interessi;
b) per  i soggetti  di cui  al precedente  punto B),  l'80% della
   quota indicata a favore dei soggetti di cui al punto A);
c) per  i soggetti  di cui  al precedente  punto C), il 60% della
   quota indicata a favore dei soggetti di cui al punto A).

Le quote  di cui  ai precedenti  punti b) e c) sono elevabili del
20%, qualora i progetti siano realizzati nei territori delimitati
ai sensi della direttiva 75/268/CEE.

All'emissione del  nulla -  osta per  la concessione  del mutuo a
tasso agevolato  provvede  la  Giunta  regionale  successivamente
all'approvazione del  programma di cui al precedente articolo 2 e
subordinatamente  alla   presentazione  da   parte  del  soggetto
beneficiario dell'avviso  di ricevimento  del progetto  da  parte
della CEE e della concessione edilizia comunale.

Il tasso  agevolato di  cui al comma 2 del presente articolo può
essere modificato  con deliberazione  del consiglio regionale, in
base alle  variazioni del  tasso di riferimento stabilito a norma
dell'art.  34   della  Legge   2-6-1961  n.   454  e   successive
modificazioni ed integrazioni.

ARTICOLO 4

Qualora il  progetto, approvato  ai sensi del precedente articolo
2, non  sia ammesso  ai benefici  comunitari, la  Regione Toscana
concede  in   sostituzione  del  contributo  FEOGA  un  ulteriore
concorso regionale  negli interessi  su un mutuo integrativo, con
le modalità  di cui  al precedente  articolo 3  e  nella  misura
prevista per i soggetti di cui al punto A.

L'intervento regionale  di cui  al comma  precedente può  essere
concesso su domanda del richiedente il quale deve:

- comprovare  il mancato  accoglimento da  parte della  CEE della
  richiesta;
- dimostrare la ripetizione della domanda nel caso che questa sia
  prevista dalle procedure comunitarie.

Qualora la  ripetizione della domanda comporti la concessione dei
benefici comunitari  l'intervento regionale  di cui  al  presente
articolo deve essere considerato a titolo di anticipazione e come
tale restituito  alla Regione  in occasione  del primo versamento
comunitario.

ARTICOLO 5

In sede  di liquidazione  finale, a  fronte delle  maggiori spese
sostenute per  la realizzazione  delle opere ammesse, può essere
concesso un  concorso regionale  negli  interessi,  su  un  mutuo
integrativo, con  le modalità  previste per gli altri interventi
creditizi di  cui alla  presente legge,  il cui  importo rispetto
alle maggiori spese, non può superare il:

- 75%  per i  soggetti di cui al punto A) del precedente articolo
  3;
- 60%  per i  soggetti di cui al punto B) del precedente articolo
  3;
- 45%  per i  soggetti di cui al punto C) del precedente articolo
  3.

Le quote  sopraindicate sono elevabili del 20% qualora i progetti
siano  realizzati   nei  territori   delimitati  ai  sensi  della
Direttiva 75/268/CEE.

I maggiori  oneri  sostenuti  rispetto  alle  spese  autorizzate,
dovranno essere  dimostrati  mediante  presentazione  degli  atti
relativi agli  appalti ed  alle eventuali revisioni dei prezzi in
corso d'opera,  nonchè  delle  fatture  comprovanti  l'effettiva
spesa sostenuta.

Le maggiori  spese devono  essere sostenute  nel periodo indicato
nell'atto di concessione.

Le integrazioni  di cui  ai commi precedenti può essere concessa
anche per  le opere  già ammesse  al finanziamento, ai sensi del
Regolamento (CEE) n. 355/77, alla data di entrata in vigore della
presente legge.

ARTICOLO 6

Ai  mutui,   di  cui   alla  presente   legge,  si  applicano  le
disposizioni per l'assistenza del Fondo interbancario di garanzia
ed in  particolare quelle  ottenute nell'art. 36 della Legge 2-6-
1961 n. 454 e successive modificazioni ed integrazioni.

ARTICOLO 7

Per quanto  non espressamente  stabilito  dalla  presente  legge,
purchè non  in contrasto  con essa, si applicano le norme di cui
alla Legge  n. 1760  del 5-7-1928  e successive  modificazioni ed
integrazioni.

ARTICOLO 8

Alla spesa  necessaria per  la concessione del concorso regionale
negli interessi,  di cui  alla presente legge, e prevista per gli
esercizi 1982/1983 in Lire 650 milioni, viene fatto fronte con le
disponibilità di  cui al  Programma 3.7.1.  " Programma  per  il
potenziamento delle  strutture produttive  agricole  forestali  e
della pesca"  del Bilancio  Pluriennale 1981/1983 che presenta la
necessaria disponibilità.

Per le  successive annualità  sarà fatto  fronte  con  i  fondi
recati dalle leggi di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 23 maggio 1981.

La presente  legge è  stata approvata dal Consiglio Regionale il
14 aprile 1981 ed è stata vistata dal Commissario del Governo il
18 maggio 1981.



AGRICOLTURA

