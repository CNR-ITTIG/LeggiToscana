Istituzione  e   disciplina  delle   graduatorie  previste  dalle
disposizioni della L. 33/80 in materia di occupazione giovanile.

Il Consiglio Regionale ha approvato il 3-2-1981
Il Commissario del Governo ha apposto il visto il 9-3-1981
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

La presente  legge disciplina  - in  attuazione dell'articolo  26
septies, primo  comma, della  legge 29  febbraio  1980  n.  33  e
dell'articolo 4,  ultimo comma,  della legge  regionale 7  maggio
1980, n.  41 -  l'istituzione, l'ordinamento e l'utilizzazione di
graduatorie regionali  dei giovani  assunti dalla  Regione, dagli
enti da  questa dipendenti,  dai comuni e dalle comunità montane
della Toscana  - compresi i giovani soci di cooperative impiegati
nell'esecuzione  dei   progetti  specifici  di  opere  e  servizi
socialmente utili  - ai sensi della legge 1 giugno 1977, n. 285 e
successive modificazioni ed integrazioni, nonchè degli impiegati
di ruolo  in servizio  presso la  Regione e  gli enti locali, che
abbiano superato  l'esame di  idoneità previsto dall'articolo 26
ter della  citata L.  29-2-1980, n. 33 e dalle LLRR 7-5-1980, nn.
41 e 47.

ARTICOLO 2
(Istituzione delle graduatorie)

Le  graduatorie   sono  istituite  per  ciascuna  delle  seguenti
qualifiche o  mansioni obiettive,  determinate con riferimento al
decreto del  Presidente della Repubblica 1 giugno 1979, n. 191 ed
alla legge regionale 6 settembre 1973, n. 54 modificata con legge
regionale 17 agosto 1979, n. 38:

Accanto alle  sottoelencate qualifiche o mansioni direttive viene
indicato il  livello funzionale  - retributivo  ex DPR 191/1979 e
LLRR 54/1973 e 38/1979:


 1 - commesso, ed equiparate:                                 II;
 2 - operaio qualificato, ed equiparate:                     III;
 3 - applicato, ed equiparate:                                IV;
 4 - collaboratore amministrativo, ed equiparate:              V;
 5 - collaboratore tecnico, ed equiparate:                     V;
 6 - collaboratore culturale, ed equiparate:                   V;
 7 - insegnante di scuola materna, ed equiparate:              V;
 8 - istruttore amministrativo, ed equiparate:                VI;
 9 - istruttore tecnico - contabile, ed equiparate:           VI;
10 - istruttore per il patrimonio culturale, ed equiparate:   VI.

ARTICOLO 3
(Soggetti aventi titolo all'iscrizione)

Hanno titolo ad essere iscritti nelle graduatorie:

a) i  giovani assunti  dalla Regione  o dagli  enti locali  della
   Toscana ai  sensi della  L. 1 giugno 1977, n. 285 e successive
   modificazioni ed  integrazioni, compresi  i  giovani  soci  di
   cooperative impiegati  nell'esecuzione dei  progetti specifici
   di opere e servizi socialmente utili, che abbiano superato uno
   degli esami  di idoneità  indetti dalla  Giunta Regionale  ai
   sensi dell'art. 3, primo comma, della LR 7 maggio 1980, n. 41;
b) gli impiegati di ruolo della Regione e degli enti locali della
   Toscana che  abbiano superato  uno degli  esami  di  idoneità
   indetti dalla  Giunta Regionale ai sensi dell'art. 4 penultimo
   comma, della legge regionale predetta.

L'iscrizione avviene  d'ufficio, nella  graduatoria relativa alla
qualifica o  mansione obiettiva  per la quale è stata conseguita
l'idoneità nell'esame  di cui  al  precedente  comma;    non  è
ammessa l'iscrizione  in graduatoria  diversa o  in più  di  una
graduatoria.

ARTICOLO 4
(Ordinamento delle graduatorie)

L'iscrizione in graduatoria dei giovani impiegati nell'esecuzione
dei  progetti  specifici  avviene  secondo  l'ordine  cronologico
determinato dalla  data  in  cui  ha  avuto  inizio  il  progetto
specifico. Gli impiegati di ruolo che hanno conseguito il livello
funzionale - retributivo in atto posseduto in data anteriore al 1
maggio 1978  sono iscritti  con la  decorrenza e secondo l'ordine
cronologico determinati  dalla data  di conseguimento del livello
medesimo;  gli altri sono iscritti in corrispondenza del progetto
specifico avente  decorrenza immediatamente  successiva alla data
di conseguimento  del livello  funzionale - retributivo richiesto
per l'ammissione all'esame di idoneità.

Tra gli iscritti con medesima decorrenza, l'ordine è determinato
dal punteggio  riportato nell'esame  di idoneità;   in  caso  di
parità  di  punteggio  si  applicano  i  criteri  di  precedenza
stabiliti nell'art.  5 del  testo unico  concernente  lo  statuto
degli impiegati  civili dello  Stato, approvato  con decreto  del
Presidente della Repubblica il 10 gennaio 1957, n. 3.

Le decorrenze  e i  punteggi da assumere a base per la formazione
delle  graduatorie   sono  esclusivamente  quelli  risultati  dai
provvedimenti formali  di approvazione  degli atti  relativi allo
svolgimento degli esami di idoneità.

ARTICOLO 5
(Formazione e pubblicazione)

La formazione  delle graduatorie  è eseguita  con  deliberazione
della Giunta  Regionale, da  pubblicarsi nel Bollettino Ufficiale
della Regione Toscana.

Le graduatorie devono contenere i seguenti dati:

a) numero d'ordine;
b) cognome  e nome,  seguiti,  per  le  iscritte  coniugate,  dal
   cognome del marito;
c) luogo e data di nascita;
d) decorrenza  del progetto  specifico di riferimento ovvero data
   di conseguimento  della qualifica o mansione obiettiva in atto
   posseduta;
e) punteggio riportato nell'esame di idoneità;
f) eventuali titoli di precedenza;
g) ente di appartenenza (per i soli impiegati di ruolo);
h) ente con cui è in atto provvisoriamente il rapporto di lavoro
   a tempo  indeterminato (per  i  soli  giovani  già  impiegati
   nell'esecuzione dei progetti specifici);
i) titoli  di   studio e    professionali  che  hanno  costituito
   requisito per l'ammissione all'esame;
l) eventuali altri titoli di studio e professionali posseduti;
m) comune  di residenza  e di  domicilio (se diverso da quello di
   residenza);
n) eventuali annotazioni utili.

ARTICOLO 6
(Finalità delle graduatorie)

Le graduatorie  sono utilizzate,  fino al  loro esaurimento,  per
l'immissione degli  iscritti nei  ruoli  organici  del  personale
della  Regione   e  degli  enti  locali  della  Toscana,  ovvero,
limitatamente agli  impiegati di  ruolo,  per  l'attribuzione  di
qualifica  o   mansione  obiettiva   del  livello   funzionale  -
retributivo immediatamente superiore a quello posseduto.

Fino all'attuazione  dei provvedimenti di cui al precedente comma
gli iscritti nelle graduatorie già impiegati nell'esecuzione dei
progetti specifici  continuano a  svolgere la  propria  attività
provvisoriamente presso  il medesimo ente, con rapporto di lavoro
a tempo indeterminato, ai sensi dell'art. 26 quater, primo comma,
della legge  29 febbraio  1980, n.  33 e  dell'art. 3,  penultimo
comma, della  legge regionale 7 maggio 1980, n. 41. Gli impiegati
di ruolo  conservano  a  tutti  gli  effetti  la  loro  posizione
nell'ente di  appartenenza, ai  sensi dell'art.  26  ter,  ultimo
comma, della citata L. 29 febbraio 1980, n. 33.

ARTICOLO 7
(Riserva di posti)

Dalla data  di entrata  in vigore della presente legge il 50% dei
posti disponibili  nel ruolo  unico del personale della Regione e
presso i  comuni e  le comunità  montane della Toscana che hanno
realizzato progetti  specifici è  riservato agli  iscritti nelle
graduatorie istituite con la presente legge.

Il 50%  dei posti disponibili presso le province e i consorzi tra
comuni o  tra comuni  e province  della Toscana, nonchè presso i
comuni e  le comunità  montane che non hanno realizzato progetti
specifici, è  coperto attingendo dalle graduatorie istituite con
la presente legge.

Le disposizioni  dei precedenti  commi non  si applicano ai posti
disponibili presso le aziende municipalizzate, provincializzate o
consorziali  nei   cui  confronti   non  trovi   applicazione  la
disciplina  stabilita   con  il   decreto  del  Presidente  della
Repubblica 1 giugno 1979, n. 191.

Nella determinazione  dei posti  disponibili ai fini del presente
articolo, i  posti per  i quali  risulti pubblicato, alla data di
entrata in vigore della presente legge, un bando di concorso sono
considerati nei  limiti della  quota compatibile con l'esecuzione
del bando medesimo.

In presenza della disponibilità di un sol posto l'ente, salvo il
rispetto delle vigenti disposizioni relative al personale già in
servizio, ha  facoltà di  coprire il  posto medesimo  attingendo
dalle graduatorie  istituite con  la presente  legge. In presenza
della disponibilità  di un  numero dispari  di posti  l'ente  ha
facoltà di  calcolare la quota riservata mediante arrotondamento
all'unità, sia per eccesso che per difetto.

La menzione  di adempimento  delle disposizioni di cui al primo e
secondo comma  costituisce condizione di legittimità, rilevabile
dai competenti  organi di  controllo, degli atti di assunzione in
ruolo di  nuovo personale  che siano  adottati dagli organi degli
enti ivi considerati.

Entro venti  giorni dall'entrata  in vigore  della presente legge
gli enti di cui al primo e secondo comma sono tenuti a comunicare
alla Regione  il prospetto dei posti disponibili nei propri ruoli
organici, redatto  su moduli  forniti dalla  Regione stessa;  con
periodicità trimestrale  dovranno altresì  essere comunicate le
eventuali  variazioni   successive.  La  ricognizione  dei  posti
disponibili nel  ruolo unico del personale regionale è eseguita,
negli stessi  termini, con  deliberazione della  Giunta Regionale
meramente esecutiva.

ARTICOLO 8
(Individuazione qualifiche e mansioni obiettive)

Le  graduatorie  sono  utilizzate  per  la  copertura  dei  posti
disponibili, nei  ruoli organici  degli enti di cui al precedente
articolo   7,    per   le   qualifiche   o   mansioni   obiettive
rispettivamente indicate  nel seguente  prospetto con riferimento
all'allegato "A"  al decreto del Presidente della Repubblica 1-6-
1979, n.  191 ed  alla tabella  "A" allegata alla legge regionale
17-8-1979, n. 38:

n.  1, graduatoria: commesso;

       qualifiche ex  DPR 191/1979:  posizioni di lavoro relative
                  alle attività  indicate  al  secondo  livello,
                  lettera  a)   fino  a   "  commessi   (comunque
                  denominati)", ed assimilabili;
       mansioni   ex LR 38/1979: commesso;

n.  2, graduatoria: operaio qualificato;

       qualifiche ex   DPR 191/1979: tutte le qualifiche previste
                  al terzo  livello, numeri  1), 2),  4) e 5), ed
                  assimilabili;
       mansioni    ex  LR 38/1979: operatore ai servizi tecnico -
                  amministrativi    consiliari;     riproduttore;
                  aiutante meccanografo;   sorvegliante idraulico
                  qualificato; operaio qualificato;

n.  3, graduatoria: applicato;

       qualifiche ex  DPR 191/1979:  impiegati addetti ai compiti
                  amministrativi di  ufficio  riconducibili  alla
                  declaratoria  del   quarto  livello,   comunque
                  denominati;  messi notificatori; computisti;
       mansioni   ex LR 38/1979: applicato;

n.  4, graduatoria: collaboratore amministrativo;

       qualifiche ex  DPR    191/1979:    segretari,    ufficiali
                  amministrativi, ed  assimilabili;   ragionieri,
                  economi e  segretari - economi (in presenza del
                  diploma di ragioniere);
       mansioni    ex  LR 38/1979:  collaboratore amministrativo;
                  collaboratore   statistico;       collaboratore
                  documentalista;  collaboratore   contabile  (in
                  presenza del diploma di ragioniere);

n.  5, graduatoria: collaboratore tecnico;

       qualifiche ex  DPR 191/1979:  periti tecnici  delle  varie
                  specializzazioni e  geometri (in  presenza  del
                  diploma specifico);
       mansioni   ex LR 38/1979: collaboratore tecnico;

n.  6, graduatoria: collaboratore culturale;

       qualifiche ex  DPR 191/1979: addetti, comunque denominati,
                  ad attività  riconducibili  alla  declaratoria
                  del quinto  livello nel campo delle biblioteche
                  ed archivi  storici,  dei  musei  e  monumenti,
                  delle belle  arti, delle  attività culturali e
                  della didattica dei beni culturali;
       mansioni   ex LR 38/1979: collaboratore per l'istruzione e
                  cultura; collaboratore documentalista;

n.  7, graduatoria: insegnante di scuola materna;

       qualifiche ex  DPR    191/1979:    educatori    assistenti
                  all'infanzia e maestri di scuola materna;
       mansioni   ex LR 38/1979: nessuna;

n.  8, graduatoria: istruttore amministrativo;

       qualifiche ex   DPR  191/1979:   funzionari  operanti  nei
                  settori di  attività amministrativa,  comunque
                  denominati,  con  funzioni  riconducibili  alla
                  declaratoria del sesto livello;
       mansioni   ex LR 38/1979: istruttore amministrativo;

n.  9, graduatoria: istruttore tecnico - contabile;

       qualifiche ex  DPR  191/1979:  funzionari    operanti  nei
                  settori di  attività  tecnica,  finanziaria  e
                  contabile, comunque  denominati,  con  funzioni
                  riconducibili  alla   declaratoria  del   sesto
                  livello (in  presenza  del  diploma  di  laurea
                  specifico);
       mansioni   ex LR 38/1979: istruttore tecnico - contabile;

n. 10, graduatoria: istruttore per il patrimonio culturale;

       qualifiche ex  DPR  191/1979:  funzionari    operanti  nei
                  settori   di    attività   bibliotecaria    ed
                  archivistica, museale  e monumentale, artistica
                  e culturale,  comunque denominati, con funzioni
                  riconducibili  alla   declaratoria  del   sesto
                  livello;
       mansioni    ex  LR 38/1979:  istruttore per  il patrimonio
                  culturale e i servizi sociali.

L'attribuzione delle qualifiche o mansioni obiettive per le quali
sia  espressamente  richiesto,  dalla  legge  o  dai  regolamenti
dell'ente interessato,  il possesso di specifici titoli legali di
studio o  professionali è  eseguita esclusivamente nei confronti
degli iscritti in possesso dei titoli specifici medesimi.

L'ente può  in ogni  caso richiedere al dipendente assunto dalle
graduatorie  la   partecipazione  ad   attività  di   formazione
professionale specifica,  in  relazione  alle  concrete  esigenze
funzionali dell'ente medesimo.

ARTICOLO 9
(Modalità di utilizzazione delle graduatorie)

La copertura  dei posti  nei ruoli  organici degli enti che hanno
realizzato  progetti   specifici  è   eseguita,  nell'ordine  di
graduatoria e  fino a concorrenza dei posti disponibili, mediante
l'immissione in  ruolo  -  o  l'attribuzione  della  qualifica  o
mansione obiettiva di livello superiore - degli iscritti che sono
stati impiegati nell'esecuzione dei rispettivi progetti specifici
o che già hanno una posizione di ruolo alle dipendenze dell'ente
interessato, con preferenza rispetto agli altri iscritti anche se
questi li precedano nella graduatoria.

La copertura  dei posti  nei ruoli  organici degli  enti che  non
hanno realizzato  progetti specifici  è eseguita, nell'ordine di
graduatoria e  fino a concorrenza dei posti disponibili, mediante
l'immissione in  ruolo  -  o  l'attribuzione  della  qualifica  o
mansione obiettiva  del livello  superiore -  degli iscritti  che
già hanno  una posizione  di  ruolo  alle  dipendenze  dell'ente
interessato o  che sono  residenti  e  domiciliati  negli  ambiti
territoriali di seguito specificati, con preferenza rispetto agli
altri iscritti anche se questi li precedano nella graduatoria:

a) per le province: il territorio della provincia;
b) per le comunità montane: il territorio dei comuni costituenti
   la comunità;
c) per  i   consorzi:  il    territorio  dei  comuni  costituenti
   l'associazione, di  cui alla  LR 17  agosto 1979, n. 37, della
   quale il comune fa parte.

I posti  che, nei singoli enti, verranno a rendersi disponibili a
seguito  dell'attribuzione,   ai  dipendenti   che  in   atto  li
ricoprono,  di   qualifica  o   mansione  obiettiva  del  livello
superiore in  attuazione della presente legge, saranno portati in
aumento delle  quote percentuali  indicate nel  primo  e  secondo
comma del precedente articolo 7.

Entro i  limiti della  quota percentuale  indicata nel precedente
articolo 7,  calcolata sul  complesso dei  posti disponibili  nei
propri ruoli  organici, è  in  facoltà  dell'ente  disporre  la
compensazione dei  posti che  eventualmente non risulti possibile
ricoprire  attingendo   dalle   graduatorie,   per   carenza   od
esaurimento di  iscritti in  possesso della  qualifica o mansione
obiettiva richiesta,  con l'incremento  di un  uguale  numero  di
posti -  o di  parte di essi - della quota percentuale relativa a
qualifiche  o   mansioni  obiettive  presenti  nelle  graduatorie
medesime.

ARTICOLO 10
(Commissione consultiva per l'utilizzazione delle graduatorie)

Per l'utilizzazione  delle graduatorie  istituite con la presente
legge la Giunta Regionale costituisce una commissione consultiva,
nominata con propria deliberazione è composta:

- dal  componente la  Giunta Regionale incaricato della direzione
  del dipartimento AAGG e Personale, che la presiede;
- da   un    rappresentante  della    sezione  regionale  toscana
  dell'Associazione  Nazionale  Comuni  Italiani,  designato  dal
  Presidente della sezione stessa;
- da  un rappresentante  dell'Unione Regionale  Province Toscane,
  designato dal Presidente dell'unione stessa;
- da   un   rappresentante   della    sezione  regionale  toscana
  dell'Unione Nazionale  Comuni ed  Enti Montani,  designato  dal
  Presidente della sezione stessa;
- da   tre  rappresentanti  delle  organizzazioni  sindacali  dei
  lavoratori dipendenti  maggiormente rappresentative,  designati
  dalla Federazione regionale toscana CGIL - CISL - UIL.

Le funzioni  di segreteria  della commissione sono assicurate dal
dipartimento AAGG e Personale della Giunta Regionale.

Le riunioni della commissione sono convocate dal suo presidente e
sono valide quando vi intervengano almeno cinque componenti.

Delle proposte  e dei  pareri formulati  dalla  commissione  deve
farsi  espressa   menzione  nei   provvedimenti   relativi   alla
utilizzazione delle graduatorie.

ARTICOLO 11
(Procedimento di assegnazione)

La commissione  di cui  al precedente  articolo 10 formula, sulla
base dell'analisi  dei posti  disponibili e  in  conformità  dei
criteri stabiliti  negli  articoli  precedenti,  le  proposte  di
assegnazione;   di esse l'amministrazione regionale dà immediata
comunicazione agli  enti ed agli iscritti interessati, con invito
a  far   pervenire  entro  il  termine  di  10  giorni  eventuali
osservazioni o  ad esercitare,  nello stesso  termine ed  ove  ne
ricorrano  i  presupposti,  la  facoltà  di  cui  al  successivo
articolo 12.

Trascorso tale  termine, e  dopo  avere  esaminato  le  eventuali
osservazioni o  dichiarazioni, la  commissione rimette il proprio
parere alla Giunta Regionale per le conseguenti determinazioni di
competenza.

Con deliberazioni della Giunta Regionale sono disposte:

a) l'assegnazione  ai   comuni,  alle  province,  alle  comunità
   montane od  ai consorzi  degli iscritti  nelle graduatorie che
   abbiano titolo  alla copertura dei posti disponibili nei ruoli
   organici degli enti medesimi;
b) l'indicazione,  agli stessi  enti, degli  impiegati  di  ruolo
   iscritti nelle graduatorie che abbiano titolo all'attribuzione
   di qualifica  o mansione  obiettiva del livello superiore, per
   la copertura  dei posti  disponibili nei  ruoli organici degli
   enti medesimi;
c) l'attribuzione,  agli impiegati  del ruolo unico del personale
   regionale iscritti  nelle graduatorie  ed  aventi  titolo,  di
   mansione obiettiva del livello superiore, per la copertura dei
   posti disponibili nel ruolo medesimo;
d) l'assunzione  nel ruolo  unico del  personale regionale  degli
   iscritti nelle  graduatorie che  vi  abbiano  titolo,  per  la
   copertura  dei  posti  disponibili  nel  ruolo  medesimo,  con
   contestuale attribuzione della mansione obiettiva.

I provvedimenti  di cui  al precedente  comma sono  notificati, a
cura  della   Giunta  Regionale,  agli  enti  e/o  ai  lavoratori
interessati.

I competenti  organi dei  comuni, delle province, delle comunità
montane e  dei consorzi  provvedono con proprie deliberazioni, da
adottarsi  entro  15  giorni  dalla  data  di  notificazione  dei
provvedimenti di cui al precedente terzo comma, lettere a) e b):

- all'assunzione  nei propri  ruoli organici degli iscritti nelle
  graduatorie    rispettivamente     assegnati,    determinandone
  contestualmente, sulla  base del  decreto del  Presidente della
  Repubblica 1  giugno 1979,  n. 191  e dei propri regolamenti di
  organizzazione,  la   qualifica  funzionale   ed   il   livello
  retributivo funzionale di inquadramento;
- all'attribuzione,  agli   impiegati  di  ruolo  iscritti  nelle
  graduatorie rispettivamente  indicati, di  qualifica funzionale
  del livello superiore.

ARTICOLO 12
(Rinuncia temporanea all'assegnazione)

Fino alla  scadenza del  nono mese  dalla data  di  pubblicazione
delle graduatorie,  di  cui  all'articolo  5,  primo  comma,  gli
iscritti che  si trovino  in  una  delle  condizioni  di  seguito
previste  hanno   facoltà  di   rinunciare,   nei   casi   sotto
specificati, alle assegnazioni proposte, conservando la posizione
occupata nella  graduatoria ed  il rapporto di impiego di ruolo o
di lavoro a tempo indeterminato in essere.

a) impiegati  di ruolo,  se proposti  per  l'assegnazione  -  con
   attribuzione di  qualifica o  mansione obiettiva  del  livello
   superiore - ad ente diverso da quello di appartenenza;
b) iscritti  con rapporto  di lavoro  a tempo  indeterminato,  se
   proposti per  l'assegnazione ad ente diverso da quello con cui
   hanno in atto il rapporto medesimo;
c) iscritti  con rapporto  di lavoro  a tempo  indeterminato,  se
   proposti per  l'assegnazione a provincia diversa da quella nel
   cui territorio  sono residenti e domiciliati, ovvero a comune,
   comunità montana  o consorzio  avente sede esterna all'ambito
   territoriale dell'associazione  intercomunale di  cui fa parte
   il comune nel quale sono residenti e domiciliati.

La facoltà  di cui  al precedente  comma deve essere esercitata,
mediante dichiarazione  scritta indirizzata  al Presidente  della
Giunta Regionale, nel termine perentorio previsto dal primo comma
del precedente  articolo 11.  Il posto rinunciato è assegnato al
successivo iscritto che vi abbia titolo.

Trascorso il termine indicato al primo comma, non è più ammessa
rinuncia  sospensiva   e  l'iscritto   è  tenuto   ad  accettare
l'assegnazione  propostagli  successivamente  alla  scadenza  del
termine  medesimo,   sotto   pena   della   cancellazione   dalla
graduatoria.

ARTICOLO 13
(Cancellazione dalla graduatoria)

Contestualmente all'adozione  dei provvedimenti  di cui  al terzo
comma  dell'articolo   11  la   Giunta   Regionale   dispone   la
cancellazione dalla graduatoria degli iscritti interessati.

La Giunta  Regionale dispone  altresì, con propria deliberazione
da adottarsi  su comunicazione dell'ente interessato e sentita la
commissione  di  cui  all'articolo  10,  la  cancellazione  dalle
graduatorie degli  iscritti, eccettuati  gli impiegati  di ruolo,
che:

- non abbiano proseguito o riassunto il servizio dopo la scadenza
  del progetto  specifico, nei termini prescritti a seguito della
  instaurazione del rapporto di lavoro a tempo indeterminato;
- non  abbiano certificato  nei termini assegnati il possesso dei
  requisiti  prescritti   per  l'instaurazione  del  rapporto  di
  pubblico impiego;
- nel corso del rapporto di lavoro a tempo indeterminato si siano
  resi dimissionari,  siano stati  dichiarati  decaduti  o  siano
  comunque cessati  dall'impiego per  una  delle  cause  previste
  dalle vigenti disposizioni di legge in materia.

Nei casi  previsti al  precedente comma  ed all'ultimo  comma del
precedente  articolo   12,  la  cancellazione  dalla  graduatoria
importa  la   risoluzione  del   rapporto  di   lavoro  a   tempo
indeterminato, ove questa non sia già intervenuta per effetto di
precedente provvedimento.

I provvedimenti  di cui  al presente  articolo sono notificati, a
cura  della   Giunta  Regionale,   all'ente  e/o   al  lavoratore
interessati nel  termine di  15 giorni  dalla data  in  cui  sono
divenuti esecutivi.

ARTICOLO 14
(Aggiornamento delle graduatorie)

Con periodicità  semestrale, la  Giunta regionale,  con  propria
deliberazione meramente esecutiva provvede a riconoscere lo stato
delle graduatorie istituite ai sensi della presente legge.

Copia  della   deliberazione  è   trasmessa  a  tutti  gli  enti
interessati.

ARTICOLO 15
(Coordinamento con altre disposizioni)

Le disposizioni  della presente  legge che fanno riferimento alle
leggi regionali 6 settembre 1973, n. 54 e 18 agosto 1979, n. 38 e
al decreto  del Presidente della Repubblica 1 giugno 1979, n. 191
dovranno essere  applicate tenendo  conto delle  modificazioni ad
essere eventualmente  apportate dalle corrispondenti disposizioni
contenute, rispettivamente nella Legge regionale 19 gennaio 1981,
n. 11  e nel  decreto del  Presidente della Repubblica 7 novembre
1980, n.  810 e  delle eventuali  ulteriori loro modificazioni ed
integrazioni.

ARTICOLO 16
(Rinvio)

Nel  quadro   delle  determinazioni   di  indirizzo  fissate  dal
Consiglio  Regionale,   nonchè  degli  obiettivi  del  programma
regionale di  sviluppo,  in  relazione  alle  effettive  esigenze
funzionali risultanti  anche a  seguito  della  attuazione  della
presente legge,  la Giunta  Regionale provvederà  a  presentare,
entro dodici  mesi dalla  data di pubblicazione del provvedimento
di cui al precedente articolo 5, primo comma, un disegno di legge
diretto alla  revisione delle dotazioni organiche del ruolo unico
del personale regionale.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della regione Toscana.

Firenze, 16 marzo 1981.

La presente legge è stata approvata dal Consiglio Regionale il 3
febbraio 1981  ed è stata vistata dal Commissario del Governo il
9 marzo 1981.



LAVORO
GIOVANI

