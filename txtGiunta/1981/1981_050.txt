Attuazione del regolamento CEE 1852/78 e successive modificazioni
ed integrazioni. Interventi per gli impianti d'acquicoltura.

Il Consiglio Regionale ha approvato il 14-4-1981
Il Commissario del Governo ha apposto il visto il 18-5-1981
Il Presidente  della Giunta  Regionale promulga la seguente legge
regionale:

ARTICOLO 1

La presente legge è diretta ad attuare le disposizioni di cui al
Regolamento CEE  n. 1852  del Consiglio  del  25  luglio  1978  e
successive  modificazioni   ed  integrazioni,   limitatamente  ai
progetti  d'investimento  intesi  a  sviluppare  la  costruzione,
l'attrezzatura  o  l'ammodernamento  di  impianti  d'acquicoltura
destinati all'allevamento  di pesci,  crostacei o molluschi nelle
acque salmastre  e salate  del demanio  marittimo interno,  così
come delimitato  dall'art. 1  - secondo  comma del DPR 2-10-68 n.
1639, di proprietà pubblica e privata.

ARTICOLO 2

La partecipazione  finanziaria regionale,  di cui  all'art.  6  -
paragrafo 2,  punto b) del Regolamento (CEE) n. 1852/78, si attua
mediante la  concessione di un contributo in conto capitale nella
misura massima del 25% della spesa ammessa.

All'emissione  dell'atto   di  concessione  del  contributo,  sui
programmi approvati  dal consiglio  regionale, provvede la Giunta
regionale, subordinatamente  alla  presentazione  dell'avviso  di
ricevimento del progetto da parte della CEE.

La Giunta  informa il  Consiglio regionale sulla attuazione della
presente legge.

ARTICOLO 3

In sede  di liquidazione  finale, a  fronte delle  maggiori spese
sostenute per  la realizzazione  delle opere ammesse, può essere
concesso un  contributo integrativo, il cui importo rispetto alle
maggiori spese non può superare il 25%.

Le maggiori  spese devono  essere sostenute  nel periodo indicato
nell'atto di concessione, per la realizzazione del progetto.

La partecipazione  finanziaria regionale,  di cui  all'art.  2  e
l'integrazione di  cui al  primo e  secondo  comma  del  presente
articolo, possono essere concessi anche per le opere già ammesse
a finanziamento  in sede  comunitaria, ai  sensi del  Regolamento
(CEE) n.  1852/78, alla  data di entrata in vigore della presente
legge;   la partecipazione  regionale viene  attuata nel rispetto
della  quota   fissata,  a   carico  del   beneficiario,  di  cui
all'articolo 6  - paragrafo 2 - punto a) del regolamento (CEE) n.
1852/78.

ARTICOLO 4

Le validità  delle disposizioni  di cui  alla presente legge, ha
efficacia per  tutta la durata dell'azione comune provvisoria del
Regolamento  (CEE)  n.  1852/78  e  successive  modificazioni  ed
integrazioni.

ARTICOLO 5

Alla spesa  necessaria per  la concessione dei contributi, di cui
alla presente  legge e  prevista per  il 1981  in L.  90.000.000,
viene fatto fronte con le disponibilità di cui al Cap. 31860 del
Bilancio di previsione 81 che ha le necessarie disponibilità.

Per le  successive annualità  sarà fatto  fronte  con  i  fondi
recati dalle leggi di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come  legge della  Regione Toscana.

Firenze, 23 maggio 1981.

La presente  legge è  stata approvata dal Consiglio Regionale il
14-4-1981 ed  è stata vistata dal Commissario del Governo il 18-
5-1981.



PESCA

