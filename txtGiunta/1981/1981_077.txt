Disciplina dell'insegnamento dello sci in Toscana.

Il Consiglio Regionale ha approvato il 23-9-1981
Il Commissario del Governo ha apposto il visto il 19-10-1981
Il Presidente  della Giunta  Regionale promulga la seguente legge
regionale:

TITOLO I
MAESTRI DI SCI E SCUOLE DI SCI

ARTICOLO 1
(Finalità)

Nella Regione Toscana l'esercizio della professione di maestro di
sci nelle discipline alpine e nordiche è regolato dalla presente
legge.

ARTICOLO 2
(Figura professionale)

I maestri  di sci  insegnano in  forma professionale  la  pratica
dello sci, secondo le discipline alpine e nordiche.

Possono altresì  organizzare scuole di sci, autorizzate ai sensi
del successivo art. 7.

I maestri  di sci sono tenuti a presentare la propria opera negli
interventi di soccorso.

Collaborano  con   gli  organismi  scolastici,  l'associazionismo
sportivo, gli  enti e  gli operatori  turistici per la promozione
della pratica dello sci.

Collaborano, altresì, con i Comuni e le Comunità Montane per la
tutela dell'ambiente naturale montano.

ARTICOLO 3
(Licenza)

La licenza  all'esercizio della  professione di maestro di sci è
rilasciata   dal    Comune   di    residenza    dietro    domanda
dell'interessato corredata da:

a) certificato  generale del  casellario giudiziario,  dal  quale
   risulti che  il richiedente non ha riportato condanne e non è
   sottoposto alle  misure di  cui all'art.  11,  primo  comma  e
   all'art. 123,  secondo  comma,  del  RD  18-6-1931  n.  773  e
   successive modificazioni;
b) certificato  medico rilasciato  dall'Unità sanitaria  locale,
   non anteriore  a tre  mesi dalla  data di  presentazione della
   domanda da cui risulti l'idoneità fisica alla professione;
c) certificato di qualifica di maestro di sci conseguito ai sensi
   della normativa vigente in materia.

La licenza  è rinnovata  ogni tre  anni previa presentazione del
certificato medico  di cui  alla lett. b) del presente articolo e
dell'attestato di  frequenza dei corsi di aggiornamento di cui al
successivo art. 13.

La licenza  è revocata  in ogni  momento dal Comune di residenza
qualora l'interessato  perda uno  dei requisiti  previsti per  il
rilascio dalla normativa vigente.

I maestri  di sci  possono esercitare  la professione  solo nelle
discipline nelle quali sono abilitati.

ARTICOLO 4
(Maestri di sci di altre Regioni e Stati)

Coloro che  possono esercitare  l'insegnamento dello  sci in base
alle  disposizioni   vigenti  in  altre  Regioni  o  Stati  della
Comunità  Economica   Europea,  per   poter   esercitare   detto
insegnamento   in   Toscana   devono   documentare   la   propria
abilitazione e  comunicare annualmente  almeno  15  giorni  prima
dell'inizio dell'attività  al Comune o ai comuni interessati per
territorio la  stazione o  le stazioni  presso le quali intendono
esercitare la  loro attività,  nonchè i  periodi  di  esercizio
dell'attività stessa.

L'insegnamento saltuario  da parte dei maestri di sci provenienti
con loro  allievi  da  altre  Regioni  o  Stati  della  Comunità
Economica Europea  non è  soggetto  alle  norme  della  presente
legge.

ARTICOLO 5
(Tariffe)

Le tariffe massime da applicarsi per la professione di maestro di
sci sono  fissate entro  il 31  ottobre di ogni anno dal Comitato
Provinciale  Prezzi   competente  per   territorio,  sentite   le
categorie interessate.

Tariffe preferenziali  possono  essere  fissate  per  particolari
combinazioni e iniziative di carattere sociale.

ARTICOLO 6
(Istruttori di maestri di sci)

La qualifica  di istruttore di maestri di sci, che si consegue ai
sensi   del    successivo   articolo   14,   dà   l'abilitazione
all'insegnamento delle  materie tecnico  - pratiche  nei corsi di
formazione, aggiornamento  e specializzazione  di cui all'art. 11
della presente legge.

ARTICOLO 7
(Scuole di sci)

L'esercizio di  una scuola  di sci, per l'insegnamento coordinato
della pratica  dello sci,  è subordinato  ad  autorizzazione  da
parte del Comune territorialmente competente, previo accertamento
dei seguenti requisiti:

a) un organico minimo di quattro maestri di sci;
b) una sede idonea allo scopo in località di interesse sciistico
   funzionale ai fini da perseguire;
c) una  dichiarazione del responsabile della scuola di sci che si
   impegni:
   - a  ripartire    i    proventi  in  ragione  delle  effettive
     prestazioni di  tutti i  componenti e  a costituire un fondo
     per la loro qualificazione professionale;
   - a  prestare l'opera  di soccorso  della  scuola  di  sci  in
     operazione di soccorso;
   - a    collaborare    con      gli    organismi    scolastici,
     l'associazionismo sportivo  e del  tempo libero,  gli enti e
     operatori turistici  ai  fini  di  favorire  la  più  ampia
     diffusione dello  sci nelle scuole, la preparazione sportiva
     dei cittadini, la promozione del turismo;
d) Un'adeguata polizza di assicurazione rischi di responsabilità
   civile  verso   terzi  per   gli  infortuni   derivanti  dallo
   svolgimento della professione.

L'autorizzazione all'esercizio  di una  scuola di sci è revocata
qualora venga  a mancare  uno  dei  requisiti  di  cui  al  comma
precedente.

L'autorizzazione può  essere sospesa  fino a  un massimo  di tre
mesi in  caso di  recidiva nella  violazione delle  norme di  cui
all'art. 10, quinto comma.

ARTICOLO 8
(Elenchi regionali)

Coloro che  sono in  possesso della  licenza di  maestro di  sci,
nonchè gli  istruttori di  maestro  di  sci,  sono  iscritti  in
appositi elenchi regionali nei quali sono indicati:

- i  dati anagrafici  del titolare;   gli estremi della licenza e
  del corso di specializzazione per gli istruttori; la qualifica;
  i rinnovi;  le variazioni.

Le scuole  di sci  autorizzate ai  sensi del  precedente articolo
sono iscritte in un apposito elenco regionale che contiene:

- la denominazione, la data di costituzione e l'indirizzo;
- i  nominativi del  responsabile e degli altri componenti, con i
  relativi dati anagrafici e professionali.

Ai fini  della programmazione  regionale  del  settore  i  Comuni
interessati sono  tenuti a  trasmettere alla  Giunta regionale  i
dati relativi alle Scuole di sci e alle licenze di maestro di sci
entro 15 giorni dalla data di registrazione.

Analogamente,  le  Associazioni  intercomunali  trasmettono  alla
Giunta regionale  i dati  relativi ai  partecipanti ai  corsi  di
specializzazione e  di aggiornamento per istruttori di maestri di
sci.

Gli elenchi  regionali sono  tenuti ed elaborati dal dipartimento
Istruzione e cultura della Regione Toscana.

Con  propria   delibera  la   Giunta  regionale  determinerà  le
caratteristiche delle  insegne delle  scuole di sci autorizzate e
dei distintivi  degli operatori  dello sci,  sia  istruttori  che
maestri.

ARTICOLO 9
(Vigilanza)

La vigilanza  sull'attività dei  maestri di  sci  nonchè  sulle
scuole di sci è esercitata dal Comune competente per territorio.

ARTICOLO 10
(Sanzioni)

Ferma restando  l'applicazione delle sezioni penali, ove il fatto
costituisca  reato   ai  sensi   delle  leggi  vigenti,  chiunque
eserciti, nell'ambito  del territorio  della Toscana, l'attività
di maestro  di sci  sprovvisto della relativa licenza è soggetto
alla sanzione  amministrativa del  pagamento della  somma  da  L.
100.000 a Lire 300.000.

La mancata  comunicazione di  cui all'art. 4 della presente legge
comporta la  sanzione amministrativa del pagamento della somma da
L. 30.000 a L. 90.000.

Chiunque conduce una scuola di sci senza autorizzazione è punito
con la  sanzione amministrativa  del pagamento  della somma da L.
200.000 a L. 1.000.000.

In caso di recidiva l'ammontare della sanzione viene raddoppiato.

Nel caso  di applicazione di tariffe superiori a quelle stabilite
ai sensi  dell'art. 5 della presente legge si applica la sanzione
amministrativa del  pagamento della  somma da  L.  100.000  a  L.
300.000.

In caso  di recidiva può essere sospesa fino a un massimo di tre
mesi la  validità della licenza di cui all'art. 3 della presente
legge.

All'applicazione delle sanzioni amministrative di cui al presente
articolo i  Comuni provvedono  ai sensi  della Legge  24-12-75 n.
706.

TITOLO II
INTERVENTI DI FORMAZIONE PROFESSIONALE

ARTICOLO 11
(Istituzione dei corsi)

Per favorire  la pratica  dello sci  e delle attività turistiche
connesse, la  Regione programma,  istituisce e finanzia, ai sensi
della LR 15-11-1980 n. 86:

a) corsi  di formazione  per il  conseguimento della qualifica di
   maestro di sci;
b) corsi di aggiornamento per maestri di sci;
c) corsi  di specializzazione  per il rilascio della qualifica di
   istruttori di maestri di sci;
d) corsi di aggiornamento per istruttori.

I  corsi   sono  attuati  dalle  Associazioni  intercomunali  che
dispongano di  impianti stabili  per l'esercizio  dello sci e che
utilizzino, per  l'insegnamento delle materie tecnico - pratiche,
gli istruttori  di maestri  di  sci  scelti  nell'elenco  di  cui
all'art. 8.

Le  Associazioni   Intercomunali  possono   avvalersi,   mediante
convenzione del concorso anche di enti e associazioni qualificate
del settore.

Nell'ambito degli  indirizzi della  programmazione didattica  dei
corsi di  formazione professionale  sono definiti i programmi dei
corsi di  cui al  primo comma  del presente articolo, attenendosi
alla normativa  nazionale relativa  ai contenuti  tecnici e  agli
obiettivi formativi  e culturali, e utilizzando i più aggiornati
criteri metodologici di insegnamento.

ARTICOLO 12
(Corsi di qualificazione per maestri di sci)

Per essere  ammessi ai  corsi di  formazione per il conseguimento
della qualifica  di maestro di sci occorre essere in possesso dei
seguenti requisiti:

a) cittadinanza  italiana o di altro Stato membro della Comunità
   Economica Europea;
b) età non inferiore ai 18 anni;
c) certificato medico di idoneità alla professione di maestro di
   sci rilasciato  dall'Unità sanitaria  locale non  anteriore a
   tre mesi dalla data di presentazione della domanda;
c) assolvimento dell'obbligo scolastico.

L'ammissione  ai   predetti  corsi  è  subordinata  altresì  al
superamento di  una prova  attitudinale pratica sostenuta davanti
alla sottocommissione competente di cui al successivo art. 15.

Gli esami  per ottenere  la qualifica  di maestro  di  sci  nelle
discipline alpine e nordiche consistono nelle prove:

   - tecnico - pratica, didattica, teorica.

Per   l'ammissione    all'esame   è   richiesta   la   frequenza
dell'apposito  corso   di  qualificazione   di  cui  al  presente
articolo.

Sono ammessi  alla prova  d'esame di  didattica per  ogni singola
disciplina i  candidati che  abbiano conseguito l'idoneità nella
prova tecnico - pratica.

Sono  ammessi   alla  prova   teorica  i  candidati  che  abbiano
conseguito l'idoneità nella prova di didattica.

Il mancato  superamento della  prova di  didattica o  della prova
teorica comporta  solo la  ripetizione  di  tali  singole  prove,
purchè effettuate nella sessione immediatamente successiva.

Con il  superamento degli  esami degli  aspiranti  conseguono  la
qualifica di maestro di sci, nelle discipline alpine o nordiche.

ARTICOLO 13
(Corsi di aggiornamento)

Ai fini  del rinnovo  della licenza di cui al precedente articolo
3, i  maestri di  sci per ogni disciplina devono frequentare ogni
tre anni il corso di aggiornamento di cui alla lett. b) dell'art.
11.

Nel caso  di impossibilità di frequenza ai corsi, per malattia o
per altri  comprovati motivi di forza maggiore, il maestro di sci
può  frequentare   il  corso   di  aggiornamento  immediatamente
successivo  all'impedimento  e  la  validità  della  licenza  è
prorogata fino al termine del corso di aggiornamento medesimo.

Gli istruttori  di maestri di sci, oltre all'obbligo di frequenza
dei corsi  di aggiornamento  per  il  rinnovo  della  licenza  di
maestro di  sci, sono tenuti a frequentare corsi di aggiornamento
di cui alla lett. d) dell'art. 11.

ARTICOLO 14
(Corsi di specializzazione per istruttori di maestri di sci)

La  qualifica  di  Istruttore  di  maestri  di  sci  si  consegue
attraverso esami  tecnico  -  pratici,  teorici  e  didattici  da
sostenere davanti  alla commissione di cui al successivo art. 15,
previa frequenza di appositi corsi di specializzazione.

Sono ammessi  ai corsi  maestri di  sci in possesso di licenza da
almeno 4 anni.

ARTICOLO 15
(Commissione d'esame)

Gli esami  relativi ai  corsi di cui agli artt. 12, 13 e 14 della
presente  legge   sono  espletati  da  una  commissione  nominata
dall'Associazione intercomunale  in cui  ha sede  il corso, così
composta:

a) un  rappresentante  dell'Associazione  intercomunale,  che  la
   presiede;
b) due  maestri di  sci, di  cui uno qualificato nelle discipline
   alpine  e   uno  nelle  discipline  nordiche  designati  dalle
   Associazioni  regionali   dei  maestri   di  sci  maggiormente
   rappresentative;
c) quattro  istruttori di  maestri di sci, di cui due qualificati
   nelle discipline  alpine e  due qualificati  nelle  discipline
   nordiche;
d) due  esperti, di  cui uno in attività educative e culturali e
   uno in topografia e sicurezza alpina;
e) un medico esperto in medicina sportiva.

Limitatamente all'espletamento  della  prova  tecnico  -  pratica
degli esami  e alla prova attitudinale di ammissione ai corsi, la
Commissione è  articolata in  due sottocommissioni:  una per  le
discipline alpine e l'altra per le discipline nordiche.

La sottocommissione per le discipline alpine è composta da:

- il  rappresentante dell'associazione    intercomunale,  che  la
  presiede;
- il maestro di sci qualificato in discipline alpine;
- due istruttori qualificati in discipline alpine.

La sottocommissione per le discipline nordiche è composta da:

- il  rappresentante dell'Associazione    intercomunale,  che  la
  presiede;
- il maestro di sci qualificato in discipline nordiche;
- due istruttori qualificati in discipline nordiche.

Ai componenti della commissione, eccezione fatta per i dipendenti
regionali, è  attribuita una  indennità per  ogni  giornata  di
seduta nella misura di L. 30.000 al lordo delle ritenute fiscali.

Ai componenti che risiedono in Comuni diversi da quello in cui ha
svolgimento l'esame  spetta il trattamento di missione secondo le
modalità  stabilite  dalla  legge  regionale  per  i  funzionari
regionali appartenenti all'ottavo livello funzionale.

ARTICOLO 16
(Competenze della Regione)

Nella materia  disciplinata dalla presente legge, la Regione può
svolgere le  attività previste dall'art. 20, ultimo comma, della
LR 15-11-80  n. 86  anche per  mezzo di  convenzioni con  enti  e
associazioni particolarmente qualificate nel settore.

TITOLO III
DISPOSIZIONI TRANSITORIE E FINALI.

ARTICOLO 17
(Norme transitorie)

Nella prima applicazione della legge:

a) i  maestri di  sci residenti nella regione, che all'entrata in
   vigore della  presente legge  sono in possesso della qualifica
   di "istruttore"  della Federazione  Italiana  Sport  Invernali
   (FISI), conseguono  la qualifica  di istruttore  di maestri di
   sci, qualora  gli interessati, entro 90 giorni dall'entrata in
   vigore della  presente legge,  presentino  domanda,  corredata
   della relativa  documentazione, all'Associazione intercomunale
   che provvede  al rilascio dell'attestato di qualifica, nonchè
   agli adempimenti di cui all'art. 8;
b) i  maestri di  sci residenti  nella regione  in possesso della
   licenza  di   abilitazione  all'esercizio  della  professione,
   rilasciata ai  sensi dell'art.  123 del  RD 18-6-1931 n. 773 e
   successive modificazioni,  ai fini dell'iscrizione nell'elenco
   regionale di cui all'art. 8, presentano ai Comuni di residenza
   la documentazione  comprovante il conseguimento della predetta
   licenza.
   I comuni  medesimi provvedono agli adempimenti di cui all'art.
   8, comma 3;
c) coloro  che, residenti  nella regione,  abbiano ottenuto dalla
   FISI, all'entrata  in vigore della presente legge, l'attestato
   di idoneità  all'insegnamento dello  sci,  sono  direttamente
   ammessi a  sostenere  la  prova  d'esame  teorica  di  cui  al
   precedente art. 12;
d) coloro  che, residenti  nella regione, abbiano frequentato con
   esito favorevole,  entro il  31  dicembre  1980,  i  corsi  di
   formazione per  aspiranti maestri  di sci, organizzati secondo
   idonei  criteri   metodologici  da  associazioni  a  tal  fine
   operanti  a   livello  nazionale;  sono  ammessi  a  sostenere
   direttamente la  prova di  esame teorica  di cui al precedente
   art. 12, previa frequenza di un corso di aggiornamento teorico
   pratico appositamente  istituito ai  sensi del precedente art.
   11.

Per il  conseguimento di  quanto ai  punti c) e d) del precedente
comma gli  interessati devono  presentare alla  Giunta regionale,
entro 90  giorni dall'entrata  in vigore  della  presente  legge,
domanda corredata della rispettiva documentazione.

ARTICOLO 18
(Norme finali)

Fino a  quando il programma dei corsi di cui all'art. 11 - ultimo
comma -  non sarà  definito, la progressione tecnico - didattica
per l'insegnamento  dello sci  adottata dalla FISI costituirà la
base tecnica, pratica, metodologica del programma stesso.

Qualora i nominativi compresi nell'elenco di cui all'art. 8 della
presente legge  non risultino sufficienti rispetto alle esigenze,
si utilizza,  ad integrazione,  un elenco  di nominativi indicati
dalla FISI.

ARTICOLO 19
(Finanziamento)

Al finanziamento  degli oneri  derivanti dagli  interventi di cui
alla presente  legge si  provvede  con  l'apposito  capitolo  del
bilancio regionale  relativo al finanziamento del piano regionale
annuale della  formazione  professionale  ai  sensi  della  legge
regionale 15 novembre 1980, n. 86.

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

Firenze, 27 Ottobre 1981.

La presente  legge è  stata approvata dal Consiglio Regionale il
23 settembre  1981, ed  è  stata  vistata  dal  Commissario  del
Governo il 19 Ottobre 1981.



SPORT
FORMAZIONE

