Disciplina dell'attività contrattuale della Regione.

Il Consiglio Regionale ha approvato il 20-5-1981
Il Commissario del Governo ha apposto il visto il 22-6-1981
Il Presidente  della Giunta  Regionale promulga la seguente legge
regionale:

ARTICOLO 1
(Competenza)

All'esecuzione  dei   lavori   ed   opere,   all'acquisizione   e
alienazione di  beni, alla  prestazione di  servizi,  in  materie
attinenti a  competenze proprie della Regione e a quelle delegate
dallo Stato,  provvede mediante contratti la Giunta regionale, ai
sensi dell'art.  46, lett.  g) dello  Statuto, con  le  modalità
stabilite dalla presente legge.

Per i contratti di maggiore rilevanza, compresi quelli degli enti
e aziende  regionali, la  Giunta è  tenuta a  dare tempestiva ed
esauriente  informazione   al  Consiglio   fin  dalla   fase   di
approntamento delle procedure autorizzative.

ARTICOLO 2
(Forme di contrattazione)

Tutti i  contratti dai  quali deriva una entrata od una spesa per
la Regione  sono preceduti  di regola,  da  licitazione  privata,
salvo che  non ricorrano le ipotesi dell'appalto concorso o della
trattativa privata, nei casi indicati dai successivi artt. 7 e 8.

La Giunta  regionale delibera  motivatamente, in  conformità  di
quanto stabilito  dai successivi  artt. 5,  6, 7,  8, per ciascun
contratto o per gruppi di contratti, sulla scelta della procedura
tecnicamente e giuridicamente idonea a garantire l'economicità e
l'efficacia  delle   iniziative,  la  speditezza  e  l'efficienza
dell'azione  amministrativa,   nel  rispetto   dei  principi   di
imparzialità, concorrenza  tra gli  imprenditori e della parità
di trattamento dei concorrenti.

Nessuna   fornitura,    prestazione   od    opera   può   essere
artificiosamente  suddivisa  in  più  contratti  allo  scopo  di
sottrarla all'applicazione della presente legge.

L'azione dell'Amministrazione  deve inoltre  ispirarsi al  metodo
dell'effettivo coordinamento e programmazione delle acquisizioni,
sia per forniture che per opere, nella selezione dei loro fini e,
in  relazione   a  questi,  nella  determinazione  dei  tempi  di
realizzazione.

La Giunta  regionale trasmette  al Consiglio, entro il 31 gennaio
di ogni  anno, un  riepilogo dei  contratti in corso, nonchè una
relazione concernente  le opere  ed i lavori, le acquisizioni, le
alienazioni, le  prestazioni di  servizi e  le  ricerche  che  si
presume debbano porsi in essere entro il 31 dicembre dello stesso
anno.

Analogo adempimento  compete alla  Giunta in ordine all'attività
contrattuale degli Enti ed Aziende regionali.

ARTICOLO 3
(Esclusione)

Sono esclusi  dal partecipare  alle gare coloro, persone o ditte,
che nell'eseguire  altra prestazione  nei confronti della Regione
si siano resi colpevoli di inadempienza contrattuale.

ARTICOLO 4
(Capitoli d' oneri)

Entro sei  mesi dall'entrata  in vigore  della presente legge, il
Consiglio regionale  approva i  capitolati generali contenenti le
condizioni che  possono applicarsi  indistintamente a determinati
tipi di contratti.

Sulla base  di questi, la Giunta regionale predispone ed approva,
con deliberazione  autorizzante la  spesa, i  capitolati speciali
sulle  condizioni  relative  all'oggetto  proprio  del  contratto
singolo, ovvero  di una  ristretta categoria  di contratti  della
stessa specie, e contenenti i seguenti elementi:

a) oggetto della fornitura, dei lavori o delle prestazioni;
b) caratteristiche tecnico - merceologiche;
c) ammontare presunto della spesa, sulla base di perizie tecniche
   aggiornate;
d) termini e luogo della consegna;
e) modalità di esecuzione, di controllo e collaudo;
f) penalità   applicabili  per  ritardo  nelle  consegne  e  per
   qualsiasi altra inadempienza;
g) ogni altro obbligo posto a carico delle ditte fornitrici quali
   quelli relativi  agli oneri  fiscali o contrattuali (cauzione,
   imballo, trasporto, montaggio e simili).

ARTICOLO 5
(Licitazione privata. Procedimento)

Nei casi  in cui si procede a licitazione privata, la Regione dà
preventivo avviso  di gara,  pubblicato sul  Bollettino Ufficiale
della Regione  e, per estratto, su alcuni principali quotidiani a
diffusione nazionale,  di cui almeno due aventi anche particolare
diffusione nella Regione Toscana. L'avviso contiene:

a) l'indicazione dell'Ente appaltante, con gli  del provvedimento
   con  il   quale  è   stata  deliberata   la  licitazione,   e
   dell'ufficio al  quale devono essere indirizzate le domande di
   cui alla successiva lett. d);
b) l'indicazione della prestazione da eseguire;
c) l'indicazione della procedura adottata per l'aggiudicazione;
d) l'indicazione  di un  termine non  inferiore a 10 gg. entro il
   quale gli interessati possono chiedere di essere invitati alla
   gara.

La richiesta  di invito  non vincola l'Amministrazione regionale;
l'eventuale esclusione è disposta con atto motivato.

La individuazione  delle imprese invitate a partecipare alla gara
deve essere effettuata tenuto conto della loro capacità tecnica,
risultante  dall'elenco  delle  principali  forniture  effettuate
negli ultimi  tre  anni  e  dalla  descrizione  delle  rispettive
attrezzature tecniche,  nonchè dalla  loro serietà  e capacità
finanziaria,  dimostrata   mediante  idonea   documentazione,  al
momento della  richiesta di  invito o della domanda di iscrizione
all'albo dei  fornitori di  cui all'articolo  4 della LR 7 aprile
1978, n. 23.

Gli inviti  debbono essere  diramati a  mezzo di servizio postale
raccomandato  di   Stato  entro   60  gg.   dalla   pubblicazione
dell'avviso.

Le offerte,  insieme con  i documenti  richiesti nella lettera di
invito, devono  essere trasmesse all'ufficio competente regionale
a mano  o a  mezzo di  servizio postale  raccomandato  di  Stato,
secondo le  prescrizioni modalità e termini fissati dalla Giunta
regionale, pena la nullità dell'offerta nella lettera di invito.

Le offerte hanno natura di proposta irrevocabile.

Nel caso  di  presentazione  di  due  offerte  aventi  lo  stesso
oggetto,  da   parte  della   stessa  ditta,   viene   presa   in
considerazione l'ultima in ordine di tempo.

Non sono ammesse offerte per telegramma, nè offerte condizionate
o espresse  in modo  indeterminato o  con semplice riferimento ad
altra offerta propria o di altri.

Quando in  una offerta  vi sia discordanza fra il prezzo indicato
in lettere  e quello indicato in cifra è valida l'indicazione in
lettere.

Nel giorno  ed ora stabiliti dalla lettera di invito, l'autorità
che presiede  la gara  designata nel provvedimento autorizzativo,
la dichiara  aperta. Essa  è dichiarata  deserta ove  non  siano
state presentate  almeno due  offerte, salvo  che nell'avviso  di
gara e  nella lettera di invito non sia prevista l'aggiudicazione
in caso di una sola offerta.

Ove nel provvedimento di licitazione sia stabilito che il verbale
tiene luogo  di contratto, la gara è presieduta da un componente
della Giunta regionale.

ARTICOLO 6
(Licitazione privata: Metodi)

All'aggiudicazione, a seguito di licitazione privata, si provvede
in uno dei seguenti modi:

a) per  mezzo di  offerta segreta  da confrontarsi  con il prezzo
   base indicato nell'avviso di gara;
b) per mezzo di offerte di prezzi unitari.

Quando la  licitazione si tiene col metodo di cui alla precedente
lett. a)  il Presidente,  aperti i  pieghi ricevuti  e  lette  le
offerte,  aggiudica  il  contratto  a  colui  che  ha  presentato
l'offerta più vantaggiosa.

L'Amministrazione può  prefissare il  limite  di  aumento  o  di
ribasso che le offerte non devono oltrepassare;
in tal  caso il limite sarà indicato in una scheda sigillata che
il Presidente  aprirà solo  dopo la  lettura di tutte le offerte
valide, eliminando dalla gara le offerte che abbiano oltrepassato
il  limite   segreto  contenuto   nella  scheda.  Possono  essere
parimenti eliminate  le offerte,  che anche in assenza del limite
prefissato dalla  Amministrazione, presentino  una percentuale di
ribasso o di aumento superiore al 50 per cento.

In presenza di offerte identiche si procede al sorteggio ai sensi
dell'art. 77 del DPR 23 maggio 1924, n. 827.

Quando la  licitazione  si  tiene  con  il  metodo  di  cui  alla
precedente  lett.  b)  l'Amministrazione  invia  ai  concorrenti,
unitamente alla  lettera di  invito, l'elenco  descrittivo  delle
voci  relative   alle  varie   categorie  di   lavoro,  senza  la
indicazione dei corrispondenti prezzi unitari, e un modulo a più
colonne denominato:  "Lista delle categorie di lavoro e forniture
previste per l'esecuzione dell'appalto".

Nel suddetto modulo devono essere riportati per ogni categoria di
lavoro e forniture:

a) nella  prima colonna,  l'indicazione delle  voci relative alle
   varie  categorie   di  lavoro,   con   specifico   riferimento
   all'elenco descrittivo;
b) nella  seconda colonna  l'unità di  misura ed il quantitativo
   previsto per ciascuna voce.

Nel  termine   fissato  con  lettera  di  invito,  i  concorrenti
rimettono all'Amministrazione,  unitamente agli  altri  documenti
richiesti, il modulo di cui ai precedenti commi, completato nella
terza colonna, con i prezzi unitari che si dichiarano disposti ad
offrire per  ogni voce relativa alle varie categorie di lavoro e,
nella quarta colonna, con il prodotto dei quantitativi risultanti
dalla seconda colonna per i prezzi indicati nella terza.

Il prezzo  complessivo offerto,  indicato in  cifre e lettere, è
rappresentato dalla somma di tali prodotti, e deve essere apposto
dal concorrente in calce al modulo stesso.

I prezzi unitari sono indicati in cifre e in lettere.

In caso di discordanza, vale il prezzo indicato in lettere.

Il modulo è sottoscritto in ciascun foglio dal concorrente e non
può  presentare   correzioni  che   non  siano   da  lui  stesso
espressamente confermate e sottoscritte.

Il Presidente  apre i  pieghi ricevuti, contrassegna ed autentica
le offerte  in ciascun foglio e le eventuali correzioni apportate
nel modo  indicato nel  precedente comma;   legge ad alta voce il
prezzo complessivo  offerto da  ciascun concorrente  e  forma  la
graduatoria delle offerte.

Successivamente procede alla verifica dei conteggi presentati dal
concorrente  che   ha  offerto   il   prezzo   complessivo   più
vantaggioso, tenendo  per validi ed immutabili i prezzi unitari e
provvedendo, ove si riscontrino errori di calcolo, a correggere i
prodotti e la loro somma.

Se non  vi sono  correzioni da  apportare o se, nonostante questo
l'offerta verificata  resti la  più vantaggiosa,  il  Presidente
aggiudica i  lavori al  concorrente per  il  prezzo  complessivo,
eventualmente rettificato.

Nel caso  in cui per effetto delle correzioni apportate l'offerta
verificata, risulti che il prezzo complessivo più vantaggioso è
stato  proposto  da  altro  concorrente,  l'aggiudicazione  viene
dichiarata a  favore di questi, anche in tal caso previa verifica
dei conteggi presentati.

Le sedute  di gara  possono essere sospese ed aggiornate ad altra
ora od  al giorno successivo, previa verbalizzazione delle sedute
e delle fasi eseguite e da eseguire, apprestando appositi sigilli
su plichi e documenti.

L'Amministrazione può  prestabilire, comunicandolo nella lettera
di invito alla gara, il prezzo massimo complessivo che le offerte
non devono superare. Quando ciò non avvenga, e l'offerta rimasta
aggiudicataria  ed   eventualmente   altre   offerte   presentino
manifestamente un carattere anormale rispetto alla prestazione, o
gravi squilibri  fra i  prezzi unitari, il Presidente verifica la
composizione delle  offerte e,  non oltre 10 gg. dalla data della
gara, chiede,  per mezzo  del servizio  postale  di  Stato,  agli
offerenti di  consegnare a  mano all'Ufficiale  Rogante di cui al
successivo art. 11, nel termine di 10 gg. dalla data di ricezione
della richiesta, le analisi di tutto o di alcuni prezzi unitari e
le altre giustificazioni necessarie.

Quando tali  elementi non  siano stati  presentati o  non vengano
ritenuti adeguati, il Presidente, con atto motivato sulla base di
precise    formulazioni    tecniche    e    contabili,    annulla
l'aggiudicazione, esclude  le  offerte  ritenute inaccettabili  e
aggiudica al concorrente che segue nella graduatoria.

I prezzi  unitari indicati dal concorrente aggiudicatario valgono
quali prezzi contrattuali.

ARTICOLO 7
(Appalto concorso)

Si procede  all'appalto concorso  quando si  tratti di  lavori  o
forniture  di   particolare  complessità  tecnica,  scientifica,
ovvero di particolare pregio artistico.

In tal  caso,  fissate  dall'Amministrazione  le  caratteristiche
dell'appalto concorso, le persone o le ditte ritenute idonee sono
invitate a  presentare entro un termine preciso, nei modi e nelle
forme stabilite  nella lettera d' invito, i progetti tecnici e le
condizioni alle quali siano disposte ad eseguire l'appalto.

Scaduto    tale    termine    una    Commissione,    di    natura
interdisciplinare, appositamente nominata dalla Giunta e composta
da  tre   a  cinque   membri,  procede  all'esame  dei  progetti,
proponendo quello  che ritiene  preferibile, tenuto  conto  degli
elementi economici  e tecnici nonchè delle garanzie di capacità
e serietà che presentano gli offerenti.

Le  funzioni   di  segretario   della  Commissione   sono  svolte
dall'Ufficiale Rogante di cui al successivo art. 11.

Nel caso  che nessuno  dei progetti  presentati corrisponda  alle
esigenze per  le quali  è stato  bandito l'appalto  concorso, la
Giunta regionale può dar luogo ad altra gara.

Nessun compenso o rimborso spetta di regola ai concorrenti per la
compilazione di progetti da essi presentati.

E' tuttavia  in facoltà  dell'Amministrazione di  acquisire,  su
proposta della suddetta Commissione, uno o più progetti, pagando
il prezzo  in una somma entro i limiti massimi e minimi stabiliti
preventivamente nella lettera di invito.

L'Amministrazione  può   altresì,  ove   ricorrano  circostanze
eccezionali,   qualificate   sia   in   relazione   all'interesse
dell'Amministrazione, sia  in rapporto  alla professionalità  ed
all'impegno di  spesa del  concorrente,  concedere,  su  proposta
della  Commissione   stessa,  compensi   o  rimborsi   spese   ai
concorrenti  i  cui  progetti,  anche  se  non  prescelti,  siano
tuttavia riconosciuti di particolare rilievo.

Nel procedimento  di appalto  concorso l'Amministrazione pubblica
l'avviso di  appalto con le stesse modalità di cui al precedente
art. 5.

ARTICOLO 8
(Trattativa privata)

L'Amministrazione regionale  può procedere  a trattativa privata
allorchè ricorra una delle seguenti circostanze:

a) quando  si tratti  di spesa il cui importo presunto non superi
   L.  10.000.000,  esclusi  gli  oneri  fiscali,  ed  il  prezzo
   dell'oggetto sia determinato da listini, mercuriali, tariffe o
   sistemi analoghi;
b) quando  la   licitazione  o  l'appalto  siano  stati  esperiti
   infruttuosamente;
c) quando  si tratti  di acquisto  di cose  la cui  produzione è
   garantita  da   privativa  industriale   ovvero  di  macchine,
   strumenti ed  oggetti che  una sola impresa può fornire con i
   requisiti tecnici ed il grado di perfezione richiesti;
d) quando  si tratti di locazione di immobili destinati ad uffici
   o servizi regionali;
e) quando  si  tratti  di  contratti  di  ricerca  ai  sensi  del
   successivo art 19;
f) quando  l'urgenza, è  espressamente riconosciuta  e  motivata
   dalla  Giunta   regionale,  e   di  cui   è  dato   atto  nel
   provvedimento deliberativo,  renda opportuno  o conveniente il
   ricorso  alla   trattativa  privata,   qualora  l'importo  del
   contratto non superi L. 30.000.000.

Gli importi  limite di  cui ai  sopracitati punti a) e f) saranno
adeguati annualmente dalla Giunta regionale, con provvedimento da
adottarsi nel mese di gennaio di ciascun anno, tenuto conto della
variazione di  percentuale verificatasi  tra gli  indici generali
dei  prezzi  al  consumo  per  l'intera  collettività  nazionale
relativi al mese di settembre degli ultimi due anni.

Sono altresì  elevabili con  identica procedura  i limiti di cui
all'art. 7, comma 3, della LR 7 aprile 1978, n 23.

ARTICOLO 9
(Funzionario responsabile del contratto)

Con la  deliberazione di  autorizzazione della singola iniziativa
di spesa  o di  indizione di gara, la Giunta regionale designa un
funzionario responsabile  del contratto  che, per  esperienza  ed
attitudine professionale, è incaricato di assicurare il puntuale
rispetto degli  adempimenti e  la massima  speditezza  dei  tempi
procedurali sia  nella fase  di formazione  del contratto  sia in
quella   successiva   di   esecuzione,   sino   alla   definitiva
conclusione.

Per  l'entità   di  spesa  autorizzata,  costituente  il  valore
economico del  contratto,  il  predetto  funzionario  liquida  la
spesa, complessivamente  o per  stati d'  avanzamento, secondo le
prescrizioni  contrattuali,   e  può   altresì  operare   quale
funzionario delegato  al pagamento secondo le disposizioni di cui
alla LR 4 dicembre 1978, n. 73.

Il  funzionario  predetto,  nell'ambito  della  nomina  ricevuta,
risponde nei  confronti  dell'Amministrazione,  qualora  l'azione
amministrativa,  sotto   il  profilo   dell'efficacia   e   della
efficienza dei  risultati, non  raggiunga gli  obiettivi previsti
per  negligenza   od   inerzie   oggettivamente   imputabili   al
comportamento   del    funzionario   stesso.    A    tal    scopo
l'Amministrazione avrà  cura, nel provvedimento di designazione,
di assegnare  al funzionario  nominato congrui  termini  entro  i
quali addivenire alla stipula ed alla esecuzione del contratto.

Al termine dell'incarico, ed ogni qualvolta lo ritenga opportuno,
il funzionario  relaziona alla  Amministrazione sullo  stato  del
rapporto contrattuale  e sul  verificarsi di  fatti rilevanti che
possano in  qualche modo  influire  e  modificare  l'impostazione
contrattuale originaria.

Il  funzionario   responsabile  del   contratto  è  tenuto,  nei
confronti  di  richiedenti  anche  estranei  all'Amministrazione,
comunque  direttamente   interessati  al   contratto,  a  fornire
informazioni puntuali ed oggettive sulla situazione ufficiale del
procedimento amministrativo contrattuale.

Per i contratti relativi a beni e servizi di cui alla LR 7 aprile
1978, n.  23, la  nomina del relativo funzionario responsabile è
disposta con  deliberazione della  Giunta regionale  da adottarsi
entro il  30  Gennaio  Alla  scadenza  annuale  dell'incarico  il
predetto funzionario presenta alla Giunta regionale una relazione
dettagliata contenente  l'esposizione dei  tempi impiegati  nelle
forniture di  maggiore rilevanza,  uno studio dei costi sostenuti
in rapporto  alle situazioni  settoriali di  mercato, nonchè una
proposta complessiva di piano degli approvvigionamenti per l'anno
successivo.

ARTICOLO 10
(Approvazione e stipulazione dei contratti)

La  Giunta,   su  proposta   del  funzionario   responsabile  del
contratto, approva  le risultanze  della gara  o della trattativa
privata, il  relativo schema di contratto ed autorizza la stipula
del contratto  definitivo che  dovrà avvenire  di norma entro 30
gg. dalla esecutività del provvedimento di approvazione.

Quando si  verifichi una  evenienza  di  carattere  negativo  che
rendesse superflua  o dannosa  la conclusione  del contratto,  la
Giunta,  fino  a  quando  il  contratto  medesimo  non  è  stato
stipulato, può  revocare il  provvedimento di  cui al precedente
comma.

Il contratto  è stipulato dal Presidente della Giunta regionale,
ovvero da  un componente  della stessa  a ciò  delegato ai sensi
dell'art. 47,  lett. f)  dello  Statuto.  La  stipulazione  rende
perfetto ed eseguibile il contratto.

I contratti possono essere stipulati:

a) in  forma pubblico  -  amministrativa,  innanzi  all'ufficiale
   rogante, a norma delle vigenti disposizioni;
b) a mezzo di scrittura privata;
c) per  mezzo di  accettazione sottoscritta  dalla controparte in
   calce al  capitolato  od  alla  proposta  dell'Amministrazione
   regionale;
d) a  mezzo di  corrispondenza, secondo  gli usi  del  commercio,
   quando sia concluso con ditte commerciali.

ARTICOLO 11
(Ufficiale rogante)

I contratti  ed i  verbali di aggiudicazione e tutti gli atti per
cui occorra pubblicità e autenticità della forma, sono ricevuti
con le  modalità prescritte  dalla  legge  notarile,  in  quanto
applicabili, dal  funzionario regionale,  designato dalla  Giunta
regionale, quale  ufficiale rogante. La deliberazione di nomina e
quella del  sostituto in  caso di  sua assenza o impedimento sono
pubblicate nel Bollettino Ufficiale della Regione.

L'ufficiale rogante  deve registrare e custodire i contratti ed i
verbali di  gara di  cui al punto a) del precedente articolo, con
effetti di legge in fascicoli per ordine cronologico e tenerne il
repertorio.

Per i  contratti di  cui al  punto a)  del  precedente  art.  10,
l'ufficiale rogante  autentica le  copie degli  atti originali da
lui ricevuti,  per ogni  effetto di  legge e  rilascia  le  copie
stesse alle parti che ne facciano richiesta.

L'ufficiale  rogante  cura  altresì  gli  adempimenti  tributari
connessi  ai   contratti  della   Regione   in   forma   pubblica
amministrativa e  ne è  responsabile;   a lui  fanno  carico  le
penalità di  vario ordine  previste in caso di mancata o tardiva
registrazione, in quanto a lui stesso imputabile.

All'ufficiale rogante,  per la sua funzione, non è dovuto alcuno
diritto contrattuale o indennità a carico dell'Amministrazione o
di terzi.

ARTICOLO 12
(Durata dei contratti)

I contratti devono avere termine e durata certi.

Quelli di locazione di immobili non possono superare i 9 anni.

Non si può variare la durata dei contratti già stipulati quando
siano in corso di esecuzione.

ARTICOLO 13
(Cauzioni provvisorie)

La costituzione  della cauzione  provvisoria è  fatta secondo le
forme prescritte dall'Amministrazione nella lettera di invito.

La cauzione  provvisoria prestata dal concorrente aggiudicatario,
ove  prevista,   resta  vincolata   fino  alla  stipulazione  del
contratto,  ovvero   fino  alla   costituzione   della   cauzione
definitiva,    ovvero     fino     all'eventuale     annullamento
dell'aggiudicazione di  cui al  secondo comma del precedente art.
10.

Le  cauzioni   provvisorie  degli   altri   concorrenti   vengono
svincolate non appena terminata la gara.

Nel caso  in cui  l'aggiudicatario non  si presti  a stipulare il
contratto per cause a lui imputabili, l'Amministrazione, a titolo
di penalità, incamera la cauzione.

Le cooperative  di produzione e lavoro ed i loro Consorzi possono
chiedere l'applicazione  delle disposizioni  di cui  alla  L.  27
luglio 1967, n. 649 e delle altre agevolazioni per esse previste.

ARTICOLO 14
(Cauzione definitiva)

La cauzione  deve essere costituita, anche integrando il deposito
cauzionale provvisorio, in una delle seguenti forme:

a) deposito  presso il  Tesoriere di  numerario, vincolato per il
   ritiro al benestare dell'Ente;
b) deposito  presso il  Tesoriere di  titoli di Stato o garantiti
   dallo Stato,  valutati  a  prezzo  di  borsa  nel  giorno  del
   deposito;
c) prestazione  di specifica  fidejussione bancaria  o  di  altri
   istituti ed  aziende autorizzati. L'accettazione di tale forma
   è  comunque   subordinata  al  miglioramento  del  prezzo  di
   aggiudicazione  secondo  quanto  previsto  dalle  disposizioni
   vigenti per le pubbliche amministrazioni.

Il deposito  cauzionale definitivo  è svincolato e restituito al
contraente soltanto  a conclusione  del rapporto,  dopo  che  sia
stato  accertato   il  regolare  soddisfacimento  degli  obblighi
contrattuali.

Gli interessi eventualmente prodotti dai depositi definitivi sono
liberamente esigibili dal depositante;
comunque nessun onere per interessi può far carico all'Ente.

Nel procedimento  di licitazione  privata, ove  il verbale  tiene
luogo  al   contratto,  la   cauzione  prestata   dal  contraente
aggiudicatario è cauzione definitiva a tutti gli effetti.

ARTICOLO 15
(Integrazione e revisione dei prezzi)

I  contratti  non  possono  prevedere  pagamenti  anticipati  nè
interessi per le somme che i contraenti debbono anticipare per la
loro esecuzione,  essendo solo  ammessi pagamenti  in acconto, in
ragione delle  parti di  opere realizzate  o  dei  beni  o  delle
prestazioni fornite.

Salvo che  per i beni o prestazioni il cui prezzo sia determinato
per  legge  o  atto  amministrativo,  i  prezzi  contrattuali  si
intendono fissi  ed invariabili. E' peraltro ammessa la revisione
dei prezzi a norma delle vigenti disposizioni del Codice Civile e
delle altre leggi statali.

ARTICOLO 16
(Atti di sottomissione e atti aggiuntivi)

Qualora nel  corso di esecuzione del contratto occorra un aumento
o una  diminuzione della  prestazione, il contraente è obbligato
ad assoggettarvisi,  mediante atto  di sottomissione, agli stessi
patti e  condizioni  del  contratto  originario,  sempre  che  le
suddette variazioni  siano contenute entro il quinto dell'importo
contrattuale  e   non  siano  tali  da  mutare  la  natura  della
prestazione compresa nell'appalto.

Oltre a  questi limiti è necessario provvedere alla compilazione
di un  atto aggiuntivo  che deve essere deliberato dalla Giunta e
stipulato nella stessa forma del contratto principale.

ARTICOLO 17
(Spese contrattuali)

Le spese di copia, di bollo, di registrazione ed ogni altra spesa
connessa al  contratto, ivi compresi gli oneri tributari inerenti
allo stesso  che per  legge non  devono gravare  sul committente,
sono  a   carico  del   contraente  a  meno  che,  per  esplicita
convenzione, le stesse siano a carico, in tutto o in parte, della
Regione.

ARTICOLO 18
(Collaudo)

Qualora l'oggetto  del contratto  riguardi beni,  prestazioni  od
opere che  devono avere  particolari requisiti di natura tecnica,
si procede,  prima della liquidazione della spesa, al collaudo da
parte di  una commissione  composta di  non meno  di tre  esperti
nominati dalla Giunta regionale.

I membri della Commissione debbono essere scelti tra appartenenti
al personale dipendente della Regione.

Gli incaricati  del collaudo  rispondono solidalmente,  sotto  il
profilo  patrimoniale,  qualora  l'inosservanza  di  prescrizioni
tecniche  abbia  comportato  l'inefficienza  dell'opera  o  della
fornitura anche sotto i profili del costo sopportato.

ARTICOLO 19
(Contratto di ricerca e consulenza)

Al fine  di  soddisfare  proprie  necessità  di  conoscenza,  in
settori e  materie di  competenza  istituzionali  della  Regione,
l'Amministrazione può  dar luogo  al contratto  di ricerca  e di
consulenza previa  trattativa privata  con le Università, il CNR
od Istituti pubblici di ricerca.

Ove non  sia possibile  addivenire ad affidamento di ricerca e di
consulenza con  i soggetti  di cui  sopra l'Amministrazione  può
interpellare  Istituti   privati  tramite   appalto  concorso   o
licitazione privata.

Il contratto  deve prevedere un termine entro il quale la ricerca
sarà conclusa.  Eventuali proroghe  debbono  essere  concordate.
Deve essere altresì prevista la facoltà dell'Amministrazione di
recedere allo scadere di un determinato termine o quando le spese
abbiano superato un certo ammontare.

Qualora l'Amministrazione  lo ritenga conveniente la ricerca può
essere divisa  in  più  fasi,  con  un  prezzo  determinato  per
ciascuna delle  fasi, con  possibilità per  l'Amministrazione di
recesso al termine di ciascuna fase.

Il prezzo  in ogni  caso dovrà  essere determinato globalmente o
forfettariamente dal  contratto. Qualora ciò non fosse possibile
od opportuno,  la remunerazione  del contraente è costituita dal
rimborso  dei   costi  effettivamente  sopportati,  eventualmente
aumentato di  una somma  fissa a titolo di profitto;  in tal caso
il contratto  dovrà tuttavia prevedere in modo circostanziato le
spese di ricerca rimborsabili, nonchè le condizioni di esercizio
del controllo  dell'Amministrazione sui  costi  effettivi  e  gli
obblighi  di   natura  amministrativo   -  contabile  imposti  al
contraente.

Il  contratto  può  altresì  prevedere  premi  nell'ipotesi  di
riduzione dei costi e dei tempi previsti.

I diritti  di proprietà  industriale nascenti dalla ricerca sono
regolati secondo le disposizioni vigenti, in particolare le norme
del titolo IX, capo I, del Codice Civile.

L'Amministrazione può  disporre dei  risultati della ricerca per
bisogni propri  o  per  Enti  pubblici  comunque  menzionati  nel
contratto,  senza  che  il  contraente  possa  rivendicare  alcun
diritto.

ARTICOLO 20
(Norma di rinvio)

Per  quanto   altro  attinente  la  materia  dei  contratti,  non
espressamente disciplinato  dalla presente legge, si applicano le
norme di  cui al  RD  18  novembre  1923  n.  2440  e  successive
modificazioni ed  integrazioni, al  RD 23  maggio 1924,  n. 827 e
successive modifiche  ed integrazioni, nonchè alla L. 2 febbraio
1973, n. 14.

ARTICOLO 21
(Adeguamento alle direttive CEE)

Per gli appalti per lavori pubblici, di importo superiore a 1.000
milioni di  lire, IVA  esclusa, si  applicano le  norme contenute
nella L. 8 agosto 1977 n. 584.

Per  le  forniture  di  beni,  compresi  i  necessari  lavori  di
installazione,  il   cui  valore   di   stima,   con   esclusione
dell'imposta sul  valore aggiunto,  sia uguale  o superiore  alle
200.000 unità  di conto europee, si applicano le norme contenute
nella L. 30 marzo 1981, n. 113.

ARTICOLO 22

La presente  legge si estende agli enti funzionali della Regione,
ferme restando  le competenze  degli organi  fissate dalle  leggi
istitutive degli enti medesimi.

Non si  applica al  Consiglio regionale  e agli  uffici  da  esso
dipendenti a  norma dell'art.  9 dello  Statuto e  della legge  6
dicembre 1973, n. 853.

In materia  di responsabilità  si applicano le norme di cui alla
LR 6 maggio 1977, n. 28.

Sono fatte  salve le  leggi regionali  20 luglio  1972, n. 21 e 7
aprile 1978, n. 23.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 25 giugno 1981.

La presente  legge è  stata approvata dal Consiglio Regionale il
20-5-1981 ed  è stata vistata dal Commissario del Governo il 22-
6-1981.



ENTE REGIONE
CONTABILITA' CONTRATTI

