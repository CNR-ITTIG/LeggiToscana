Provvidenze per danni ad aziende ed immobili causati da calamità
naturali.

Il Consiglio Regionale ha approvato il 6-10-1981
Il Commissario del Governo ha apposto il visto il 9-11-1981
Il Presidente  della Giunta  Regionale promulga la seguente legge
regionale:

TITOLO I
FINALITA' DELLA LEGGE

ARTICOLO 1

La Regione  interviene con  concorsi finanziari  per favorire  la
ricostituzione dei  beni delle  imprese artigiane,  delle imprese
commerciali che  abbiano i  requisiti richiesti dall'art. 1 della
Legge 27  novembre 1960  n. 1397 sulla assicurazione obbligatoria
per l'assistenza  sanitaria delle  cooperative  di  produzione  e
lavoro, delle  cooperative di  consumo e delle imprese turistiche
colpite da calamità naturali.

La Regione  interviene inoltre  nelle spese  per la riparazione o
per la  ricostruzione di fabbricati di proprietà privata colpiti
da calamità naturali e destinati ad uso di abitazione, attività
artigianali, turistiche e commerciali.

La delimitazione delle zone colpite da eventi calamitosi naturali
di particolare  estensione e  con effetti  dannosi rilevanti  nei
riguardi di  una pluralità  di beni e di persone, è deliberata,
ai fini  dell'attuazione degli interventi previsti dalla presente
legge, dal consiglio regionale su proposta dei comuni interessati
oppure, ove  del caso,  su  iniziativa  propria  o  della  Giunta
regionale.

La zona  o le zone interessate facenti parte di uno o più comuni
sono individuate  nelle piante  allegate, come  parti integranti,
alla deliberazione consiliare.

Se  la   proposta  è   avanzata  dai   comuni  interessati,   le
deliberazioni dei  relativi consigli  devono essere  adottate non
oltre due mesi dalla data dell'evento calamitoso.

TITOLO II
CONTRIBUTI  PER   MACCHINE,  SCORTE,   ATTREZZATURE  E  MERCI  DI
LAVORAZIONE ED IN MAGAZZINO

ARTICOLO 2

La  Regione  concede  contributi  in  conto  capitale  a  imprese
artigiane, costituite anche in forma di cooperative o di società
di cui  all'art. 3  della legge  25 luglio  1956 n. 860 e ai loro
consorzi,  alle   cooperative  di   produzione  e   lavoro,  alle
cooperative di  consumo, alle  imprese turistiche,  nonchè  agli
esercenti il  commercio,  singoli  o  associati,  che  abbiano  i
requisiti richiesti  dall'art. 1 della Legge 27 novembre 1960, n.
1397 per  la ricostituzione  di macchine,  scorte,  attrezzature,
arredi e  merci in  lavorazione ed  in magazzino,  danneggiate da
calamità naturali.

I contributi  di cui al precedente comma sono concessi anche agli
esercenti degli  stabilimenti balneari titolari delle concessioni
del demanio marittimo.

I contributi  suddetti sono  concessi nella  misura del 70% della
spesa occorrente  per la  ricostituzione dei beni di cui al primo
comma e  per la  sola parte  di essa superiore a L. 500.000 e per
l'importo massimo  di L.  4.000.000 se  trattasi di  imprenditori
singoli e di L. 7.000.000 se trattasi di imprenditori associati.

I contributi  di cui al presente articolo sono cumulabili fino al
raggiungimento della  percentuale prevista  nel comma precedente,
con ulteriori  contributi  in  conto  capitale  concessi  per  le
medesime finalità.

Sono inoltre  cumulabili con  contributi  in  conto  interessi  a
qualsiasi titolo  percepiti, salvo quanto previsto dal successivo
articolo.

ARTICOLO 3

La Regione  concede contributi  in conto  interesse a  favore dei
soggetti di  cui ai  commi 1 e 2 dell'art. 2 della presente legge
che abbiano  subito un  danno superiore  a L. 4.000.000 e che non
intendano beneficiare  del contributo  a  fondo  perduto  di  cui
all'art. 2.

Il contributo  è concesso  nella misura  annua del  7% sui mutui
contratti dal  richiedente fino alla concorrenza di un importo di
L. 30.000.000 e per la durata massima di 10 anni.

Tale  contributo  non  è  cumulabile  con  quello  previsto  dal
precedente articolo  2. E'  invece cumulabile  con contributi  in
conto interesse  diretti alla stessa finalità, concessi da altri
enti pubblici,  fino alla  riduzione effettiva  dell'interesse al
limite determinato  ai sensi  dell'art. 109 del DPR 24-7-1977, n.
616.

TITOLO III
CONTRIBUTI PER IMMOBILI

ARTICOLO 4

La Regione concede contributi in conto capitale ai proprietari di
fabbricati destinati ad uso di abitazione, attività artigianali,
turistiche e  commerciali, per la riparazione o ricostruzione dei
fabbricati stessi danneggiati da calamità naturali.

I contributi  di cui  al comma  precedente  sono  concessi  nella
misura del 70% della spesa occorrente e per la sola parte di essa
superiore a L. 500.000.

L'ammontare dei  contributi di  cui ai  comma precedenti non può
superare la somma di L. 3.000.000 per ciascuna unità immobiliare
e la somma di L. 5.000.000 per ciascun proprietario.

Nel caso  di unico  immobile del  danneggiato destinato  a dimora
abituale propria  e della  propria famiglia,  il contributo  può
essere corrisposto nella misura massima di L. 5.000.000.

Il limite  unico di L. 5.000.000 si applica anche per ogni unità
immobiliare situata  in  fabbricati  appartenenti  a  cooperative
edilizie.

I contributi  di cui  ai precedenti commi 1, 2, e 3 sono concessi
anche agli  esercenti gli  stabilimenti balneari  titolari  delle
concessioni del demanio marittimo.

ARTICOLO 5

La Regione  concede contributi  in conto  interesse a  favore dei
soggetti di cui ai  commi 1 e 6 dell'art. 4 che abbiano subito un
danno superiore  rispettivamente a  cinque e  a sette  milioni di
lire e  che non  intendano beneficiare  del contributo  in  conto
capitale di cui allo stesso articolo.

Il contributo  è concesso nella misura del 7% su mutui contratti
dai richiedenti  fino alla  concorrenza di L. 35.000.000 e per la
durata massima di 10 anni.

Tale  contributo  non  è  cumulabile  con  quello  previsto  dal
precedente articolo  4. E'  invece cumulabile con i contributi in
conto interesse  diretti alla stessa finalità, concessi da altri
enti pubblici,  fino alla  riduzione effettiva  dell'interesse al
limite determinato  ai sensi  dell'art. 109 del DPR 22-7-1977, n.
616.

Dalle provvidenze  di cui al titolo III della presente legge sono
esclusi i proprietari di immobili e gli esercenti di stabilimenti
balneari titolari  delle concessioni del demanio marittimo il cui
reddito annuo  accertato in  via definitiva o dichiarato riferito
all'anno immediatamente  precedente  all'evento  calamitoso,  sia
superiore a  dieci milioni,  che risulti  da attestato rilasciato
dall'Ufficio distrettuale delle imposte dirette.

Ogni  dichiarazione  non  risultante  veritiera  comporta  per  i
trasgressori  le   sanzioni  penali  sancite  dalle  leggi  della
Repubblica.

TITOLO IV
NORME COMUNI

ARTICOLO 6

Le  funzioni   amministrative  concernenti   la  concessione,  la
liquidazione e  la erogazione dei contributi di cui alla presente
legge sono delegate ai comuni competenti per territorio.

Le domande  per  la  concessione  dei  suddetti  contributi  sono
presentate al Sindaco del Comune ove è localizzata l'azienda o i
beni colpiti dagli eventi calamitosi.

L rilevamento e la valutazione dei danni subiti sono eseguiti dal
comune, il quale può chiedere la collaborazione dell'Ufficio del
Genio Civile.

Alla domanda  nella quale deve essere dichiarato se l'interessato
o gli interessati hanno richiesto, intendano richiedere o abbiano
ottenuto contributi aventi la medesima finalità in base ad altre
leggi o provvedimenti, vanno allegati i seguenti documenti:

A) per  le  aziende  in  genere  e  l'esercizio  di  stabilimenti
   balneari:

   1) certificato    di    iscrizione    all'albo  delle  imprese
      artigianale o  alla separata  sezione di  consorzi,  ovvero
      certificato di  iscrizione alla Camera di commercio e negli
      elenchi degli  aventi diritto  all'assistenza  malattia  in
      qualità  di  commercianti,  o  certificato  di  iscrizione
      all'albo delle  cooperative,  o  copia  dell'autorizzazione
      amministrativa    comprovante     l'attività     turistica
      esercitata;
      per gli  esercenti di stabilimenti balneari, inoltre, copia
      autentica   della   concessione   demaniale   marittima   o
      dichiarazione dell'Ufficio  demanio  della  Capitaneria  di
      Porto sostitutiva del predetto atto di concessione.
   2) Preventivo  di spesa  per la  ricostituzione delle  scorte,
      macchinari, attrezzature,  arredi e  merci in lavorazione e
      in magazzino, distrutte o danneggiate.

B) Per gli immobili e stabilimenti balneari:

   1) atto    da  cui  risulti  la  titolarità  del  diritto  di
      proprietà e  dichiarazione dell'eventuale  dimora abituale
      propria  e   della  propria  famiglia  nell'unica  casa  di
      proprietà.
      A  tal   fine  potrà   essere  ammessa  una  dichiarazione
      sostitutiva dell'atto  di notorietà  rilasciata  ai  sensi
      dell'art. 4  della legge 4-1-68 n. 15 resa dall'interessato
      al Segretario  comunale o  ad altro funzionario, incaricato
      dal Sindaco  del Comune  in cui sono situati gli immobili o
      gli  altri   beni  danneggiati,   nella  quale  si  attesti
      l'appartenenza degli  immobili stessi  o degli altri beni e
      per quale  titolo al  richiedente il contributo, nonchè la
      eventuale dimora  abituale propria e della propria famiglia
      nell'unica casa di proprietà.
   2) Per  gli stabilimenti balneari dovrà essere prodotta anche
      copia  autentica  della  concessione  demaniale  marittima,
      oppure dichiarazione dell'Ufficio demanio della Capitaneria
      di Porto sostitutiva del predetto atto di concessione.
   3) Preventivo  di spesa  per la ricostruzione o la riparazione
      degli immobili e degli stabilimenti balneari;
   4) Ai  fini del  contributo di cui al titolo III, artt. 4 e 5,
      dichiarazione del  competente  ufficio  distrettuale  delle
      Imprese Dirette,  oppure dichiarazione  sostitutiva resa ai
      sensi dell'art.  4 della  Legge 4-1-1968  n. 15 dalle quali
      risulti  il   reddito  accertato   in  via   definitiva   o
      dichiarato,   riferito    all'anno   precedente    l'evento
      calamitoso.

ARTICOLO 7

I contributi in conto capitale concessi per la ricostituzione dei
beni di  cui  ai  commi  1  e  2  dell'art.  2  sono  corrisposti
direttamente   ai   richiedenti   sulla   base   della   relativa
documentazione di spesa.

I  contributi   in  conto   capitale  per  la  riparazione  o  la
ricostruzione degli  immobili di  cui all'art.  4 sono  erogati a
lavori  ultimati  in  seguito  al  rilascio  del  certificato  di
regolare  esecuzione  da  parte  dei  competenti  uffici  tecnici
comunali oppure  da parte  degli uffici  del Genio Civile, ove ne
sia richiesta la collaborazione dai comuni interessati.

A coloro  che ne  facciano richiesta  possono essere  corrisposte
anticipazioni pari al 50% del contributo regionale.

In  tal   caso  la   documentazione  di   spesa   relativa   alla
ricostituzione dei  beni danneggiati  oppure quella relativa alla
ricostruzione  o   riparazione  degli   immobili  dovrà   essere
presentata al  comune competente da parte degli interessati entro
il  termine   massimo  di   diciotto  mesi   dalla  comunicazione
dell'avvenuta  concessione  del  contributo,  salvo  giustificate
proroghe concesse  dal  Comune  stesso,  pena  la  decadenza  del
predetto contributo e il recupero delle somme anticipate.

ARTICOLO 8

I contributi  in conto  interesse sono  erogati  all'Istituto  di
credito mutuante  con le  modalità e  le scadenze  riportate nel
contratto di  mutuo  stipulato  fra  le  parti  e  contenente  la
cessione del contributo.

La liquidazione  definitiva del  contributo di  cui al precedente
comma è, comunque, subordinata alla presentazione da parte degli
interessati, della  documentazione di spesa per la ricostituzione
dei  beni  di  cui  all'art.  2  e  al  certificato  di  regolare
esecuzione rilasciato  dagli uffici di cui al comma 2 dell'art. 7
per i  lavori di riparazione e di ricostruzione degli immobili di
cui all'art. 4.

ARTICOLO 9

Le domande  intese ad  ottenere le  agevolazioni  previste  dalla
presente legge  devono essere  presentate al  Sindaco del  Comune
competente per  territorio entro 60 giorni dall'evento calamitoso
e,  comunque,   non  oltre  60  giorni  dalla  pubblicazione  sul
Bollettino Ufficiale della Regione della delimitazione delle zone
colpite da calamità naturali.

ARTICOLO 10

I Comuni,  nella concessione  dei contributi di cui alla presente
legge ove  le relative  domande superino  le  disponibilità  dei
fondi  stanziati   dalla  Regione,   danno  la   precedenza  alle
cooperative e ai loro consorzi secondo l'ordine determinato dalla
gravità  dei   danni  subiti   risultanti   dagli   accertamenti
effettuati.

Direttive  ulteriori  d'attuazione  della  legge  possono  essere
impartite  in   ogni  tempo  dal  Consiglio  regionale  ai  sensi
dell'art. 8 della LR 30 aprile 1973 n. 30.

ARTICOLO 11

L'ammontare dei  finanziamenti necessari  per la  concessione dei
benefici previsti  nella presente  legge è determinato, di volta
in  volta,   dal  Consiglio   regionale,  tenendo   conto   degli
accertamenti esperiti dai comuni interessati, in sede di adozione
della deliberazione  di cui al comma 3 dell'art. 1 della presente
legge.

L'accreditamento dei  finanziamenti di  cui al precedente comma a
favore dei  comuni delegati è disposto dalla Giunta regionale su
richiesta dei  comuni stessi  in relazione al fabbisogno previsto
per il semestre successivo.

Nei quindici  giorni antecedenti  alla scadenza  di ogni semestre
l'Amministrazione Comunale  interessata inoltrerà  alla  Regione
indicazione  dei   fondi  erogati   nel  semestre   in  corso   e
dell'ulteriore fabbisogno per il semestre successivo.

ARTICOLO 12

I  comuni,   nei  modi  e  nelle  forme  indicate  dal  Consiglio
regionale, devono  produrre idonea  rendicontazione al  fine  del
controllo regionale sulla destinazione dei fondi accreditati, con
l'obbligo della restituzione delle somme residuate.

ARTICOLO 13

Gli  oneri  aggiuntivi  riguardanti  l'esercizio  delle  funzioni
delegate verranno  ripartiti  a  consuntivo  fra  i  Comuni,  con
deliberazione del  Consiglio regionale, su proposta della Giunta,
con particolare  riferimento al numero ed alla complessità delle
pratiche di  contributo trattate  ed in  misura  forfettaria  per
ciascuna di esse.

ARTICOLO 14

Non sono  oggetto di  delega ai  comuni gli  atti  amministrativi
successivi a quelli di impegno se quest'ultimi sono assunti prima
dell'entrata in vigore della presente legge.

ARTICOLO 15

Agli effetti  della presente legge sono apportate alla competenza
ed alla  cassa della  parte "spesa"  del  bilancio  del  corrente
esercizio le seguenti modificazioni:

In diminuzione

Cap. 43040
   Provvidenze a favore di aziende ed immobili
   colpiti da  calamità naturali  (LR 10-7-74
   n. 37, LR 24-1-75 n. 7 e LR 25-10-77 n. 73)
   - Contributi in c/capitale
   competenza                                     L.  120.000.000
   cassa                                          L.  100.000.000

Cap. 43060
   Provvidenze a favore di aziende ed immobili
   colpiti da  calamità naturali  (LR 10-7-74
   n. 37,  LR 24-1-75  n. 7  e LR  25-10-77 n.
   73). Contributi in c/interessi
competenza                                        L.   50.000.000

Totale in diminuzione
competenza                                         L. 170.000.000
cassa                                              L. 100.000.000

Di nuova istituzione

Cap. 43220
   Provvidenze  in   c/capitale,  delegate  ai
   comuni a  favore  di  aziende  ed  immobili
   colpiti da calamità naturali (LR n. )
   competenza                                      L. 110.000.000
   cassa                                           L.  90.000.000

Cap. 43240
   Provvidenze in  c /interessi,  delegate  ai
   Comuni a  favore  di  aziende  ed  immobili
   colpiti da calamità naturali (LR n. )
   competenza                                      L.  50.000.000

Cap. 43260
   Oneri  aggiuntivi   per  l'esercizio  delle
   funzioni delegate ai Comuni LR n.
   competenza                                      L.  10.000.000
   cassa                                           L.  10.000.000

Totale nuova istituzione
   competenza                                      L. 170.000.000
   cassa                                           L. 100.000.000

ARTICOLO 16

Per gli anni 1982 e successivi gli oneri derivanti dalla presente
legge sono determinati con legge di bilancio.

ARTICOLO 17

Le spese  dipendenti dall'applicazione  della presente legge sono
dichiarate obbligatorie ai sensi della LR 6-3-1977 n. 28.

ARTICOLO 18
(Norma transitoria)

Le leggi  10-7-1974 n.  37, 24-1-1975  n. 7  e 25-10-1977  n.  73
restano in  vigore limitatamente  alle  disposizioni  riguardanti
l'entità dei  contributi in  conto capitale e in conto interesse
erogabili per interventi dipendenti da eventi calamitosi naturali
antecedenti alla data di entrata in vigore della presente legge.

La  presente   legge  regionale   è  pubblicata  sul  Bollettino
Ufficiale della  Regione. E'  fatto obbligo  a chiunque spetti di
osservarla e farla osservare come legge della Regione Toscana.

Firenze, 12 novembre 1981.

La presente legge è stata  approvata dal  Consiglio Regionale il
6-10-1981 ed è stata  vistata dal  Commissario del Governo il 9-
11-1981.



PUBBLICHE CALAMITA'

