Norme per la pubblicazione del Bollettino Ufficiale della Regione
Toscana.

Il Consiglio Regionale ha approvato il 16-12-1980
Il Commissario del Governo ha apposto il visto il 16-1-1981
Il Presidente  della Giunta  Regionale promulga la seguente legge
regionale:

ARTICOLO 1

Il "Bollettino Ufficiale" della Regione è suddiviso in due parti
pubblicate separatamente.

La prima  parte, suddivisa,  a  sua  volta,  in  quattro  sezioni
contiene:

a) gli atti normativi della Regione;
b) gli altri atti degli organi regionali;
c) i  comunicati e  le informazioni  sull'attività degli  organi
   regionali;
d) gli  atti degli  organi statali,  che abbiano rilevanza per la
   Regione.

La seconda parte contiene gli avvisi e i bandi di concorso.

ARTICOLO 2

Nella prima sezione della prima parte sono pubblicati:

a) le modifiche allo statuto regionale;
b) le leggi della Regione;
c) i regolamenti della Regione;
d) le  comunicazioni e gli atti relativi ai referendum abrogativi
   di leggi o regolamenti regionali;
e) i regolamenti interni degli organi regionali;
f) il  programma regionale  di sviluppo  economico, ed ogni altro
   piano, programma o progetto speciale;
g) le ordinanze di rinvio, i ricorsi in via principale alla Corte
   Costituzionale e  i relativi  dispositivi delle sentenze della
   Corte   che    risolvono   le    questioni   di   legittimità
   costituzionale di leggi della Regione;
h) i  dispositivi delle  sentenze definitive  di annullamento  di
   regolamenti della Regione;
i) le  deliberazioni del  Parlamento  con  cui  sono  risolte  le
   questioni di  contrasto di  interessi ai  sensi dell'art. 127,
   comma 3, della Costituzione.

ARTICOLO 3

Nella seconda sezione della prima parte sono pubblicati:

1) le deliberazioni del Consiglio regionale relative a:

   a) convalida    dei    consiglieri    eletti,    questioni  di
      ineleggibilità e incompatibilità, surroga di consiglieri;
   b) atti di indirizzo, piani di riparto di finanziamenti;
   c) nomine  degli organi  e approvazione programmi di attività
      degli enti ed aziende regionali;
   d) dotazione  organica dei  dipartimenti ed  uffici regionali,
      nonchè  degli   enti  ed   aziende  regionali  e  relativa
      indizione di concorsi;
   e) istituzione   dei  ruoli nominativi  regionali del servizio
      sanitario nazionale;
   f) individuazione   di   aree  del   territorio regionale  per
      l'applicazione di norme comunitarie, statali e regionali;
   g) pareri  espressi dagli  organi dello  Stato ed  intese  con
      altre Regioni.

2) le deliberazioni della Giunta regionale relative a:

   a) delega  di funzioni  al Presidente,  ai membri  di Giunta o
      funzionari regionali;
   b) promozione  di conflitto di attribuzioni innanzi alla Corte
      Costituzionale;
   c) variazioni  di bilancio  ed utilizzo  dei fondi  globali di
      bilancio;
   d) modalità organizzative della struttura regionale;
   e) concorsi per il personale regionale;
   f) ruolo nominativo del personale regionale;
   g) ruoli nominativi regionali del personale sanitario;
   h) approvazione  di atti  di pianificazione  urbanistica degli
      enti locali e di loro aggregazioni;
   i) calendario regionale delle fiere, mostre ed esposizioni.

3) i decreti del Presidente della Giunta regionale relativi a:

   a) delega  di funzioni  a componenti  la Giunta o a funzionari
      regionali;
   b) riconoscimento di persone giuridiche private;
   c) nomina di organi collegiali.

4) gli atti relativi a:

   a) nomine di rappresentanti regionali;
   b) disposizioni di attuazione previste da leggi regionali;
   c) atti dispositivi del patrimonio regionale;
   d) graduatorie  di benefici di provvidenze comunitarie statali
      e regionali;
   e) atti  di pianificazione  economica degli  enti locali  e di
      loro aggregazioni.

5) le  comunicazioni e  gli atti  relativi ai referendum previsti
   dagli artt. 69, 77 e 78 dello Statuto.

6) i provvedimenti determinativi di prezzi amministrati.

Con scadenza  semestrale ed  entro  90  giorni  dal  termine  del
semestre, sono  inoltre pubblicati  nella seconda sezione elenchi
distinti   a    seconda   dell'organo    emanante,   degli   atti
amministrativi del  Consiglio, della Giunta e del suo Presidente,
non meramente  esecutivi e tuttavia non pubblicati altrimenti sul
Bollettino; l'elenco evidenzierà il numero, la data, l'oggetto e
i destinatari  dell'atto, nonchè, nella ipotesi di erogazione di
contributi o  di  qualsivoglia  altra  agevolazione  finanziaria,
l'ammontare dell'intervento finanziario regionale.

ARTICOLO 4

Nella terza sezione della prima parte sono pubblicati:

a) le  mozioni e  le risoluzioni approvate dal Consiglio, recanti
   espressamente la richiesta di pubblicazione;
b) gli  elenchi relativi  alle nomine di rappresentanti regionali
   di cui agli artt. 3, 7 e 8 della LR 8 marzo 1979 n. 11;
c) ogni  altro  comunicato    od  informazione  a  richiesta  del
   Consiglio o della Giunta regionale;

ARTICOLO 5

Nella quarta sezione della prima parte sono pubblicati:

a) i  decreti del Presidente della Repubblica di scioglimento del
   Consiglio regionale;
b) le  leggi, i  regolamenti e  gli atti amministrativi di organi
   statali rilevanti per la Regione;
c) i  dispositivi delle  sentenze della  Corte Costituzionale con
   cui sono  risolti conflitti d'attribuzione nei quali sia parte
   la Regione.

ARTICOLO 6

Nella  seconda   parte   sono   pubblicati   gli   avvisi   della
amministrazione regionale,  degli enti  locali e degli altri enti
pubblici operanti  nella Regione,  relativi ai bandi di concorso,
gare di  appalto o  procedure amministrative ed inoltre gli altri
avvisi a  istanza di  enti o  privati di  cui sia  prescritta  la
pubblicazione dalle norme in vigore.

ARTICOLO 7

Gli atti  sono pubblicati nel Bollettino per esteso, salvo quanto
disposto dal successivo art. 8.

Gli atti  per i quali non sono stabiliti da altre fonti normative
termini tassativi  di pubblicazione,  sono comunque pubblicati al
massimo nel  secondo numero  utile del Bollettino successivo alla
data  in   cui  gli   atti  sono  pervenuti  alla  redazione  del
Bollettino.

Qualora siano  riscontrati  errori  nei  testi  pubblicati,  deve
provvedersi ad  immediata rettifica  nel primo  numero utile  del
Bollettino, mediante  " errata  corrige"  inserita  con  adeguato
rilievo tipografico nella prima pagina.

ARTICOLO 8

La pubblicazione del Bollettino Ufficiale della Regione è curata
dal Presidente  della Regione  per mezzo  di un apposito servizio
dell'Ufficio Gabinetto, cui è affidata la direzione redazione ed
amministrazione del periodico.

Il Presidente  della Giunta  regionale  emana,  fra  l'altro,  le
opportune direttive al responsabile del Bollettino circa la forma
di pubblicazione  (per esteso,  per estratto  o per  sunto) degli
atti di cui al precedente art. 3.

ARTICOLO 9

Il  Bollettino   è  pubblicato,  in  ciascuna  delle  due  parti
separate, di norma ogni settimana e comunque ogni qualvolta se ne
ravvisi la  necessità, anche  per la pubblicazione di uno o più
atti di particolare rilievo in supplemento separato.

La Giunta stabilisce il prezzo dei fascicoli e degli abbonamenti,
separati o cumulativi, delle due parti del Bollettino, nonchè le
tariffe per le inserzioni nella parte seconda.

La stampa  e la diffusione del Bollettino stesso sono affidate ad
una impresa  tipografica  e  ad  una  agenzia  di  distribuzione,
operanti nella Regione.

La data  indicata nella  testata deve  corrispondere a  quella di
effettiva disponibilità  del Bollettino  presso gli  uffici  del
centro direzionale  della Regione  e di spedizione agli abbonati;
entro il  giorno seguente  il Bollettino  deve essere disponibile
presso i  punti di  vendita situati  in ogni comune della Regione
avente una popolazione superiore a 40.000 abitanti.

ARTICOLO 10

Il Bollettino è distribuito gratuitamente:

a) al Commissario del Governo e ai Prefetti della Toscana;
b) ai Ministeri;
c) alle Presidenze del Senato e della Camera dei Deputati;
d) ai Senatori e Deputati eletti nella Regione;
e) alla  Corte Costituzionale,  alla Corte  di  Cassazione,  alla
   Procura Generale  presso la  Corte di Cassazione, al Consiglio
   di Stato,  alla Corte  dei Conti, al Tribunale Superiore delle
   acque pubbliche, alla Avvocatura Generale dello Stato;
f) alla Corte d'Appello di Firenze e alla Procura Generale presso
   la  stessa   Corte,  al   Tribunale  delle   acque  pubbliche,
   all'Avvocatura Distrettuale dello Stato;
g) al Tribunale regionale amministrativo della Toscana;
h) ai  Tribunali, alle  Procure della Repubblica, alle Preture ed
   agli Uffici di conciliazione della Toscana;
i) alle   Amministrazioni    Provinciali,    alle    Associazioni
   Intercomunali, alle  Comunità Montane,  alle Unità Sanitarie
   Locali ed ai Comuni della Regione;
l) agli  Uffici ed  Enti cui  compete la esecuzione delle leggi e
   dei provvedimenti della Regione;
m) ai Presidenti delle Giunte e dei Consigli delle altre Regioni;
n) alle  Federazioni  regionali  delle  Organizzazioni  Sindacali
   maggiormente rappresentative nella Regione;
o) ai quotidiani che si pubblicano nella Regione;
p) ai  soggetti ai quali la distribuzione gratuita venga disposta
   con deliberazione della Giunta;

ARTICOLO 11

Sono abrogate tutte le disposizioni incompatibili con la presente
legge ed  in  particolare  tutte  le  disposizioni  recanti  come
obbligatoria la  pubblicazione nel  Bollettino Ufficiale  di atti
diversi da quelli di cui ai precedenti artt. 2, 3, 4 e 5.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 23 gennaio 1981.

La presente  legge è  stata approvata dal Consiglio Regionale il
16-12-1980 ed è stata vistata dal Commissario del Governo il 16-
1-1981.



ATTIVITA' ISTITUZIONALI

