Norme disciplinanti  il conferimento  di supplenza dei dipendenti
temporaneamente assenti  titolari  di  una  posizione  funzionale
assegnata nei servizi dell'Unità sanitaria locale.

Il Consiglio Regionale ha approvato il 10-3-1981
Il Commissario del Governo ha apposto il visto il 13-4-1981
Il Presidente  della Giunta  Regionale promulga la seguente legge
regionale:

ARTICOLO 1

Il  Comitato   di  Gestione  dell'Unità  Sanitaria  Locale  può
conferire  l'esercizio   delle  funzioni   in  via  di  supplenza
nell'ambito  di   posizioni  funzionali   resesi  temporaneamente
vacanti per  assenza o  impedimento del  personale individuato ai
sensi delle  Leggi regionali  26-11-79 n.  59  e  24-5-80  n.  70
nonchè incluso  nei ruoli nominativi predisposti e pubblicati ai
sensi dell'art.  7 del DPR 20-12-79 n. 761 oltre che utilizzato a
norma dell'art. 64, secondo comma dello stesso decreto.

Il Comitato  di Gestione  può provvedere  a quanto  indicato  al
precedente comma  fino all'inquadramento definitivo del personale
nelle piante  organiche di cui all'art. 6 del DPR 20-12-79 n. 761
nonchè fino  all'attivazione dei  processi di trasferimento e di
comando previsti  dagli articoli 39, 40, 41, 42 e 44 del predetto
decreto, osservando  i  criteri  e  le  modalità  fissati  nella
presente legge.

In conformità  ai  principi  generali  in  materia  di  pubblico
impiego, per  posizioni funzionali temporaneamente vacanti devono
intendersi quelle  per le  quali sia  stato adottato da parte del
Comitato di  Gestione apposito  provvedimento, esecutivo ai sensi
di legge,  deliberante la  concessione di  un periodo  di congedo
straordinario oppure  di aspettativa o comunque, di un periodo di
assenza normativamente  riconosciuta, al titolare della posizione
funzionale di cui al precedente primo comma.

Le posizioni  funzionali temporaneamente  vacanti, devono  essere
riconducibili  ad  atti  formalmente  adottati  e  come  tali  si
intendono,  altresì,   quelle  venutesi   a  creare   a  seguito
dell'applicazione delle norme di cui al successivo art. 3.

La supplenza ha lo scopo di risolvere l'inattività dei servizi e
non è  ammessa in  presenza di  una dotazione  organica idonea e
sufficiente.

ARTICOLO 2

Il possesso  dei requisiti  professionali necessari è condizione
indispensabile per  lo svolgimento  dei poteri  surrogatori della
titolarità della posizione funzionale.

Non sono  consentite  investiture  di  fatto  o  mantenimento  di
funzioni superiori.

Nel caso  in cui  un dipendente si trovi giuridicamente investito
delle funzioni  vicarie, la  supplenza del  titolare deve  essere
conferita a chi di diritto esercita le funzioni vicarie stesse.

Il personale  medico degli  ospedali è  tenuto alla  continuità
delle prestazioni  ai sensi dell'art. 7 del DPR 27 marzo 1969, n.
128;   in ogni  caso è  fatto salvo  quanto previsto dal secondo
comma del presente articolo.

ARTICOLO 3

Ai  fini   del  conferimento  delle  supplenze,  il  Comitato  di
Gestione, analogamente  a quanto dispone l'art. 13, ultimo comma,
del  DPR  20-12-79  n.  761,  utilizza  la  eventuale  precedente
graduatoria concorsuale, approvata con atto esecutivo ai sensi di
legge, disponibile in relazione alla posizione funzionale oggetto
della supplenza stessa.

Nel caso in cui detta graduatoria non esista o comunque sia stata
esaurita,  il   Comitato  di   Gestione  promuove   la  copertura
temporanea della  posizione funzionale  mediante il  ricorso alla
indizione di avviso pubblico di supplenza da deliberarsi nei modi
e nelle forme di legge.

L'uso del potere di supplenza non può comunque essere esercitato
qualora la  deliberazione di cui all'art. 1 preveda un periodo di
tempo inferiore  ai trenta  giorni e non può essere attivato per
un periodo superiore a sei mesi.

La supplenza  può decadere  in qualsiasi  momento col venir meno
dei presupposti che la determinarono.

Al termine  del semestre,  permanendo i motivi che giustificarono
l'adozione dell'atto deliberativo di cui al terzo comma dell'art.
1 il Comitato di Gestione può riaprire il procedimento di cui al
precedente secondo comma.

L'avviso è  esposto al  pubblico per  dieci giorni assicurandone
parimenti la  massima diffusione  e conterrà  la indicazione dei
requisiti   generali   e   specifici   necessari   per   svolgere
legittimamente le funzioni temporaneamente attribuibili.

Per i predetti requisiti si fa rinvio alla normativa già vigente
per la  copertura della  posizione funzionale oggetto dell'avviso
di supplenza.

La supplenza è conferita al candidato collocatosi ultimamente in
graduatoria e  che abbia  ottenuto maggior  punteggio in  base ai
titoli da  valutarsi secondo  i criteri  validi per  il  pubblico
concorso in conformità a quanto indicato al precedente comma.

Il conferimento  di una  supplenza non  precostituisce titolo per
l'assegnazione di  nuove supplenze  nè motivo  di esclusione  da
altre graduatorie.

ARTICOLO 4

Per i criteri di determinazione del trattamento economico e degli
istituti normativi  di carattere  economico si  rinvia  a  quanto
dispone l'art.  82, secondo  comma, del  DPR  20-12-79,  n.  761,
intendendosi pertanto  applicabili le norme e gli accordi vigenti
per i dipendenti degli ex enti ospedalieri.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 23 aprile 1981.

La presente  legge è  stata approvata dal Consiglio Regionale il
10-3-1981 ed  è stata vistata dal Commissario del Governo il 13-
4-1981.



ENTI SANITARI
PERSONALE

