Disciplina degli interventi per l'attuazione del progetto marmi.

Il Consiglio Regionale ha approvato il 17-6-1981
Il Commissario del Governo ha apposto il visto il 20-7-1981
Il Presidente  della Giunta  Regionale promulga la seguente legge
regionale:

ARTICOLO 1

La presente  legge disciplina  i criteri  e le  modalità per  il
finanziamento da  parte della  Regione di  iniziative  rivolte  a
favorire  lo   sviluppo   delle   attività   estrattive   e   di
trasformazione del marmo nell'area apuo - versiliese.

ARTICOLO 2

Possono  essere  concesse,  ai  sensi  del  precedente  articolo,
agevolazioni  finanziarie  a  favore  di  operatori  privati  per
interventi nel  settore delle  attività estrattive e a favore di
imprese  artigiane,   cooperative  e   loro  consorzi,   sia  per
interventi nel  settore  delle  attività  estrattive  che  nella
trasformazione della materia prima, previsti da piani aziendali o
interaziendali presentati e da approvarsi con le procedure di cui
al successivo art. 8.

Agevolazioni finanziarie  possono essere  concesse anche a favore
di enti  locali per  interventi consistenti  nella realizzazione,
completamento o  adeguamento di  strade di  collegamento o  altre
infrastrutture o  servizi primari disposti per le finalità della
presente legge.

Per le stesse finalità la Regione ha la facoltà:

a) di promuovere studi e ricerche, anche mediante il conferimento
   di incarichi  ai sensi della LR 20-7-72 n. 21 LR n. 29/81 (AC)
   relativa all'"attività  contrattuale della Regione" approvata
   dal Consiglio regionale nella seduta del 20-5-81.
b) di assumere dirette iniziative di carattere promozionale;
c) di  favorire, con specifici interventi finanziari, determinate
   iniziative nel settore della formazione professionale o per la
   tutela della  salute all'interno  delle aziende,  nel rispetto
   delle competenze  degli enti  locali delegati  o  titolari  di
   funzioni proprie per i settori in questione.

ARTICOLO 3

Le agevolazioni  finanziarie per  gli interventi  di cui al primo
comma dell'art.  2 possono essere concesse qualora gli interventi
stessi risultino  rispondenti alle  disposizioni  della  presente
legge, nonchè  al programma  triennale e  ai  piani  annuali  di
attuazione di cui ai successivi articoli.

Le altre  iniziative di  cui all'art.  2 possono  essere disposte
dalla  Giunta   regionale,  o   agevolate  finanziariamente   con
provvedimento  della   Giunta  stessa,  in  quanto  espressamente
previste dai piani annuali di attuazione suddetti.

ARTICOLO 4

Il programma  triennale per  lo sviluppo  del settore  del  marmo
nell'area apuo  - versiliese  attua gli  indirizzi del  programma
regionale di sviluppo economico di cui all'art. 48 dello Statuto,
e tiene  inoltre conto degli atti della programmazione nazionale,
regionale e  locale, in  armonia con  le norme di cui all'art. 11
del DPR  24-7-1977, n.  616 e  con i  programmi  regionali  degli
interventi previsti  dalle leggi regionali 27 marzo 1980, n. 22 e
n. 24.

Il programma,  con disposizioni anche differenziate a secondo dei
diversi comparti  in cui  può essere  suddivisa  l'area  apuo  -
versiliese, in  merito agli  interventi di  cui  al  primo  comma
dell'art. 2, determina:

a) gli  specifici obiettivi di sviluppo dell'attuazione dei quali
   devono rivolgersi  i  piani  aziendali  e  interaziendali,  le
   relative priorità e i criteri di valutazione;
b) i  tipi di  intervento che,  per  essere  previsti  dai  piani
   aziendali  o  interaziendali  espressamente  in  funzione  del
   perseguimento dei predetti obiettivi, possono essere agevolati
   finanziariamente ai sensi della presente legge;  i criteri per
   la valutazione  di congruità  degli interventi  rispetto agli
   obiettivi stessi;
c) la  natura   e  la    misura  delle  agevolazioni  finanziarie
   concedibili in  relazione ai  tipi di intervento, le modalità
   di erogazione,  l'eventuale ammontare  minimo o  massimo degli
   investimenti  per   i  quali   possono  essere   concesse   le
   agevolazioni;
d) i  criteri   per    la    formazione  dei  piani  aziendali  o
   interaziendali e la documentazione da presentarsi.

Il programma individua altresì gli interventi operativi relativi
ai commi 2 e 3 dell'articolo 2.

ARTICOLO 5

Il programma  triennale di cui al precedente articolo assume come
riferimento   finanziario    le   disponibilità   del   bilancio
pluriennale della Regione per il progetto marmo.

Il programma  è predisposto con la collaborazione delle province
di Lucca  e di  Massa Carrara,  previa consultazione, nelle forme
stabilite dal  programma regionale di sviluppo, con i comuni e le
associazioni intercomunali  territorialmente interessate,  con le
organizzazioni  sindacali   dei   lavoratori,   le   associazioni
imprenditoriali di  categoria,  il  movimento  cooperativo  e  il
Consiglio di amministrazione della Società "Internazionale Marmi
e Macchine Carrara SpA".

Il  programma   è  approvato  con  deliberazione  del  Consiglio
regionale su  proposta della  Giunta al  momento dell'entrata  in
vigore della presente legge.

In sede  di approvazione  annuale è  data facoltà  di apportare
modifiche alle  disposizioni approvate con il programma dell'anno
precedente, le  quali  si  intendono  altrimenti  rinnovate,  con
efficacia pluriennale.

Il programma è pubblicato sul Bollettino Ufficiale della Regione
Toscana.

Il Comitato  di coordinamento  del Progetto Marmi, previsto dalla
LR n.  46/80 viene  mantenuto come organo consultivo della Giunta
regionale   e    delle   Associazioni    Intercomunali   per   la
predisposizione degli atti relativi al programma triennale e alla
sua attuazione.

ARTICOLO 6

Nell'osservanza delle  disposizioni del  programma triennale,  la
Regione approva  piani annuali  di attuazione,  in  funzione  dei
quali stabilisce  contestualmente  una  disciplina  di  carattere
particolareggiato  ai   fini   concessione   delle   agevolazioni
finanziarie.

Ogni piano  annuale di attuazione determina, nel quadro dei fondi
complessivi  previsti   per  il  programma  triennale,  le  somme
disponibili per  l'anno finanziario cui si riferisce. Le somme da
destinare alle  iniziative di cui al primo comma dell'art. 2 sono
ripartite  dallo   stesso  piano   di  attuazione   tra  le  aree
intercomunali, di  cui alla  legge regionale  17-8-1979,  n.  37,
nelle quali siano localizzati i comparti territoriali interessati
al piano.  Per ciascuno  degli interventi  previsti al  secondo e
terzo comma dell'art. 2, il piano annuale di attuazione determina
i limiti  dei relativi  impegni finanziari  e individua  la quota
complessiva dei  finanziamenti da destinare a tali interventi per
l'anno di riferimento.

Il primo piano annuale di attuazione è approvato contestualmente
al programma  triennale. I  piani successivi sono approvati entro
il 31  dicembre dell'anno  precedente  quello  cui  il  piano  si
riferisce.

Ai piani  annuali di  attuazione si  applica il  secondo, terzo e
quinto comma  dell'art. 5,  per quanto riguarda le procedure, gli
organi competenti, la pubblicazione.

ARTICOLO 7

Ferma restando  ogni più  dettagliata indicazione  del programma
triennale e  del piano  annuale di  attuazione rispettivamente ai
sensi  dell'art.  4  e  dell'articolo  6,  i  piani  aziendali  e
interaziendali per  i quali  si intendono  ottenere  agevolazioni
finanziarie ai  sensi della  presente legge devono basarsi su una
impostazione tecnico  - economica che, muovendo dalla descrizione
della situazione in atto, individui gli obiettivi di sviluppo che
potranno essere  raggiunti alla scadenza del piano, la cui durata
è espressamente stabilita.

I piani  aziendali  o  interaziendali  devono  inoltre  prevedere
distintamente  i   singoli  interventi   necessari  per  la  loro
attuazione,  con   i  relativi   dati  progettuali,  i  tempi  di
acquisizione dei  beni e di realizzazione delle opere, dei lavori
e delle  operazioni, le  modalità del  finanziamento e le misura
delle agevolazioni finanziarie richieste.

ARTICOLO 8

I piani  aziendali o  interaziendali sono presentati, in allegato
alla domanda  con la  quale si  fa  richiesta  di  accedere  alla
agevolazioni, al  comune nel  cui territorio si effettueranno gli
interventi.

La domanda  è corredata  da una  dichiarazione,  sottoscritta  e
autenticata nei  modi di  legge,  attestante  sotto  la  espressa
responsabilità del dichiarante che ogni dato fornito corrisponde
a verità  e può  essere accertato.  La domanda ed il piano sono
inviati mediante  raccomandata con  avviso di  ricevimento ovvero
presentati direttamente  ai competenti  uffici comunali,  che  ne
rilasciano ricevuta.

Entro un  mese  dalla  presentazione  della  domanda,  il  Comune
esprime il  proprio parere  sul piano aziendale o interaziendale,
con riferimento  agli aspetti urbanistici, ambientali, igienico -
sanitari e comunque connessi alla utilizzazione del territorio.

I piani  corredati dal  parere di  cui al  precedente comma  sono
immediatamente inviati  dal comune all'associazione intercomunale
territorialmente competente.

L'associazione intercomunale accerta la rispondenza dei piani con
il programma  triennale di  cui all'art. 4 e con il piano annuale
di attuazione di cui all'art. 6, valuta la congruità delle spese
preventivate in  relazione ai singoli interventi e agli obiettivi
indicati e  può richiedere  agli operatori interessati ulteriori
notizie,  elementi   e  dati  integrativi,  nonchè  modifiche  o
rettifiche.

Qualora  nel   corso  della   fase  istruttoria  siano  apportate
modifiche  sostanziali   al  piano  aziendale  o  interaziendale,
l'associazione intercomunale  ne dà  notizia al  comune, che  ha
facoltà, per  quanto di  competenza di modificare o integrare il
parere precedentemente espresso.

L'associazione intercomunale delibera con un unico atto per tutti
i piani  aziendali o  interaziendali pervenuti al suo esame entro
il 30  settembre. Il  provvedimento è  preso nei 60 giorni dalla
data predetta.  L'associazione intercomunale può disattendere il
parere  espresso   dal  Comune   esclusivamente  con  motivazioni
riferite alla  presente legge,  al  programma  triennale  di  cui
all'art. 4,  al piano  annuale di attuazione di cui all'art. 6, e
ai limiti  delle disponibilità  finanziarie ripartite  ai  sensi
dell'art. 6, secondo comma.

In ordine  ai piani  aziendali approvati  con la deliberazione di
cui al  precedente comma,  l'associazione intercomunale  provvede
alla contestuale concessione delle agevolazioni finanziarie per i
singoli interventi previsti dai piani stessi.

L'associazione  intercomunale  dà  immediata  comunicazione  dei
provvedimenti adottati agli operatori interessati ed ai comuni.

Varianti sostanziali  ai piani approvati e per i quali sono state
concesse le  agevolazioni finanziarie possono essere ammesse solo
eccezionalmente e  per giustificati motivi. Esse sono autorizzate
dall'associazione intercomunale  sentito il comune interessato, e
devono comunque  risultare compatibili con il programma triennale
di cui  all'art. 4,  con il  piano annuale  di attuazione  di cui
all'art. 6, e con il tipo delle agevolazioni già concesse.

Le  associazioni  intercomunali  forniscono  periodicamente  alla
Giunta regionale  informazioni  sullo  stato  di  attuazione  del
programma triennale per le aree di rispettiva competenza.

ARTICOLO 9

L'associazione    intercomunale     esercita     la     vigilanza
sull'attuazione dei  piani aziendali o interaziendali per i quali
siano state  concesse le  agevolazioni finanziarie  e provvede in
particolare alla  verifica del  raggiungimento degli obiettivi in
forza dei quali i piani sono stati approvati.

A tali  effetti è  fatto obbligo  agli operatori  interessati di
presentare, secondo  modalità  stabilite  concordemente  fra  le
associazioni intercomunali:

a) resoconti semestrali sullo stato di attuazione del piano;
b) una  relazione conclusiva sui risultati complessivi raggiunti,
   entro sei mesi dalla scadenza del piano.

L'Associazione  intercomunale,   dopo  aver  sentito  l'operatore
interessato, pronuncia  la decadenza  da  tutte  le  agevolazioni
concesse, ancorchè in tutto o in parte già liquidate, qualora:

a) le  agevolazioni    finanziarie  siano  state  distolte  dalle
   finalità per le quali furono concesse;
b) siano  state fornite  indicazioni  non  veritiere  e  tali  da
   indurre in errore l'amministrazione;
c) gli  interventi previsti  siano rimasti  inattuati  nei  tempi
   stabiliti, senza giustificato motivo;
d) non  siano stati  adempiuti gli  obblighi di  cui  al  secondo
   comma,  nonostante   diffida  ad  adempiere  entro  i  termini
   all'uopo assegnati;
e) non  siano stati  raggiunti gli obiettivi del piano, per causa
   imputabile al soggetto beneficiario o ad altri aventi causa.

La decadenza  comporta l'obbligo  della  restituzione  di  quanto
percepito,   maggiorato    dagli   interessi    legali,   nonchè
l'esclusione fino ad un decennio da ogni agevolazione regionale.

La deliberazione dell'associazione intercomunale che pronuncia la
decadenza fissa  l'eventuale rateazione delle somme da restituire
e la durata dell'esclusione dalle agevolazioni regionali.

ARTICOLO 10

Allo scopo  di  assicurare  i  mezzi  finanziari  occorrenti  per
l'attuazione dei  piani aziendali  o interaziendali  approvati ai
sensi  della  presente  legge,  la  Regione  può  stipulare  con
Istituti di  credito abilitati  apposite convenzioni,  dirette  a
favorire l'accensione di mutui a tasso agevolato o concordato.

ARTICOLO 11

Ai  fini  di  agevolare  la  formazione  dei  piani  aziendali  o
interaziendali, e  per la  realizzazione dei  relativi obiettivi,
l'ERTAG appresta strumenti di assistenza tecnica sulla base delle
direttive del Consiglio regionale.

ARTICOLO 12

La presente  legge fa  rinvio  alle  leggi  di  bilancio  per  la
relativa copertura finanziaria.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 22 luglio 1981.

La presente  legge è  stata approvata dal Consiglio Regionale il
17-6-1981 ed  è stata vistata dal Commissario del Governo il 20-
7-1981.



ATTIVITA' ESTRATTIVE

