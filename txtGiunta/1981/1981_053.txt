Interventi per il diritto allo studio.

Il Consiglio Regionale ha approvato il 12-5-1981
Il Commissario del Governo ha apposto il visto il 12-6-1981
Il Presidente  della Giunta  Regionale promulga la seguente legge
regionale:

ARTICOLO 1
(Obiettivi)

In conformità  ai principi  della  Costituzione,  dello  Statuto
regionale toscano  e del  DPR  24-7-1977,  n.  616,  al  fine  di
rimuovere gli  ostacoli di  ordine economico, sociale e culturale
che si  frappongono alla  partecipazione di  ogni cittadino  alla
comunità scolastica  e ne  ostacolano il  pieno  sviluppo  della
persona, i  Comuni intervengono  per promuovere le condizioni per
l'effettiva   generalizzazione    del   diritto    allo    studio
dall'infanzia all'assolvimento dell'obbligo, nonchè sostenere la
diffusione della  scuola a tempo pieno, le iniziative formative e
la  sperimentazione   didattica  ed   educativa,   agevolare   la
prosecuzione  degli  studi  dopo  il  compimento  dell'obbligo  e
l'acquisizione della  formazione professionale quale premessa per
rendere effettivo il diritto al lavoro.

ARTICOLO 2
(Scuola materna e dell'obbligo)

Nella fascia dell'istruzione materna e dell'obbligo, ivi compresi
i corsi per adulti ai fini dell'assolvimento dell'obbligo stesso,
vengono attuati i seguenti interventi:

a) servizio     di  trasporto,  ivi  compresi  i  relativi  oneri
   assicurativi, da  realizzarsi anche  mediante facilitazioni di
   viaggio sui mezzi di linea ordinaria;
b) servizi di mensa;
c) fornitura  di mezzi finanziari per l'acquisto di pubblicazioni
   per biblioteche  di classe,  di circolo  e di  istituti, e  di
   attrezzature e  materiale didattico di uso collettivo, nonchè
   di  pubblicazioni   ed  altro   materiale  didattico   di  uso
   individuale per  gli studenti della scuola media in condizioni
   economiche disagiate;
d) sostegno delle attività integrative, del processo educativo e
   di sperimentazione ai sensi della legge 4 agosto 1977, n. 517,
   e del DPR 31-5-1974, n. 419;
e) ogni  altro intervento  volto al perseguimento delle finalità
   di cui all'art. 1.

I Comuni  provvedono all'erogazione  gratuita dei  libri di testo
per  le   scuole  elementari,   determinando  le   modalità  per
l'acquisto e la distribuzione dei libri stessi.

Ferma restando l'applicazione della legislazione statale relativa
all'uso dei  libri di  testo, qualora  il genitore o chi ne fa le
veci rinunci,  all'atto dell'iscrizione  dell'alunno  alla  prima
classe elementare,  alla erogazione  gratuita dei libri di testo,
la somma  equivalente al  costo  dei  libri  stessi  è  posta  a
disposizione del  Consiglio di  circolo per gli interventi di cui
alla precedente  lett. c). La rinuncia può essere revocata entro
il 30  giugno di  ciascun anno,  con effetto dell'anno scolastico
successivo.

ARTICOLO 3
(Scuola secondaria superiore e formazione professionale)

Nella fascia  dell'istruzione secondaria  superiore ed artistica,
ivi compresi  i Conservatori musicali, le Accademie di Belle Arti
ed i corsi per adulti volti al conseguimento di titoli di studio,
ed in  quella della  formazione professionale,  vengono attuati i
seguenti interventi:

a) servizio  di trasporto,  normalmente mediante facilitazioni di
   viaggio sui mezzi di linea ordinaria;
b) servizio di mensa;
c) fornitura  di mezzi finanziari per l'acquisto di pubblicazioni
   per biblioteche  di classe  e di  istituto, di attrezzature ed
   altro materiale didattico di uso collettivo;
d) ogni  altro intervento  volto al perseguimento delle finalità
   di cui al precedente art. 1.

ARTICOLO 4
(Interventi per  studenti capaci  e meritevoli  in condizioni  di
disagio economico)

Al fine  di consentire  agli  studenti  capaci  e  meritevoli  in
condizioni di  disagio economico  il  proseguimento  degli  studi
oltre la  scuola dell'obbligo,  vengono attuati  gratuitamente in
loro favore  gli interventi  di cui  all'art. 3  lett. a) e b) ed
erogati contributi per l'acquisto di libri di testo.

In mancanza  di scuola  analoga a quella frequentata in località
raggiungibile  quotidianamente   senza  eccessivo  disagio  dalla
residenza  dello  studente,  vengono  forniti  posti  gratuiti  o
semigratuiti  in  convitti  e  pensionati,  ivi  compresi  quelli
nazionali, ed  erogati contributi  a totale  o parziale  rimborso
delle spese  sostenute per l'alloggio fuori dalla propria sede di
residenza.

I benefici  previsti dai  due precedenti commi vengono attribuiti
per concorso.

I relativi  bandi devono indicare i benefici offerti, i requisiti
richiesti relativi  al merito  e alle  condizioni di  disagio,  i
criteri  di   priorità  e   di   preferenza,   con   particolare
riferimento, per  ciò che  concerne i benefici di cui al secondo
comma, alla  distanza tra  la località  di residenza  e la  sede
della scuola frequentata.

I benefici  vengono  attribuiti  per  l'intera  durata  dell'anno
scolastico e  confermati per  gli anni  successivi del  corso  di
studio ove  sia conseguita  la promozione alla classe superiore e
permanga  la   condizione  di   disagio  economico;     in   casi
eccezionali,  debitamente  motivati  e  documentati,  i  benefici
possono essere  confermati anche in difetto della promozione alla
classe superiore.

ARTICOLO 5
(Posti gratuiti e semigratuiti nei convitti)

Al fine  di consentire  la frequenza della scuola d' obbligo agli
alunni  che  appartengono  a  famiglie  di  disagiate  condizioni
economiche e  sono impossibilitati  a raggiungere quotidianamente
la sede  scolastica, possono  essere conferiti  posti gratuiti  o
semigratuiti nei convitti.

I posti  sono attribuiti  per concorso.  Il relativo  bando  deve
indicare, tra l'altro, le modalità per la conferma del beneficio
anche per gli anni successivi.

ARTICOLO 6
(Destinatari degli interventi)

Gli interventi di cui ai precedenti articoli sono attribuiti agli
studenti delle  scuole statali  e degli  enti territoriali  ed ai
frequentanti  i  corsi  della  formazione  professionale  gestiti
direttamente dagli enti delegati o da questi finanziati.

Tali interventi sono altresì attribuiti ai frequentanti le altre
scuole materne e le scuole e gli istituti di ogni ordine e grado,
autorizzati a  rilasciare titoli  di  studio  riconosciuti  dallo
Stato, la cui attività non abbia fini di lucro.

Queste ultime  istituzioni, per  favorire il  coordinamento degli
interventi per  il diritto  allo  studio  da  parte  dei  Comuni,
presenteranno agli  stessi il  programma annuale  corredato delle
domande degli interessati e, ai fine anno, un rendiconto relativo
alla utilizzazione dei contributi.

I  benefici   previsti  dagli   artt.  4   e  5  sono  attribuiti
gratuitamente, per  un periodo  corrispondente  alla  durata  dei
corsi di  studio, ai figli degli emigrati rientrati in Italia, in
deroga alle  procedure  e  ai  requisiti  previsti  dagli  stessi
articoli.

ARTICOLO 7
(Contribuzione degli utenti agli oneri dei servizi)

I destinatari  degli interventi di cui all'art. 2 lett. a) e b) e
all'art. 3  lett. a)  e b)  usufruiscono degli  interventi stessi
contribuendo alla copertura finanziaria dei relativi costi.

La contribuzione  potrà essere  differenziata in  fasce connesse
con il reddito della famiglia dello studente.

Sono esonerati da ogni contribuzione gli studenti frequentanti le
scuole materne  e  dell'obbligo  che  versano  in  condizioni  di
particolare disagio economico.

Del servizio  di mensa  organizzato per  gli alunni  delle scuole
materne statali  può fruire  il personale  docente addetto  alla
loro vigilanza durante la consumazione del pasto.

ARTICOLO 8
(Assistenza socio - sanitaria)

Le Unità  Sanitarie Locali  attuano gli interventi di assistenza
sociale e  medico -  psichica e di assistenza ai minorati psico -
fisici in  ogni ordine di scuola secondo quanto disposto dalla LR
12 marzo  1977, n. 18, istitutiva del servizio di assistenza alla
famiglia, alla  maternità, all'infanzia  e ai  giovani  in  età
evolutiva.

ARTICOLO 9
(Programmazione regionale)

Il programma  regionale per l'attuazione del diritto allo studio,
definito  nel   quadro  del   programma  regionale   di  sviluppo
economico,  determina   gli  obiettivi   generali  da  conseguire
mediante i  programmi distrettuali  e l'attività  dei Comuni, le
priorità settoriali  e territoriali,  l'incidenza  minima  della
contribuzione degli  utenti ai  costi dei  servizi e  promuove la
definizione dei  progetti  regionali  di  intervento  di  cui  al
successivo art. 11.

Esso dispone  per il periodo corrispondente a quello del bilancio
pluriennale,  assume   come  riferimento   finanziario   le   suo
disponibilità ed è soggetto ad approvazione annuale in funzione
della scorrevolezza  del bilancio  stesso ai  sensi dell'art.  49
della LR 6 maggio 1977, n. 28.

Alla formulazione  del programma regionale concorrono i Comuni ed
i  Consigli   scolastici  distrettuali   secondo  le   rispettive
competenze.

ARTICOLO 10
(Programmazione distrettuale)

I Consigli scolastici distrettuali, con riferimento ai rispettivi
territori, elaborano ogni anno entro il mese di marzo ed ai sensi
dell'art. 12  del DPR  31  maggio  1974,  n.  416,  il  programma
generale di intervento per l'anno scolastico successivo.

Il  programma   distrettuale,  tenuto   conto  delle  indicazioni
contenute  nel   programma  regionale,  definisce  gli  obiettivi
dell'intervento  ed  indica  le  aree  prioritarie  in  cui  deve
realizzarsi.

ARTICOLO 11
(Progetti regionali di intervento)

Al fine  di  realizzare  un  graduale  ed  organico  riequilibrio
dell'intervento, il  programma  regionale  per  l'attuazione  del
diritto allo studio definisce i settori e le aree prioritarie nei
quali dovranno essere promossi e realizzati progetti regionali di
intervento.

Il  Consiglio   regionale  emana   direttive  specifiche  per  la
formazione dei progetti distrettuali.

Il  Consiglio   regionale  emana   direttive  specifiche  per  la
formazione dei progetti distrettuali.

I Consigli  scolastici  distrettuali,  d'  intesa  con  i  Comuni
compresi nel territorio del distretto, elaborano i progetti.

Il  Consiglio   regionale,  esaminati  i  progetti  distrettuali,
definisce il  progetto regionale  ed il piano di ripartizione dei
finanziamenti   che   vengono   assegnati   ai   Comuni   secondo
l'indicazione dei progetti distrettuali.

ARTICOLO 12
(Organizzazione e gestione degli interventi)

L'organizzazione degli  interventi viene  definita ogni  anno  d'
intesa fra  i Comuni  compresi nel  territorio di  ogni distretto
scolastico entro  il mese  di maggio  con un  programma che tiene
conto dei  livelli di  fabbisogno da  soddisfare,  delle  risorse
disponibili e  delle  indicazioni  contenute  nel  programma  del
Consiglio scolastico distrettuale.

Nelle  aree  in  cui  il  bacino  di  utenza  degli  insediamenti
scolastici si estende oltre i confine distrettuali interessando i
territori    di    più    distretti,    le    scelte    relative
all'organizzazione dell'intervento  saranno assunte d' intesa con
tutti i Comuni degli altri distretti.

La gestione  degli interventi  è  compito  dei  Comuni  nel  cui
territorio  hanno   sede  le  scuole,  fatti  salvi  la  gestione
dell'intervento previsto  dalla lett.  a) del  precedente art. 3,
che è  compito dei Comuni di residenza degli studenti, e accordi
diversi  che   possano  intervenire   fra  i  Comuni  dell'ambito
distrettuale  o   interdistrettuale  per   particolari   esigenze
attinenti la  funzionalità ed economicità dell'intervento anche
in relazione alle situazioni di cui al precedente comma.

E' compito  del Comune di residenza l'erogazione degli interventi
a favore  degli studenti  che, per  la particolare ubicazione del
Comune di  provenienza, frequentano  le scuole situate in regioni
contermini nelle  quali trova  applicazione  il  principio  della
residenza.

All'organizzazione  ed  alla  gestione  degli  interventi  per  i
frequentanti i corsi di formazione professionale, provvede l'Ente
delegato secondo  le modalità  previste dai  primi due commi del
presente articolo.

ARTICOLO 13
(Contributi ai Consigli scolastici distrettuali)

Al fine  di sostenere  l'attività di documentazione e di ricerca
riguardante la programmazione del diritto allo studio, la Regione
assegna un contributo ai Consigli scolastici distrettuali.

Il Programma  di finanziamento  viene definito  annualmente dalla
Giunta  regionale,   sulla  base  delle  richieste  dei  Consigli
scolastici  distrettuali   e  previa   relazione   al   Consiglio
regionale.

ARTICOLO 14
(Ripartizione dei finanziamenti regionali)

Il finanziamento per gli interventi di cui agli artt. 2, 3, 4 e 5
sono ripartiti fra i Comuni sulla base dei seguenti parametri:

a) il  40% in  proporzione diretta  al numero dei frequentanti le
   scuole  di  ogni  ordine  e  grado  con  sede  nel  territorio
   comunale;
b) il  10% in  proporzione diretta  al numero  degli studenti che
   frequentano scuole  secondarie superiori  con sede  in  Comune
   diverso da quello di residenza;
c) il  20% in  proporzione diretta  al rapporto  fra  popolazione
   residente  in  nuclei  e  case  sparse  e  popolazione  totale
   residente in ciascun Comune;
d) il 30% in proporzione inversa alle condizioni socio economiche
   del territorio di ciascun Comune.

Le condizioni  socio -  economiche di cui alla lett. d) del comma
precedente, sono  determinate in  base agli  specifici indicatori
che saranno adottati dal Consiglio regionale.

Per le  ripartizioni di  cui alle  lett. a),  b),  c)  del  comma
precedente vengono utilizzati gli ultimi dati disponibili.

Al riparto  dei finanziamenti  provvede la  Giunta regionale  con
deliberazione da adottarsi entro il 31 gennaio di ogni anno.

ARTICOLO 15
(Finanziamento degli interventi)

Al finanziamento  degli interventi  previsti dalla presente legge
si farà  fronte, per  l'anno 1981, con gli stanziamenti previsti
dai Capitoli 11000, 11020, 11040, 11060.

Per gli  anni successivi al 1981 sono istituiti nuovi capitoli di
spesa con  la denominazione  sottoindicata, al  finanziamento dei
quali sarà provveduto con le singole leggi di Bilancio:

- Interventi  per l'attuazione  del diritto  allo studio a favore
  degli alunni  delle scuole  materne, dell'obbligo  e secondarie
  superiori di  cui agli  artt. 2,  3, 4  e 5  della LR 19 giugno
  1981, n. 53;

- Contributi  ai Consigli scolastici distrettuali di cui all'art.
  13 della LR 19 giugno 1981, n. 53;

Gli interventi  nella fascia  della formazione professionale sono
finanziati con gli stanziamenti previsti dalla legge regionale di
delega in materia.

ARTICOLO 16
(Norma finale)

La  presente   legge  entra  in  vigore  con  l'inizio  dell'anno
scolastico 1981/82. A partire da tale data sono abrogate le leggi
regionali 7 giugno 1975, n. 71 e 24 maggio 1980, n. 66.

La  gestione   dell'intervento  previsto   dalla  lett.   a)  del
precedente  art.  3  competerà  ai  Comuni  di  residenza  degli
studenti a partire dal 1 gennaio 1982.

Per  il   periodo  settembre   -  dicembre   1981   la   gestione
dell'intervento continua  a far  carico ai  Comuni sede di scuola
media superiore.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 19 giugno 1981.

La presente  legge è  stata approvata dal Consiglio Regionale il
12-5-1981 ed  è stata  vistata dal Commissario del Governo il 12
giugno 1981.



SISTEMA EDUCATIVO

