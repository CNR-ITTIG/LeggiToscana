Disciplina delle attività agrituristiche.

Il Consiglio Regionale ha approvato il 28-4-1987
Il Commissario del Governo ha apposto il visto il 29-5-1987
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La Regione Toscana, secondo i principi contenuti nella legge 5
dicembre 1985,  n. 730,  sostiene  l'agricoltura  anche  mediante
idonee   forme   di   turismo   nelle   campagne   (agriturismo),
particolarmente nelle zone montane e svantaggiate, volte a:

a) favorire  lo sviluppo  agricolo e forestale ed il riequilibrio
   del territorio.
b) agevolare  la permanenza  dei produttori  agricoli nelle  zone
   rurali attraverso  l'integrazione dei  redditi aziendali ed il
   miglioramento delle condizioni di vita;
c) meglio utilizzare il patrimonio rurale naturale ed edilizio;
d) favorire  la    conservazione  e  la    tutela  dell'ambiente,
   valorizzare i prodotti tipici;
e) tutelare  e promuovere le tradizioni e le iniziative culturali
   del mondo rurale;
f) sviluppare il turismo sociale e giovanile;
g) favorire i rapporti tra città e campagna.

ARTICOLO 2
(Definizione delle attività agrituristiche)

1.  Per  attività  agrituristiche  si  intendono  esclusivamente
quelle  di   ricezione  e   di   ospitalità   esercitate   dagli
imprenditori   agricoli    di   cui    all'art.   3,   attraverso
l'utilizzazione della propria azienda, in rapporto di connessione
e complementarietà  rispetto alle  attività di coltivazione del
fondo, silvi  - coltura,  allevamento del  bestiame,  che  devono
rimanere principali secondo quanto disposto dall'art. 4.

2. Rientrano  fra queste attività, secondo i criteri ed i limiti
di cui all'art. 5:

a) dare  stagionalmente  alloggio,  per  soggiorno,  in  appositi
   locali aziendali a ciò adibiti;
b) ospitare stagionalmente in spazi aperti, turisti campeggiatori
   dotati di tende o altro mezzo di soggiorno autonomo;
c) organizzare   attività   ricreative  e  culturali nell'ambito
   dell'azienda, a favore degli ospiti di cui ai precedenti punti
   a) e b) purchè tipiche dell'azienda e dell'ambiente rurale, e
   in connessione con le attività agricole aziendali;
d) amministrare  agli ospiti  di cui  ai precedenti punti a) e b)
   per la  consumazione sul  posto, pasti, alimenti e bevande ivi
   comprese quelle  a carattere  alcoolico e  superalcolico,  nei
   limiti e  con le modalità della normativa vigente in materia,
   costituiti prevalentemente da prodotti dell'azienda o comunque
   da prodotti tipici della zona ove essa è ubicata.

ARTICOLO 3
(Esercizio dell'agriturismo)

1. L'esercizio  dell'agriturimo è  riservato  agli  imprenditori
agricoli singoli  ed associati  di cui  all'art. 2135  del Codice
Civile quali  soggetti titolari,  ed ai  loro  familiari  di  cui
all'art. 230-bis del Codice Civile.

2.  Tale  esercizio  presuppone  il  rapporto  di  connessione  e
complementarietà   tra    l'attività    agricola    e    quella
agrituristica, che  si realizza  allorchè l'azienda agricola, in
relazione alla  sua estensione,  alle sue  dotazioni strutturali,
alla  natura   e  alla   varietà  delle   coltivazioni  e  degli
allevamenti praticati,  agli spazi  disponibili negli  edifici in
essa ricompresi ed al loro arredamento, al numero degli addetti e
al grado  del loro impegno agricolo, sia idonea allo svolgimento,
nel rispetto  delle  disposizioni  della  presente  legge,  anche
all'agriturismo.

3. Gli  imprenditori agricoli  di  cui  al  primo  comma  possono
associarsi, nelle  forme previste  dalla  legge,  al  fine  dello
svolgimento in  comune delle  attività di  cui ai  punti c) e d)
dell'art.  2,  secondo  comma,  fermo  restando  il  rapporto  di
connessione e complementarietà con le aziende stesse. Qualora lo
svolgimento in forma associata riguardi anche le attività di cui
ai  punti   a)  e  b)  dell'art.  2,  secondo  comma,  il  limite
complessivo di  ricettività dell'impresa associata è dato dalla
somma dei  limiti delle  singole aziende. Ove uno stesso soggetto
gestisce più  aziende agricole,  ogni  azienda  costituisce  una
entità autonoma.

4. Lo svolgimento, nel rispetto delle norme della presente legge,
delle attività  agrituristiche non costituisce distrazione dalla
destinazione agricola dei fondi e degli edifici interessati.

ARTICOLO 4
(Principali    dell'attività     agricola.     Connessione     e
complementarietà dell'attività agrituristica)

1. Il  carattere di principalità delle attività di coltivazione
del fondo, silvicoltura e allevamento del bestiame ed il rapporto
di complementarietà  e connessione  dell'attività agrituristica
si  intendono  realizzati  quando  il  valore  delle  entrate  di
quest'ultima  è   inferiore  a  quello  della  produzione  lorda
vendibile agricola  e il tempo - lavoro impiegato nella attività
agricola  resta   superiore  a  quello  impiegato  nell'attività
agrituristica.

2.  La   principalità  deve   essere  dimostrata   mediante   la
presentazione di  un piano  agricolo aziendale,  secondo le norme
vigenti, con  validità triennale,  per le  imprese che intendono
accedere ai  finanziamenti  pubblici;    per  le  altre  imprese,
mediante  la  presentazione  di  una  specifica  relazione  sulle
attività agrituristiche previste per il triennio successivo.

3. Dal piano e dalla relazione deve comunque risultare:

a) l'ordinamento  colturale e  gli indirizzi produttivi aziendali
   previsti e quelli attuati nel precedente triennio;
b) la  consistenza delle  strutture edilizie  presenti sul fondo,
   sia a  carattere abitativo  che  annessi  rustici:  di  quelle
   utilizzate  per   le  attività  di  coltivazione  del  fondo,
   silvicoltura e  allevamento del bestiame;  di quelle destinate
   alla  attività   agrituristica  ed   eventualmente  di  altre
   strutture edilizie non utilizzabili per attività agricole;
c) la  previsione del reddito complessivo, e specificatamente, di
   quello ottenibile  con  l'attività  agrituristica  nelle  sue
   varie articolazioni di cui all'art. 5;
d) l'indicazione  delle unità lavorative e del monte complessivo
   annuo  di  giornate  -  lavoro  utilizzabili  per  l'attività
   agricola e per quella agrituristica.

4. Le  aziende che  abbiano  in  attuazione  il  piano  aziendale
approvato ai  sensi della  LR 1  agosto 1981,  n. 63,  della LR 7
settembre 1977,  n. 71  e del  Reg. CEE  12 marzo  1985, n.  797,
presentano  una   relazione  integrativa   contenente   le   sole
indicazioni relative  all'attività agrituristica di cui ai comma
precedenti,  anche   al   fine   di   accedere   agli   specifici
finanziamenti pubblici.

5. L'attività  agrituristica non deve comportare diminuzione del
reddito derivante  da quella  agricola e  del  monte  complessivo
delle   giornate-    lavoro   impiegate,   tenuto   conto   della
disponibilità di strutture edilizie esistenti sul fondo.

6. La  principalità dell'attività  agricola  è  determinata  a
conclusione delle iniziative previste dal piano o dalla relazione
di cui al secondo comma.

7. L'accertamento  della realizzazione  della principalità viene
effettuato dall'Ente  locale delegato  in materia  di agricoltura
sulla base  delle attività previste dal piano e dalla relazione:
l'accertamento   del    reddito   derivante    dall'    attività
agrituristica avviene  mediante la  trasmissione obbligatoria  al
Comune da  parte delle  imprese, del  prezzario praticato e dalla
comunicazione  sulle   presenze  degli   utenti  ai  sensi  della
legislazione vigente.

1. Il  Programma regionale  per l'agriturismo  di cui all' art. 9
definisce   le    modalità   di    prosecuzione   dell'attività
agrituristica al termine del triennio.

ARTICOLO 5
(Criteri e limiti dell'attività agrituristica)

1. Per  il conseguimento  delle finalità  di cui all'art. 1 sono
considerate aree  a prevalente  interesse agrituristico  le  aree
montane ed  economicamente  svantaggiate  riconosciute  ai  sensi
della Dir.  CEE  28  aprile  1975,  n.  268.  Le  Amministrazioni
provinciali possono  proporre il  riconoscimento del carattere di
prevalente  interesse   agrituristico  per   altre  aree,  specie
collinari, sentiti  i comuni  singoli e  associati e le Comunità
Montane interessati,  quando  esse  presentino  specifici  valori
storico - ambientali, particolari condizioni di disagio economico
sociale e/o  di  degrado  degli  immobili  rurali,  unitamente  a
specifiche caratteristiche idonee all'esercizio dell'agriturismo.
Il Programma  regionale  per  l'agriturismo  di  cui  all'art.  9
contiene la loro individuazione.

2. L'attività  agrituristica è  consentita, nel  rispetto della
principalità dell'attività agricola, secondo i seguenti criteri
e limiti:

a) l'ospitalità   in   alloggi   appositamente  attrezzati,  che
   risultino destinabili  all'attività agrituristica  sulla base
   della disponibilità aziendale di fabbricati rurali secondo le
   procedure di cui al successivo art. 7:

   - al  fine di    favorire  una    migliore  utilizzazione  del
      patrimonio  edilizio  nelle  aree  a  prevalente  interesse
      agrituristico, il numero massimo di camere e posti letto è
      rispettivamente  fissato   in  15   e  30  più  gli  spazi
      accessori;

      tale limite  può essere  superato, sempre nel rispetto del
      criterio  della   principalità  dell'attività   agricola,
      esclusivamente mediante l'utilizzazione di unità abitative
      attrezzate per  l'accoglienza di  nuclei familiari, secondo
      le disposizioni  e le  modalità applicative  contenute nel
      PRA di cui al successivo art. 9.

   - Nelle  altre aree fino ad un numero massimo di 6 camere e 12
      posti letto più gli spazi accessori.

b) l'ospitalità  in spazi  aperti è  consentita in  aziende  di
   estensione non  inferiore a  2 ettari  contigui di  superficie
   agricola  utilizzata   (SAU)  per  un  numero  massimo  di  12
   campeggiatori dotati  di non  più di 6 tende o altro mezzo di
   soggiorno  autonomo   e  non   superando  il   limite   di   3
   campeggiatori per  ettaro di  SAU Non sono concesse deroghe al
   superamento del numero massimo di campeggiatori.
   Nell'ambito  delle   aree  diverse   da  quelle  a  prevalente
   interesse  agrituristico  l'ospitalità  in  spazi  aperti  è
   consentita solo in zone individuate dai Comuni;

c) l'organizzazione    di   attività   ricreative  e   culturali
   nell'ambito dell'azienda, a favore di soggetti  diversi  dagli
   ospiti  cui i precedenti punti b) e c)  del  presente articolo
   può essere consentita solo nelle aziende ricadenti nelle zone
   a   prevalente   interesse   agrituristico;   devono  comunque
   sussistere  le   condizioni  di  principalità  dell'attività
   agricola e in particolare di connessione  e  complementarietà
   dell'attività agrituristica di tipo  ricreativo  e  culturale
   con gli  ordinamenti  colturali  e  gli  indirizzi  produttivi
   aziendali   praticati;   deve  inoltre  essere  assicurata  la
   priorità nell'uso dei servizi a favore dei soggetti di cui ai
   punti a) e b) del presente  articolo. Tali condizioni dovranno
   essere dimostrate secondo la procedura di cui all'art. 2;

d) la  somministrazione di  soli alimenti  e bevande  può essere
   consentita, nelle  zone a  prevalente interesse agrituristico,
   oltre che  agli ospiti  alloggiati in  azienda, anche a quelli
   che fruiscono  delle attività  di cui al precedente punto c);
   anche in questo caso è condizione che l'imprenditore agricolo
   dimostri  il   mantenimento  del  carattere  di  principalità
   dell'attività agricola  secondo le  modalità di cui all'art.
   4.

3. Nel  caso in  cui l'imprenditore  agricolo si  avvalga dei due
sistemi di  ospitalità di  cui ai  punti a)  e b),  i limiti  di
ricettività sono rispettivamente ridotti di 1/3.

ARTICOLO 6
(Norme particolari  per la  rivitalizzazione di  specifiche  aree
rurali)

1. Ai  fini della  valorizzazione delle  risorse ambientali,  del
mantenimento e  dello sviluppo  dell'occupazione,  nonchè  della
salvaguardia del  territorio, si  applicano nelle specifiche aree
rurali sottoelencate le seguenti disposizioni:

a) nelle zone montane e svantaggiate di cui alla direttiva CEE 28
   aprile 1975,  n. 268,  onde agevolare  il miglioramento  della
   efficienza  e   delle  strutture  attraverso  la  combinazione
   dell'attività agricola  con quella agrituristica, ai soggetti
   di cui  al primo  comma dell'art. 3 la ricettività in alloggi
   è comunque  consentita sino ad un massimo di tre camere e sei
   posti  letto   più  spazi   accessori,  tenuto   conto  della
   disponibilità degli  immobili secondo  le  procedure  di  cui
   all'art. 7;

b) nelle  stesse zone  montane e  svantaggiate,  per  l'attività
   agrituristica  svolta  da  aziende  singole  e  associate  con
   superficie prevalentemente boscata il parametro di riferimento
   ai  fini  della  determinazione  della  principalità  di  cui
   all'art. 4  è costituito  dal tempo - lavoro complessivamente
   impiegato nella  attività agro  - forestale;   tale  norma si
   applica altresì  alle cooperative  agro -  forestali  nonchè
   alle cooperative  di soci  di età  tra i  18 e i 40 anni, con
   prevalenza di coltivatori che gestiscono terreni affidati loro
   in concessione dagli enti titolari dei beni demaniali;

c) nelle  aree a  prevalente interesse agrituristico, i limiti di
   cui  all'art.  5,  secondo  comma,  lett.  a)  possono  essere
   modificati, ai  soli fini del recupero del patrimonio edilizio
   rurale di  particolare valore  culturale e ambientale inserito
   negli elenchi  di cui  all'art. 1,  quinto comma  della LR  19
   febbraio 1979,  n. 10  mediante l'attività  agrituristica,  a
   domanda delle aziende agricole interessate. Ai sensi dell'art.
   1, quinto  comma della  LR 19  febbraio 1979, n. 10 per queste
   costruzioni sono  ammessi solo gli interventi fino al restauro
   e risanamento conservativo, di cui alla lett. c) dell'allegato
   alla LR 21 maggio 1980, n. 59.

ARTICOLO 7
(Disposizioni urbanistiche)

1. Possono  essere  utilizzati  per  attività  agrituristiche  i
locali siti  in fabbricati rurali di abitazione dell'imprenditore
agricolo ubicati  nel fondo  ovvero nei Comuni di cui all'art. 3,
secondo comma,  della legge  5 dicembre  1985 n. 730, nonchè gli
altri edifici  rurali o  parti di  essi esistenti  nel  fondo,  e
riconosciuti non  più necessari  alla  conduzione  dello  stesso
secondo il  procedimento disciplinato  dall'art. 2  della  LR  19
febbraio 1979,  n. 10.  A tale  fine  il  piano  aziendale  e  la
relazione di  cui  all'art.  4,  secondo  e  quarto  comma  della
presente  legge   equivalgono  ai  piani  indicati  dal  suddetto
articolo.

2. Gli  edifici rurali  utilizzati per  attività  agrituristiche
mantengono la loro destinazione d'uso a fini agricoli.

3. Fermo  restando quanto  disposto dall'art.  26 della  legge 29
febbraio 1985, n. 47, gli interventi sugli edifici, o loro parti,
destinati ad attività agrituristiche sono ammessi, conformemente
alle disposizioni  contenute negli  strumenti  urbanistici,  fino
alla ristrutturazione di categoria DI di cui all'allegato alla LR
21 maggio  1980, n.  59. Per  gli annessi  agricoli sono altresì
ammessi anche in deroga all'art. 6 della LR 29 giugno 1982, n. 52
gli interventi  di categoria  D2 -  ultimo alinea  -  di  cui  al
medesimo allegato;   per  le  aziende  pluripoderali  così  come
risultano alla  data di  entrata in  vigore della presente legge,
tale facoltà è limitata agli annessi facenti parte dei corpi di
fabbrica ad uso abitativo.
Non  è   comunque  consentita   la   ristrutturazione   a   fini
agrituristici degli annessi agricoli di volume inferiore a mc. 80
di cui  all'articolo 4, secondo comma, della LR 19 febbraio 1979,
n. 10 costruiti dopo l'entrata in vigore della legge stessa.

4. Le  concessioni edilizie relative agli interventi disciplinati
dal presente articolo sono rilasciate previa sottoscrizione delle
convenzioni o  degli atti  di obbligo unilaterale di cui all'art.
5, terzo comma, della LR 19 febbraio 1979, n. 10.

5.  Non   possono  essere   realizzate  nuove   costruzioni   per
l'attività agrituristica  e per  le attrezzature ed i servizi ad
essa afferenti.

6. Salvo  quanto espressamente  previsto  dalla  presente  legge,
restano ferme le norme urbanistiche ed ambientali vigenti.

7. Fatti salvi gli edifici ubicati nei Comuni di cui all' art. 3,
secondo comma  della legge  5 dicembre  1985 n.  730, gli edifici
già deruralizzati  ai sensi della LR 19 febbraio 1979 n. 10 alla
data di  entrata in  vigore della presente legge, purchè ubicati
all'interno dei  limiti territoriali  della  azienda  agricola  e
purchè sugli stessi siano stati realizzati interventi nel limiti
di quanto  disposto dal  terzo comma  del presente articolo, sono
utilizzabili  per  l'attività  agrituristica  sulla  base  della
sottoscrizione o  integrazione delle  convenzioni  o  degli  atti
d'obbligo di cui al precedente quarto comma.

ARTICOLO 8
(Norme igienico - sanitarie)

1. Gli  alloggi agrituristici devono possedere le caratteristiche
strutturali e  igienico  -  sanitarie  previste  dal  regolamento
edilizio comunale per i locali di abitazione.

2. Gli  alloggi agrituristici  devono essere  dotati dei  servizi
igienico - sanitari di wc con cacciata di acqua, lavabo, vasca da
bagno o  doccia in  ragione di  almeno uno  ogni  sei  persone  o
frazioni di  sei  comprese  le  persone  appartenenti  al  nucleo
familiare o conviventi.

3.  L'arredamento   minimo  dei   locali  destinati   ad  alloggi
agrituristici deve  essere costituito da letto, sedia o sgabello,
armadio e cestino rifiuti.

4. Per i campeggiatori che utilizzano gli spazi aperti, i servizi
igienico -  sanitari  e  le  forniture  di  acqua  e  di  energia
elettrica  debbono  essere  congruamente  garantite  dai  servizi
esistenti  ed   ottenibili   esclusivamente   all'interno   delle
strutture edilizie  dell'azienda agricola.  Deve comunque  essere
garantito il  medesimo rapporto  tra persone e servizi igienico -
sanitari di cui al secondo comma.

5. Gli  spazi aperti  devono possedere  i  seguenti  requisiti  e
devono essere dotati dei seguenti servizi:

- superficie  delle piazzole non inferiore a mq 60 e sistemazione
  delle medesime a prova di acqua e polvere;
- impianto  di prevenzione  incendi da  realizzarsi nel  rispetto
  delle norme vigenti;
- illuminazione,  da realizzarsi nel rispetto delle norme EI, con
  punti luce atti a consentire la fruizione della viabilità;
- raccolta  dei rifiuti solidi da realizzarsi con l'installazione
  di uno  o più recipienti lavabili muniti di coperchio a tenuta
  con capacità non inferiore a 100 litri.

6. La  produzione,  la  preparazione,  il  confezionamento  e  la
somministrazione  di   alimenti  e  bevande  sono  soggetti  alle
disposizioni di  cui alla  L. 30 aprile 1962, n. 283 e successive
modifiche ed integrazioni.

ARTICOLO 9
(Programma regionale  per l'agriturismo  e di rivitalizzazione di
aree rurali "PRA")

1. Il  Consiglio regionale,  in armonia  con gli  indirizzi della
programmazione  agricola   comunitaria,  nazionale  e  regionale,
approva su proposta della Giunta regionale il programma regionale
per l'agriturismo  e di rivitalizzazione delle aree rurali (PRA).
In sede  di prima applicazione il PRA è approvato entro sei mesi
dalla data dell'entrata in vigore della presente legge.

2.  Il   PRA  ha   durata  triennale  e  può  essere  aggiornato
annualmente.

3. Il  PRA che  si articola  per aree  provinciali, viene redatto
sulla base delle proposte degli Enti locali e con le procedure di
cui  all'art.   10,  in   coerenza  con   gli   obiettivi   della
pianificazione zonale  agricolo -  forestale, di  quella in campo
turistico, e di quella urbanistica ed ambientale e contiene:

a) l'individuazione  degli obietti  di sviluppo  dell'agriturismo
   nel  territorio   regionale  tenendo  conto  della  domanda  e
   dell'offerta;
b) l'individuazione   degli  interventi  volti  a  incentivare  e
   coordinare,  attraverso   idonee  forme   di   pubblicità   e
   propaganda,  la   formazione  dell'offerta   e  della  domanda
   agrituristica;
   degli studi  e delle  ricerche funzionali  alla programmazione
   dell'attività;
c) le  normative  tese  a  favorire  ed  incentivare  l'attività
   agrituristica secondo quanto all'art. 16;
d) le  modalità ed  i criteri  per la verifica dell'efficienza e
   dell'efficacia delle azioni regionali e degli enti pubblici in
   rapporto alle finalità della legge;
e) la  specificazione delle norme amministrative di cui all' art.
   7 della  legge 5 dicembre 1985 n. 730 e delle norme igienico -
   sanitarie di cui all'art. 5 della legge medesima;
f) la  definizione   delle  disposizioni  di  applicazione  della
   presente legge.

4. Il  PRA può  altresì prevedere  il finanziamento di progetti
pilota per  iniziative aziendali  ed interaziendali  a  carattere
sperimentale: la  redazione di specifiche analisi, condotte anche
per aree provinciali, sull'andamento dell'attività agrituristica
in rapporto  a quella agricola e sulle previsione evolutive della
domanda e dell'offerta.

5. Il  PRA può  prevedere inoltre forme di sostegno a iniziative
ed Enti Locali per la rivitalizzazione di specifiche aree rurali,
secondo quanto disposto dall'art. 10 punto 2.

6. Ai  fini della  predisposizione del  PRA è acquisto il parere
delle   organizzazioni    professionali   agricole,    sindacali,
cooperative,  turistico   -  commerciali   e  delle  associazioni
agrituristiche e  ambientalistiche più rappresentative a livello
regionale e nazionale operanti sull'intero territorio regionale e
delle  autorità   di  amministrazione   e  gestione  dei  parchi
regionali e nazionali esistenti sul territorio toscano.

7. Al  PRA si  applica l'art.  10, ultimo  comma, della  legge  5
dicembre 1985, n. 730.

ARTICOLO 10
(Formulazione del PRA)

1. Le  Amministrazioni provinciali,  sentiti i  Comuni singoli  o
associati e  le CCMM  trasmettono alla Giunta reg. le proposte in
conformità agli  atti di programmazione e pianificazione locale,
per la formulazione del PRA contenente:

a) la  perimetrazione   delle    zone  a    prevalente  interesse
   agrituristico di  cui al  precedente art.  5 primo  comma;  la
   individuazione dei  Comuni di  cui all'art.  3, secondo comma,
   della legge 5 dicembre 1985 n. 730;
b) l'elenco delle iniziative agrituristiche in atto;
c) la  indicazione del  patrimonio di  edilizia rurale  esistente
   suscettibile di utilizzazione agrituristica;
d) la   sintetica   descrizione  delle  caratteristiche naturali,
   ambientali, agricole  e culturali  delle zone, con particolare
   riguardo al patrimonio storico e artistico;
e) le  previsioni  sulle  potenzialità  agrituristiche,  tenendo
   conto  delle   strutture  esistenti  per  la  ricezione  e  la
   somministrazione di alimenti e bevande;
f) le    indicazioni  e    proposte  per  l'individuazione  degli
   interventi di cui all'art. 9.

2. I  comuni singoli  o associati  e le Comunità Montane, per le
aree a  prevalente interesse  agrituristico, possono  redigere  e
proporre,  ai   fini  della   elaborazione  della   articolazioni
provinciali del  PRA  di  cui  all'articolo  9,  specifici  piani
integrati per  l'agriturismo secondo  le indicazioni dell'art. 13
della L.  730/85;   il PRA,  tenuto conto  delle norme  di cui al
successivo art.  16, determina le procedure e i finanziamenti per
la loro realizzazione.

ARTICOLO 11
(Competenze  delle   Amministrazioni   provinciali.   Commissioni
provinciali)

1.  Le   Amministrazioni  provinciali,   oltre  quanto   previsto
dall'art. 10, provvedono a:

a) curare  il  coordinamento  dell'attuazione  dell'articolazione
   provinciale del PRA;
b) promuovere od eseguire studi e ricerche;
c) tenere  l'elenco dei  soggetti abilitati  all'esercizio  delle
   attività agrituristiche  istituito ai  sensi  del  successivo
   articolo 12.

2. Le Amministrazioni provinciali si avvalgono per tali attività
di una  Commissione provinciale  per l'agriturismo composta da un
rappresentante  per   ciascuna  delle   organizzazioni   agricole
professionali,  cooperative,  sindacali  ed  agrituristiche  più
rappresentative a  livello  regionale;    da  due  rappresentanti
dell'ANCI; da due rappresentanti dell'UNCEM; da un rappresentante
per ciascuno Parco naturale esistente nel territorio provinciale.

3.  La   Commissione   è   presieduta   dal   Presidente   della
Amministrazione provinciale o da un suo delegato.

ARTICOLO 12
(Elenco regionale e sue sezioni provinciali)

1. E'  istituito l'elenco  regionale dei  soggetti  abilitati  ad
esercitare l'agriturismo  secondo le  norme della presente legge.
Tale elenco  è suddiviso  in Sezioni  provinciali  tenute  dalle
Amministrazioni provinciali.

2. L'Amministrazione  provinciale provvede  alla iscrizione nella
sezione provinciale dell'elenco.

3. L'iscrizione  nell'elenco è  negata, a  meno che  non abbiano
ottenuto la riabilitazione, a coloro che:

a) abbiano  riportato nel triennio precedente, con sentenza passa
   in giudicato,  condanna per  uno dei  delitti  previsti  dagli
   artt. 442,  444, 513,  515 e 517 del Codice Penale, ovvero per
   uno dei  delitti in  materia di  igiene e  sanità o  di frodo
   nella preparazione degli alimenti previsti in leggi speciali;
b) siano  sottoposti a misure di prevenzione ai sensi della legge
   27 dicembre  1959, n.  1423 e successive modificazioni o siano
   stati dichiarati delinquenti abituali.

4. Per l'accertamento delle condizioni di cui al comma precedente
si applicano  l'art. 606  del Codice di procedura penale e l'art.
10 della legge 4 gennaio 1968, n. 15.

5.  L'Amministrazione  provinciale  rilascia  il  certificato  di
iscrizione nell'elenco.

ARTICOLO 13
(Autorizzazione comunale)

1. Gli  imprenditori agricoli  che intendono  svolgere  attività
agrituristica devono  presentare al Comune ove ha sede l'immobile
apposita domanda, cui devono essere allegati:

a) la  documentazione attestante il possesso dei requisiti di cui
   agli artt.  11 e 92 del TU approvato con RD 18 giugno 1981, n.
   773 e all'art. 5 della legge 9 febbraio 1963, n. 59;
b) copia  del  libretto  sanitario  rilasciato  ai  soggetti  che
   esercitano l'attività;
c) parere    favorevole  del    competente  servizio  dell'Unità
   Sanitaria Locale  relativamente alla idoneità degli immobili,
   dei locali  e delle attrezzature da utilizzare per l'attività
   agrituristica;
d) copia del piano aziendale o della relazione di cui all' art. 4
   o del  piano di  utilizzazione aziendale  di cui  all' art.  2
   della LR 19 febbraio 1979, n. 10;
e) ove  necessario, copia  della  concessione  edilizia  o  della
   autorizzazione  comunale   per  i  locali  da  utilizzare  per
   l'attività agrituristica;
f) autorizzazione   del    proprietario  alla  utilizzazione  per
   attività agrituristica  degli immobili,  nel caso  in cui  la
   richiesta venga effettuata dall'affittuario, colono o mezzadro
   del fondo e/o degli immobili;
g) certificato di iscrizione all'elenco di cui all'art. 12.

2. Il  Sindaco provvede sulle domande di cui al primo comma entro
novanta giorni  dalla loro  presentazione. Trascorso tale termine
la domanda  si intende  accolta. In  caso di  accoglimento  della
domanda,  il   Sindaco,  entro   trenta  giorni,   rilascia   una
autorizzazione che  abilita allo svolgimento delle attività, nel
rispetto  dei   limiti  e   delle   modalità   stabilite   nella
autorizzazione medesima.

3. L'autorizzazione  è sostitutiva  di ogni  altro provvedimento
amministrativo ed ha durata triennale.

4. Al provvedimento di autorizzazione si applica l'art. 19, comma
quarto e comma quinto, del DPR 24 luglio 1977, n. 616.

ARTICOLO 14
(Obblighi amministrativi)

1.   I    soggetti   autorizzati   all'esercizio   dell'attività
agrituristica hanno l'obbligo di:

a) iniziare l'attività entro il termine massimo di un anno dalla
   data fissata nell'autorizzazione;
b) esporre al pubblico copia dell'autorizzazione comunale, di cui
   all'art. 13, nonchè le tariffe praticate;
c) rispettare  i   limiti    e    le    modalità        indicate
   nell'autorizzazione stessa, nonchè le tariffe di cui all'art.
   18;
d) tenere   un   registro   con  le   generalità delle   persone
   alloggiate;
e) comunicare  l'arrivo e  la partenza  degli ospiti  alla locale
   autorità di  Pubblica  Sicurezza,  mediante  la  consegna  di
   appositi modelli;
f) tenere  un registro  contabile con  l'indicazione del bilancio
   economico -  finanziario dell'attività  agrituristica,  delle
   ore lavorative  degli addetti,  dei quantitativi  dei prodotto
   aziendali  ed   extra-  aziendali   utilizzati  nell'esercizio
   dell'attività.

2. I  soggetti autorizzati  sono tenuti  a fornire, se richieste,
tutte le informazioni di cui al comma precedente al Comune e alla
Amministrazione provinciale.

ARTICOLO 15
(Sospensione e revoca dell'autorizzazione)

1. L'autorizzazione  è sospesa  dal  Sindaco  con  provvedimento
motivato, per  un  periodo  massimo  di  cinque  giorni,  per  la
violazione dell'obbligo di cui alla lettera b) dell'art. 14 e per
un periodo  massimo di  trenta giorni  per  la  violazione  degli
obblighi di cui alle lettere, c), d) e f) dello stesso articolo.

2. L'autorizzazione  è revocata  dal Sindaco  con  provvedimento
motivato, qualora accerti che l'interessato:

a) non  abbia iniziato  l'attività  entro  un  anno  dalla  data
   fissata  nell'autorizzazione   per  l'inizio  della  attività
   stessa, ovvero abbia sospeso l'attività di almeno un anno;
b) abbia  perduto i  requisiti di  cui all'art. 2, primo comma, e
   all'art. 12 della presente legge;
c) abbia  subito nel  corso dell'anno solare più sospensioni per
   la violazione  degli obblighi  di cui alle lettere c), d) e f)
   del precedente art. 14, nonchè qualora non abbia adempiuto al
   provvedimento di sospensione.

3. I  provvedimenti di  sospensione e  revoca sono  comunicati al
Prefetto per  gli  effetti  di  cui  al  quarto  e  quinto  comma
dell'art. 19 del DPR 24 luglio 1977, n. 616.

4. I  provvedimenti di  sospensione e revoca sono comunicati alla
Regione,   alla    Provincia,   alla    Comunità    montana    o
all'Associazione  tra   Comuni  e   alle  Aziende  di  Promozione
Turistica   competenti    per   territorio,    anche   al    fine
dell'aggiornamento, mediante  cancellazione, degli  elenchi delle
sezioni  provinciali,   nonchè   della   revoca   di   eventuali
provvidenze concesse e del recupero delle somme erogate.

ARTICOLO 16
(Incentivi finanziari)

1. Alle  imprese agricole  singole  o  associate  che  esercitano
attività agrituristiche  si applicano le norme di incentivazione
finanziaria previste:

- dal reg. CEE n. 797 del 12/3/1985;
- dalla LR n. 63 del 1/8/1981;  il PRA fisserà, anche a modifica
  del programma  regionale degli  interventi in  agricoltura,  le
  aree di intervento finanziario, la quota complessiva di risorse
  da destinare  all'agriturismo, la spesa massima ammissibile per
  investimenti agrituristici,  nonchè i  parametri  per  ciascun
  tipo di intervento.

2. Si  applicano altresì le agevolazioni finanziarie di cui alla
LR 17 febbraio 1984, n. 13 per le ipotesi da essa previste.

3. La  legge di  bilancio provvede annualmente alla iscrizione in
appositi capitoli di somme da utilizzare ai fini della attuazione
del PRA.

4.  I   mezzi  finanziari  necessari  a  far  fronte  agli  oneri
aggiuntivi  di   funzionamento  sostenuti   dalle  Province   per
l'esercizio delle funzioni loro delegate sono determinati a norma
della LR 10 gennaio 1985, n. 1.

ARTICOLO 17
(Denominazione delle attività agrituristiche)

1. Ai  fini della  promozione, pubblicità  e  segnaletica  delle
attività   agrituristiche    i   termini   "agriturismo"   e   "
agrituristico"  sono   riservati  esclusivamente   alle   aziende
agricole  e  alle  attività  agrituristiche  ivi  svolte  i  cui
titolari siano  imprenditori agricoli iscritti nell'elenco di cui
allo art. 12 ai quali sia stata rilasciata l'autorizzazione previ
sta dalla presente legge.

ARTICOLO 18
(Determinazione delle tariffe)

1. Entro  il 31  dicembre di  ogni anno  i  soggetti  autorizzati
all'esercizio dell'attività  agrituristica devono  presentare al
Comune competente  per territorio  una  dichiarazione  contenente
l'indicazione  delle   tariffe  che   si  impegnano  a  praticare
nell'anno successivo.

2. Tale  tariffe sono  comprensive di  tutti i  servizi minimi di
ospitalità previsti dalla presente legge.

ARTICOLO 19
(Commissione Tecnica Regionale)

1. La  giunta regionale  costituisce presso il Centro Direzionale
la Commissione  Tecnica Regionale  per l'agriturismo, composta da
tre rappresentanti  delle Associazioni agrituristiche regionali e
da tre esperti dei Dipartimenti attività produttive, agricoltura
e assetto del territorio.

2. La  Commissione ha  il compito di concorrere alla formazione e
alla attuazione del programma agrituristico.

ARTICOLO 20
(Norme transitorie)

1.  Le  certificazioni  provvisorie  di  idoneità  all'esercizio
dell'agriturismo rilasciate  ai sensi  dell'art. 6  della legge 5
dicembre 1985  n. 730  vengono comunicate  dalla Giunta regionale
alle Amministrazioni  provinciali entro  un mese  dall'entrata in
vigore  della  presente  legge,  ai  fini  della  predisposizione
dell'elenco     dei      soggetti     abilitati     all'esercizio
dell'agriturismo.

2.  Per   la  prosecuzione   dell'attività   agrituristica   gli
imprenditori   agricoli    in   possesso   della   certificazione
provvisoria di  idoneità devono  comunque presentare,  entro tre
mesi dall'entrata  in vigore  della presente legge, la domanda di
autorizzazione comunale  di cui  all'art. 13:  nel qual  caso  la
certificazione provvisoria  di cui al primo comma ha efficacia ai
fini  della   prosecuzione  dell'attività  fino  alla  data  del
provvedimento del  Sindaco, purchè l'attività stessa sia svolta
nel rispetto delle norme della presente legge.

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

Firenze, 3 giugno 1987.

La presente  Legge è  stata approvata dal Consiglio Regionale il
28-4-1987 ed  è stata vistata dal Commissario del Governo il 29-
5-1987.



AGRITURISMO

