IIAACCPP -  Disciplina delle indennità di carica e di presenza e
dei rimborsi spese agli amministratori ed ai sindaci.

Il Consiglio Regionale ha approvato il 15-12-1986
Il Commissario del Governo ha apposto il visto il 19-1-1987
Il Presidente  della Giunta  Regionale promulga la seguente legge
regionale:

ARTICOLO 1
(Indennità di carica)

1. L'indennità  mensile di  carica dei presidenti degli istituti
autonomi case  popolari (IIAACCPP) e del presidente del consorzio
regionale tra  gli istituti  stessi è  stabilita nella  seguente
misura:

a) L.  1.040.000, pari  all'80% di    quella    prevista  per  il
   presidente di  una provincia tra i 250.000 e 500.000 abitanti,
   per i presidenti degli istituti suddetti;
b) L.  1.440.000,  pari  all'80%  di    quella  prevista  per  il
   presidente della provincia di Firenze, per il presidente degli
   IIAACCPP di Firenze;
c) L.  1.584.000, pari  all'indennità precedente  aumentata  del
   10%,  per  il  presidente  del  consorzio  regionale  tra  gli
   IIAACCPP.

2.  Ai   vicepresidenti  degli   istituti  e   del  consorzio  è
corrisposta  un'indennità   mensile  di   carica  pari   al  40%
dell'indennità spettante al rispettivo presidente.

3.  Al   presidente  e   ai  membri   dei  collegi  sindacali  è
rispettivamente corrisposta  un'indennità mensile di carica pari
a L.  200.000 e  a L.  150.000, sia  per gli  IIAACCPP che per il
consorzio regionale.

ARTICOLO 2
(Divieto di cumolo)

1. Le indennità di carica di cui al precedente articolo non sono
cumulabili tra  di loro  o con altre percepite per la titolarità
di cariche  elettive, anche  di secondo  grado,  presso  enti  od
organismi di diritto pubblico.
Qualora  queste   ultime  indennità   siano   inferiori,   viene
corrisposta la differenza.

ARTICOLO 3
(Indennità di presenza)

1. Ai  membri del  Consiglio di  Amministrazione degli IACP e del
consorzio fra  gli stessi  è corrisposta,  per ogni  giornata di
effettiva   partecipazione   alle   sedute   del   Consiglio   di
Amministrazione, una  indennità di presenza di L. 30.000, pari a
quella prevista  per i consiglieri delle province tra i 250.000 e
i 500.000 abitanti.

2. Un'indennità  di presenza  dello stesso  ammontare è inoltre
corrisposta ai  componenti delle  commissioni  e  dei  gruppi  di
lavoro costituiti a norma dell'art. 9, secondo comma, del DPR 14-
2-1975 n. 226, per ogni giornata di effettiva partecipazione alle
riunioni formalmente convocate di tali organismi.

3. Le  indennità di  presenza di cui ai precedenti comma possono
cumularsi tra loro, purchè non per una stessa giornata. Non sono
invece dovute  agli amministratori  ai  quali  viene  corrisposta
l'indennità di carica di cui all'art. 1.

ARTICOLO 4
(Aggiornamento periodico delle indennità)

1. La  misura delle indennità di carico e di presenza, di cui ai
precedenti articoli  è aggiornata periodicamente con decreto del
Presidente della  Giunta Regionale, entro gli indici rilevati per
la maggiorazione  della indennità  integrativa speciale  di  cui
agli artt. 1 e 2 della legge 27 maggio 1959, n. 324, e successive
modificazioni ed integrazioni.

2. Il  primo aggiornamento avrà luogo a decorrere dal 1o gennaio
1988.

3. L'eventuale  aumento non  può comunque eccedere il limite del
10 per cento per ciascun anno di triennio.

ARTICOLO 5
(Rimborsi spese)

1. I  Presidenti degli  IIAACCPP e  del Consorzio tra gli stessi,
nonchè i  componenti gli organi dei suddetti enti, formalmente e
specificatamente  delegati   dai  rispettivi   presidenti,  hanno
diritto, qualora  per ragioni  del loro  mandato si rechino fuori
dell'ambito  territoriale   cui  si   riferiscono   le   funzioni
esercitate, al  rimborso delle  spese di  viaggio  effettivamente
sostenute e  all'indennità di missione previste per i dipendenti
regionali di seconda qualifica dirigenziale.

2. Gli  stessi soggetti  di cui al primo comma, qualora risiedano
fuori del comune ove ha sede il rispettivo ente, hanno diritto al
rimborso delle  sole spese  di viaggio  effettivamente sostenute,
per la  partecipazione alle sedute dei rispettivi organi, nonchè
per la  presenza necessaria  presso la  sede degli  uffici per lo
svolgimento delle  funzioni proprie  o delegate.  Ai  membri  del
Consiglio di  Amministrazione che  non percepiscono indennità di
carica e  che risiedono  fuori del  comune ove  ha sede l'ente è
inoltre dovuta,  per gli stessi casi, l'indennità di missione di
cui al primo comma.

3. Alla liquidazione dei rimborsi spese o delle indennità di cui
al presente  articolo si provvede con deliberazione del Consiglio
di   Amministrazione,    su   richiesta    dell'interessato.   La
deliberazione deve essere corredata dalla documentazione relativa
alle spese  di viaggio  e da una dichiarazione sulla durata della
missione.

ARTICOLO 6
(Decorrenza)

1. Le disposizioni della presente legge hanno effetto a decorrere
dal mese  successivo a  quello di  entrata in  vigore della legge
stessa.

ARTICOLO 7
(Estensione della disciplina)

1. Le  disposizioni della presente legge si estendono agli organi
previsti  dalla  LR  n.  49  del  3-11-1986  avente  per  oggetto
"Riorganizzazione  della   struttura  operativa   della  edilizia
residenziale pubblica".

2. Ai  membri del  Comitato Tecnico Scientifico di cui all'art. 9
della legge  regionale citata nel precedente comma sono estese le
disposizioni di cui agli artt. 3 e 5 della presente legge.

La presente legge sarà pubblicata sul Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

Firenze, 26 gennaio 1987.

La presente  legge è  stata approvata dal Consiglio Regionale il
15-12-1986 ed è stata vistata dal Commissario del Governo il 19-
1-1987.



EDILIZIA
ORGANIZZAZIONI
ORGANI

