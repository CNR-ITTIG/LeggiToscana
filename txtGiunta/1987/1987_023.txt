Norme transitorie  per l'adeguamento  dei criteri  di  erogazione
dell'assistenza agli orfani dei lavoratori.

Il Consiglio Regionale ha approvato il 3-3-1987
Il Commissario del Governo ha apposto il visto il 6-4-1987
Il Presidente  della Giunta  Regionale promulga la seguente legge
regionale:

ARTICOLO 1
(Ambito di applicazione)

1. In  attesa dell'approvazione della legge regionale di riordino
delle funzioni  attribuite ai  comuni dall'articolo  25  del  DPR
24/7/1977, n.  616,  l'assistenza  agli  orfani  dei  lavoratori,
istituita con  decreto legislativo 23/3/1948, n. 327 e successive
modifiche, è  attuata per  l'anno 1987  secondo le modalità e i
criteri di cui agli articoli seguenti.

2.  A   partire  dall'anno  1988  l'ammontare  delle  prestazioni
monetarie agli orfani dei lavoratori e dei livelli di reddito per
essere  ammessi  all'assistenza,  è  modificato  secondo  quanto
previsto dall'art.  11 della  presente legge,  ferme restando  le
altre disposizioni della medesima.

ARTICOLO 2
(Assistenza economica)

1. Ai  nuclei composti  da genitore  superstite ed un solo orfano
sono erogati assegni di assistenza economica secondo i livelli di
reddito e nelle misure seguenti:

                  Reddito                         Assegni
          Mensile         Annuo             Mensile      Annuo
---------------------------------------------------------------
I           0            0                  431.000   5.172.000
II    da L.      1     da L.          1
      a  L. 233.500    a  L.  3.035.500     344.000   4.128.000
III   da L. 233.501    da L.  3.035.501
      a  L. 347.200    a  L.  4.513.600     225.000   2.700.000
IV    da L. 347.201    da L.  4.513.601
      a  L. 431.000    a  L.  5.603.000     160.000   1.920.000
V     da L. 431.001    da L.  5.603.001
      a  L. 914.500    a  L. 11.888.500      54.000     648.000

2. Il limite di reddito per l'ammissione all'assistenza economica
di L. 11.888.500 è aumentato di L. 648.000 annue per ogni orfano
oltre il primo.

3. Le misure degli assegni sono aumentate di L. 648.000 annue per
ogni orfano oltre il primo.

ARTICOLO 3
(Assegno urgente)

1. Alla  morte del  genitore, come  intervento immediato  per far
fronte alle  prime neccesità,  è corrisposto un assegno urgente
"una tantum"  in misura  non inferiore a Lire 600.000 per ciascun
orfano.

2. L'assegno urgente non spetta quando il nucleo orfanile dispone
di un  reddito  da  lavoro  e/o  da  patrimonio  superiore  a  L.
11.888.500 annue  aumentato di  L. 648.000  annue per ogni orfano
oltre il primo.

3. Sono esclusi dal calcolo i redditi di tipo previdenziale.

ARTICOLO 4
(Assistenza economica per l'orfano solo)

1. All'orfano in stato di grave bisogno di assistenza e tutela ai
sensi   dell'articolo    11   del   regolamento   dell'assistenza
dell'ENAOLI, che  sia privo  di reddito  e  che  non  fruisca  di
affidamento familiare  o  a  comunità  educativa  ai  sensi  del
successivo articolo  7, è  corrisposto un  assegno di L. 431.000
mensili.

2. Gli  orfani in  stato di  grave bisogno di assistenza e tutela
con un  reddito proprio non superiore a Lire 5.603.000 annue sono
invece assistiti  secondo le  modalità previste per l'assistenza
economica di cui all'articolo 2.

3. Gli  assegni spettanti ad orfani minorenni sono corrisposti al
tutore.

ARTICOLO 5
(Detrazione degli assegni INPS)

1. Gli  assegni di  assistenza economica  di  cui  ai  precedenti
articoli 2  e 4  sono erogati  detratto l'importo  dell'  assegno
sostitutivo della  pensione ai  superstiti, corrisposto dall'INPS
ai  sensi  del   comma  4  dell'articolo,  1-sexies  della  legge
20/10/1978, n. 641.

ARTICOLO 6
(Servizi integrativi della famiglia)

1. A  favore degli  orfani che necessitano di servizi integrativi
dell'ambiente  familiare  ai  sensi  degli  artt.  22  e  23  del
regolamento dell'assistenza  dell'ENAOLI, approvato  con  decreto
ministeriale  10/5/1975,   non  assicurati  dai  servizi  sociali
gestiti direttamente  dall'ente locale,  sono erogati  contributi
economici non superiori al 90% del costo del servizio.

2. Gli  orfani affidati alle comunità educative di Montecatini e
Rispescia, già  gestite dall'ENAOLI,  sono a  totale carico  del
comune  affidante,   ai  sensi   dell'art.  24   del  regolamento
dell'assistenza dell'ENAOLI,  approvato con  decreto ministeriale
10/5/1975.

3. L'orfano  è ammesso al contributo per il servizio integrativo
quando il  reddito del nucleo orfanile non supera il limite di L.
11.888.500 annue  aumentato del  costo del servizio e della quota
di L. 648.000 per ogni orfano oltre il primo.

4. La  retta convenzionale  per  il  calcolo  dell'ammissibilità
dell'orfano a fruire del servizio integrativo presso le comunità
di Montecatini  e rispescia,  è stabilita  nella  misura  di  L.
26.000 per  affidamenti completi  e L. 15.000 per gli affidamenti
diurni o altri tipi di servizio integrativo.

5. L'assistenza  integrativa  è  corrisposta  contemporaneamente
all'assistenza economica di cui all'art. 2, se dovuta.

ARTICOLO 7
(Servizio sostitutivi della famiglia)

1. Per  gli orfani  in stato  di grave  bisogno di  assistenza  e
tutela sono  attuati servizi  sostitutivi dell'ambiente familiare
d'origine, come  previsto dagli  artt. 9, 10 e 11 del regolamento
dell'assistenza dell'ENAOLI,  approvato con  decreto ministeriale
10/5/1975.

2. La  scelta  del  servizio  è  effettuata,  in  rapporto  alle
specifiche esigenze  dell'orfano, in  accordo con  l'esercente la
potestà o col tutore, sentito l'interessato.

3. Il  costo del  servizio sostitutivo  è a  totale  carico  del
comune singolo  o associato,  salvo  la  detrazione  dei  redditi
pensionistici  e   da  rendita  INAIL  propri  dell'orfano  e  la
detrazione di  eventuali quote di concorso alla spesa corrisposte
dall'orfano stesso  percettore di redditi da lavoro o patrimonio,
dal genitore superstite, dai parenti tenuti agli alimenti.

ARTICOLO 8
(Contributi e rette di affidamento)

1.  Nel  determinare  l'entità  del  contributo  spettante  alle
famiglie  affidatarie   di  orfani   che  fruiscono   di  servizi
integrativi e  sostitutivi, i  comuni singoli o associati avranno
riguardo  alle  prestazioni  che  la  famiglia  affidataria  deve
fornire, in relazione alla età e alle esigenze psico - fisiche e
sociali dei  minori. Comunque  l'importo del  contributo non può
essere superiore  a L.  431.000 mensili  aumentabile fino  ad  un
massimo del  30% per quei soggetti che necessitano di particolari
prestazioni e  cure per rimuovere gravi stati di svantaggio psico
- fisico e sociale.

2. L'entità'  delle rette  di affidamento  completo o  diurno  a
comunità educativa  è stabilita  dai comuni singoli o associati
secondo i criteri adottati per l'affidamento degli altri minori.

3. Agli orfani di cui all'articolo 7 può essere erogato anche un
intervento economico  fino ad  un massimo  di Lire 500.000 per la
prima  dotazione  di  vestiario,  all'  atto  dell'affidamento  a
famiglia o a comunità educativa.

ARTICOLO 9
(Procedura amministrativa)

1. Fino  al riordino della materia restano in vigore le norme del
regolamento dell'assistenza  dell'ENAOLI  approvato  con  decreto
ministeriale  10/5/1975;     rimangono   altresì  invariate   le
procedure amministrative  in atto,  in quanto  compatibili con la
presente legge e con l'ordinamento degli enti locali.

ARTICOLO 10
(Deroghe ed integrazioni)

1. Sono  consentite deroghe  ai  criteri  ed  alle  modalità  di
assistenza agli  orfani dei  lavoratori previsti  dalla  presente
legge quando,  a parità  di condizioni di bisogno, i regolamenti
delle prestazioni  di assistenza  sociale adottati  dai comuni  o
dalle loro  assemblee per  la generalità  dei  cittadini,  o  la
prassi consolidata, prevedono trattamenti più favorevoli.

2. Sono da estendere agli orfani dei lavoratori, quando ricorrono
le condizioni,  le prestazioni socio - assistenziali non previste
dalla presente  legge, ma  comunque erogate  dai comuni singoli e
associati.

ARTICOLO 11
(Disposizioni a partire dall'anno 1988)

1. A  partire dall'anno  1988 e  fino all'entrata in vigore della
legge  regionale   di  riordino  delle  funzioni  in  materia  di
assistenza sociale,  l'importo delle  erogazioni economiche  agli
orfani dei  lavoratori è  stabilito annualmente con delibera del
Consiglio regionale, sulla base dei seguenti criteri:

a) le  fasce di  reddito di  cui alla  tabella dell'art.  2  sono
   annualmente definite  in rapporto  all'entità' della pensione
   sociale (II fascia), della pensione minima INPS dei lavoratori
   autonomi  (III   fascia)  della   pensione  minima   INPS  dei
   lavoratori dipendenti  (IV fascia) e del limite di reddito per
   l'ammissione all'assistenza (V fascia).

b) l'assegno  annuo per  il  nucleo  orfanile  privo  di  reddito
   composto dal genitore superstite ed un solo orfano di cui alla
   tabella dell'art.  2, è  pari, relativamente  alla I  fascia,
   all'importo annuo  della  pensione  minima  per  i  lavoratori
   dipendenti erogata  dall'INPS Gli  importi annui degli assegni
   per le  altre fasce  di reddito  sono  determinati  in  misura
   decrescente secondo i seguenti scaglioni:

       II  fascia 80% della prima
       III fascia 55% della prima
       IV  fascia 40% della prima
       V   fascia 15% della prima

c) Il limite di reddito per l'ammissione all'assistenza economica
   è variato  annualmente in  riferimento all'indice  del  costo
   della vita  valevole ai  fini  dell'applicazione  della  scala
   mobile  alle   retribuzioni  nei   settori  dell'   industria,
   commercio, agricoltura e credito. Tale limite è aumentato per
   ogni orfano  oltre il  primo di  una quota  pari  dell'importo
   annuo dell'assegno previsto dalla V fascia di reddito.
   Le misure  degli assegni  sono aumentate  della quota suddetta
   per ogni orfano oltre il primo.

d) L'assegno urgente di cui all'art. 3 rimane invariato.
   Il limite  di reddito  per la concessione dell'assegno urgente
   si determina con gli stessi criteri di cui al precedente punto
   c).

e) L'assegno  di assistenza  economica all'orfano  solo privo  di
   reddito di cui al primo comma dell'art. 4, è pari all'assegno
   previsto al punto b) per il nucleo orfanile con un orfano solo
   privo di reddito.
   Gli orfani in stato di grave bisogno di assistenza e tutela di
   cui al  secondo comma dell'art. 4 con un reddito proprio, sono
   assistiti con  le stesse  modalità previste  per l'assistenza
   economica di  cui all'art.  2 fino  ad un rendimento annuo non
   superiore al  limite  della  IV  fascia  di  cui  all'articolo
   medesimo.

f) Il  limite di  reddito per  essere ammessi  ai contributi  per
   poter usufruire  dei servizi integrativi della famiglia di cui
   al terzo comma dell'art. 6 è stabilito con gli stessi criteri
   e modalità  di cui al punto c) ed aumentato della quota annua
   dell'assegno della V fascia per ogni orfano oltre il primo.

g) Le  rette convenzionali di cui al quarto comma dell'articolo 6
   rimangono invariate;

h) L'importo  mensile del  contributo per le famiglie affidatarie
   di cui  al primo  comma dell'art. 8, non può essere superiore
   all'assegno mensile  per l'orfano solo privo di reddito di cui
   al punto c).
   Resta confermata  la possibilità di un incremento fino al 30%
   per i soggetti di cui al comma medesimo.

i) L'intervento  economico per la prima dotazione di vestiario di
   cui  all'ultimo  comma  dell'art.  8  è  variato  annualmente
   secondo  l'indice  del  costo  della  vita  valevoli  ai  fini
   dell'applicazione della scala mobile.

ARTICOLO 12
(Finanziamenti)

1. Agli  oneri di  spesa derivanti  dall'attuazione del  presente
provvedimento, previsti in L. 5.465.000.000 si fa fronte mediante
i fondi stanziati sul cap. 18000 del bilancio di previsione 1987.

2. Agli  oneri di  spesa per gli esercizi successivi si fa fronte
con i fondi stanziati sul corrispondente capitolo con le relative
leggi di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

La presente  Legge è  stata approvata dal Consiglio Regionale il
3-3-1987 ed  è stata vistata dal Commissario del Governo il 6-4-
1987.



ASSISTENZA SOCIALE

