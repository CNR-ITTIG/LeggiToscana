Istituzione dell'anagrafe  del cane  e norme  particolari per  la
prevenzione del randagismo.

Il Consiglio Regionale ha approvato il 9-12-1986
Il Commissario del Governo ha apposto il visto il 12-1-1987
Il Presidente  della Giunta  Regionale promulga la seguente legge
regionale:

ARTICOLO 1

1. In  ogni Unità  Sanitaria Locale  è istituita l'anagrafe del
cane.

ARTICOLO 2

1. L'anagrafe  canina è  gestita dai  Servizi  veterinari  delle
Unità Sanitarie  Locali  in  collaborazione  con  i  Comuni,  le
associazioni intercomunali  e le  comunità montane,  secondo  le
disposizioni  della   presente   legge   e   gli   indirizzi   di
coordinamento emanati  con apposita  direttiva  dal  Dipartimento
Regionale alla Sicurezza Sociale.

ARTICOLO 3

1. I  proprietari o  detentori a  qualsiasi titolo di cani devono
provvedere  all'iscrizione   dei  medesimi   all'anagrafe  canina
regionale presso  le sedi e secondo gli orari che per ogni comune
verranno stabiliti  dall' autorità  comunale,  d'accordo  con  i
Servizi  veterinari   ed  in   conformità  degli   indirizzi  di
coordinamento di cui al precedente articolo.

2. L'iscrizione  deve avvenire  tra il  sesto e  l'ottavo mese di
età del  cane e per i cani di età superiore entro trenta giorni
dall'inizio della detenzione.

3.  All'atto  dell'iscrizione  viene  compilata  dal  veterinario
addetto  apposita   scheda  che   oltre   ai   dati   segnaletici
dell'animale dovrà  riportare anche  le generalità  complete  e
l'indirizzo del  proprietario  o  detentore,  nonchè  il  codice
anagrafico assegnato all'animale.

ARTICOLO 4

1. In  occasione della  denuncia o  al medesimo  entro i due mesi
successivi, i cani iscritti all'anagrafe canina regionale, devono
essere   identificati    con   il   codice   assegnato   all'atto
dell'iscrizione, impresso con tatuaggio.

2. Le  operazioni di tatuaggio sono a cura dei Servizi veterinari
delle UUSSLL  e potranno  essere eseguite, con spese a carico dei
privati, anche  da veterinari  liberi  esercenti  ai  quali  tale
attività sia stata formalmente consentita da parte delle UUSSLL.

3. Le  suddette operazioni devono essere praticate con metodi che
non arrechino  danno all'animale,  di norma  sulla faccia interna
della coscia  destra ed  in modo  che cifre  e  numero  risultino
impressi  in  maniera  chiara  e  leggibile  per  tutta  la  vita
dell'animale.

ARTICOLO 5

1. Le  persone che  alla data di entrata in vigore della presente
legge sono  proprietarie o detentrici di cani sono tenute entro i
successivi dodici  mesi ad  iscrivere gli  animali  all'anagrafe,
secondo modalità e tempi che verranno stabiliti dalle competenti
autorità comunali,  su proposta  dei  Servizi  veterinari  delle
Unità Sanitarie Locali.

ARTICOLO 6

1. Per  i cani  provenienti da  Regioni  nelle  quali  sia  stato
attivato il  Servizio si  anagrafe  canina  e  di  marcatura,  si
procederà  alla   sola   iscrizione,   considerando   validi   i
contrassegni già apposti.

2. Per  i cani  provenienti invece  da Regioni nelle quali non è
ancora istituito  tale servizio,  si procederà  nei  termini  di
tempo previsti  agli artt.  3 e  4, sia  alla iscrizione che alla
marcatura dei medesimi.

ARTICOLO 7

1. le  norme relative  all'iscrizione all'anagrafe  canina ed  al
tatuaggio non si applicano ai cani appartenenti alle Forze Armate
ed alla  Polizia, nonchè  per un periodo massimo di tre mesi, ai
cani al  seguito del  proprietario o  del detentore  a  qualsiasi
titolo, in  soggiorno sul territorio regionale a scopo di lavoro,
caccia, addestramento, turismo.

ARTICOLO 8

1.  I   proprietari  o  detentori  a  qualsiasi  titolo  di  cani
segnaleranno  all'Ufficio   di  Polizia   Urbana  del  Comune  di
residenza:

a) entro  il terzo giorno successivo all'evento la scomparsa o la
   morte dell'animale;
b) entro  e non  oltre i  15 giorni  successivi il  trasferimento
   della  loro   residenza  o  la  cessione  a  qualsiasi  titolo
   dell'animale.

2. La  segnalazione di  cui al  precedente punto  a) deve  essere
fatta con il mezzo di comunicazione più rapido e successivamente
confermata per  iscritto;   quella di  cui  al  punto  b)  dovrà
contenere le  indicazioni relative  alla nuova  residenza ed alle
generalità del nuovo detentore.

3.  Gli   Uffici  comunali   di  Polizia   Urbana  trasmetteranno
immediatamente  le   segnalazioni  loro   pervenute  al  Servizio
veterinario   dell'Unità   Sanitaria   Locale   competente   per
territorio.

4. La  mancata segnalazione nei tempi stabiliti al punto a) della
scomparsa o  della morte  dei cani,  comporta una sanzione pari a
quella fissata  dall'art. 14  primo comma  n. 2  per abbandono di
animale, salvo  che il  proprietario o  il detentore dello stesso
non possa dimostrare che la mancata segnalazione è stata causata
da cause di forza maggiore.

ARTICOLO 9

1. E'  vietato a  chiunque abbandonare  i cani. Il proprietario o
detentore  a   qualsiasi  titolo   del  cane,   per  sopravvenute
impossibilità di  mantenimento dell'  animale, può  chiedere al
Sindaco del  Comune di residenza l'autorizzazione a consegnare il
cane alla struttura pubblica o privata. La domanda deve contenere
la documentazione  comprovante le  cause di forza maggiore che ne
impediscono la  detenzione. Il  Sindaco  approva  o  respinge  la
domanda entro  30 giorni  dalla presentazione della richiesta. In
caso di mancata risposta la domanda si intende approvata.

ARTICOLO 10

1. Cucciolate  indesiderate od animali vecchi od ammalati possono
essere soppressi,  in  modo  eutanasico,  soltanto  dal  Servizio
veterinario delle  Unità sanitarie Locali o da veterinari liberi
professionisti  che   rilasceranno  agli   interessati   apposita
dichiarazione. Il  canile pubblico  prima di sopprimere l'animale
è tenuto  a verificare  la possibilità  di affidarlo  al canile
privato.

ARTICOLO 11

1. Il  servizio di  cattura dei  cani randagi  e la  gestione dei
canili  da  parte  delle  UUSSLL  competenti  per  territorio  in
adempimento del  regolamento di  polizia veterinaria 8/2/1954, n.
320, devono  avvenire nel rispetto dei principi umanitari e delle
norme igienico - sanitarie.

2. Agli  stessi criteri  deve essere  improntata la  gestione dei
canili privati, che anche a tal fine sono sottoposti al controllo
dei Servizi veterinari delle Unità Sanitarie Locali.

ARTICOLO 12

1. La  cessione  ad  Enti  o  privati,  prevista  dall'  art.  85
dell'innanzi citato  regolamento di  polizia veterinaria, di cani
catturati  sprovvisti   di  tatuaggio,   potrà  avvenire  previa
iscrizione all'anagrafe e tatuaggio.

ARTICOLO 13

1. Le  Unità Sanitarie  Locali,  nell'ambito  dell'attività  di
educazione   sanitaria    prevederanno   appositi   programmi   -
riguardanti anche  i metodi  di controllo  e programmazione delle
nascite  delle   cucciolate  -  per  sensibilizzare  la  pubblica
opinione ed  in particolare  la popolazione  scolastica in ordine
alle problematiche  concernenti  la  lotta  al  randagismo,  alla
profilassi  delle  zoonosi  ed  al  rapporto  uomo  -  animale  -
ambiente.

2. Tale  attività  di  educazione  sanitaria  sarà  svolta  dal
Servizio   veterinario   delle   Unità   Sanitarie   Locali   in
collaborazione  con   enti  ed   associazioni  di   volontariato,
protezionistiche e  naturalistiche e, in ambiente scolastico, con
i Provveditorati agli Studi.

ARTICOLO 14

1. Per  l'inosservanza delle  disposizioni di  cui alla  presente
legge si applicano le seguenti sanzioni amministrative:

   1. da  L. 100.000  a L.  300.000 per le violazioni di cui agli
      artt. 3, 4, 5 e 7;
   2. da L. 200.000 a L. 1.000.000 per violazioni di cui all'art.
      9.

2. Gli  importi delle  sanzioni di  cui al  comma precedente sono
riscossi dalle  Unità Sanitarie  Locali ed acquisite ai relativi
bilanci con destinazione alle finalità della presente legge.

ARTICOLO 15

1. All'onere  per l'attuazione  della presente  legge  le  Unità
Sanitarie Locali  della Regione  faranno fronte  con la quota del
Fondo Sanitario regionale loro assegnata.

ARTICOLO 16

1. La presente legge entra in vigore 180 (centottanta giorni dopo
la sua  pubblicazione  sul  Bollettino  Ufficiale  della  Regione
Toscana.

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 19 gennaio 1987.

La presente  legge è  stata approvata dal Consiglio Regionale il
9-12-1986 ed  è stata vistata dal Commissario del Governo il 12-
1-1987.



PROTEZIONE ANIMALI

