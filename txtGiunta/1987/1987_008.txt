Misure urgenti per il settore dei trasporti pubblici.

Il Consiglio Regionale ha approvato il 13-1-1987
Il Commissario del Governo ha apposto il visto il 30-1-1987
Il Presidente  della Giunta  Regionale promulga la seguente legge
regionale:

ARTICOLO 1

Al  fine  di  fronteggiare  i  negativi  riflessi  derivanti  dai
disavanzi di  esercizio delle  aziende di  trasporto pubbliche  e
private nonchè  dei servizi  di trasporto  in  gestione  diretta
degli  enti  locali  nel  regolare  svolgimento  dei  servizi  di
trasporto pubblico  locale, la  Regione provvede  con  interventi
finanziari in  attesa della  contrazione dei  mutui previsti  dal
decreto legge 9 dicembre 1986, n. 833.

ARTICOLO 2

A favore degli Enti ed aziende di cui al precedente art. 1 che al
24 novembre  1986 abbiano  fatto ricorso  al  limite  massimo  di
anticipazione di tesoreria consentito dalla legge, è concesso un
finanziamento per  un importo  non superiore al 20% dei disavanzi
di esercizio  relativi agli anni 1982, 1983, 1984 e 1985, che non
hanno trovato  copertura con  i contributi  del  fondo  nazionale
trasporti di cui alla Legge 10/4/1981, n. 151.
Alla concessione provvede, con proprio atto, la Giunta Regionale.

ARTICOLO 3

Al recupero  da parte  della Regione  del finanziamento  concesso
sarà provveduto al momento della concessione dei mutui di cui al
comma  2  dell'art. 1 del decreto legge 9 dicembre 1986 n. 833 e,
comunque, a partire dal 1/1/1988, in cinque annualità costanti a
valere  sui   contributi  di  esercizio  spettanti  alle  aziende
beneficiarie, a mente della LR 3/1/1984, n. 1.

Nel caso  di  recupero  in  cinque  annualità  ai  finanziamenti
concessi si  applica, con decorrenza dalla data di erogazione, un
saggio di  interesse pari  a quello  vigente al  momento  per  le
giacenze in conto presso la Tesoreria della Regione.

ARTICOLO 4

Al finanziamento  del presente  provvedimento,  che  ha  riflessi
finanziari sul  bilancio 1987,  provvederà la  stessa  legge  di
bilancio 1987 mediante la iscrizione delle necessarie somme, pari
a L. 30 miliardi, sui seguenti capitoli appositamente istituiti:

- nella  parte entrata "Recupero di somme anticipate alle aziende
  di trasporto ai sensi della LR 3 febbraio 1987 n. 8";
- nella  parte spesa  "Anticipazione di  somme  alle  aziende  di
  trasporto ai sensi della LR 3 febbraio 1987 n. 8".

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  Legge è  stata approvata dal Consiglio Regionale il
13-1-1987 ed  è stata vistata dal Commissario del Governo il 30-
1-1987.



TRASPORTI

