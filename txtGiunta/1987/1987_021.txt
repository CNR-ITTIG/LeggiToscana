Contributi regionali  per opere  pubbliche ai sensi del DL n. 922
del 30/12/1986.

Il Consiglio Regionale ha approvato il 17-2-1987
Il Commissario del Governo ha apposto il visto il 23-3-1987
Il Presidente  della Giunta  Regionale promulga la seguente legge
regionale:

ARTICOLO 1
(Formazione del programma)

1.  Ai   sensi  e  per  gli  effetti  di  cui  al  secondo  comma
dell'articolo 2 del Decreto legge n. 922 del 30 dicembre 1986, il
Consiglio  regionale,   su  proposta  della  Giunta,  approva  un
programma di opere pubbliche finalizzate al convogliamento e/o al
disinquinamento delle  acque di  scarico e/o allo smaltimento dei
rifiuti e/o di opere acquedottistiche.

2. Potranno essere incluse nel programma, entro il limite massimo
del 5%,  anche opere  pubbliche aventi  finalizzazione diversa da
quelle indicate al primo comma purchè si riferiscano a lavori di
completamento di  opere già  parzialmente realizzate o rivestano
carattere di particolare urgenza.

3. La  proposta di  programma sarà  formulata dalla Giunta sulla
base delle domande, presentate dagli Enti interessati entro il 30
aprile 1987, previa consultazione con gli Enti locali.

4. Le  domande corredate  da copia della delibera di approvazione
dei progetti  esecutivi  e  dell'attestazione  della  sussistenza
delle garanzie  necessarie ai fini della concessione del mutuo da
parte della  Cassa  Depositi  e  Prestiti  avranno  carattere  di
priorità.

ARTICOLO 2
(Contributi regionali)

1. Per la realizzazione delle opere comprese nel programma di cui
all'art. 1  la Regione  concede un  contributo costante annuo per
tutta la  durata dell'ammortamento dei mutui concessi dalla Cassa
Depositi e  Prestiti pari al 20% della rata di ammortamento annua
costante posticipata.

2. Tale  contributo può essere elevato fino alla misura del 100%
dell'ammontare della  rata di  ammortamento per opere urgenti nei
casi in  cui l'Ente  beneficiario certifichi la totale o parziale
mancanza  delle   garanzie  necessarie   a  contrarre   il  mutuo
necessario con la Cassa Depositi e Prestiti.

3.  Il   contributo  regionale   sarà  erogato   direttamente  e
irrevocabilmente alla  Cassa Depositi  e Prestiti  per  tutta  la
durata  dell'ammortamento   del  mutuo  e  con  decorrenza  dalla
scadenza della prima rata d'ammortamento del medesimo.

ARTICOLO 3
(Norma finanziaria)

1. Agli  oneri di  spesa derivanti dall'attuazione della presente
legge, previsti  in L. 2.500.000.000 annui e decorrenti dall'anno
finanziario 1988,  si fa fronte, a decorrere da tale anno, con la
legge di  bilancio, utilizzando  a tal  fine per il biennio 1988-
1989 lo stanziamento di L. 2.500.000.000 previsto per ciascuno di
tali anni  nel programma 1.3. cod. 2.2 B del bilancio pluriennale
1987-1989.

2. Agli  oneri di  spesa per  gli esercizi  successivi  si  farà
fronte con  gli stanziamenti  che la legge di bilancio iscriverà
nei bilanci annuali e pluriennali.

La presente  Legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

Firenze, 26 marzo 1987.

La presente  Legge è  stata approvata dal Consiglio Regionale il
17-2-1987 ed  è stata vistata dal commissario del Governo il 23-
3-1987.



OPERE PUBBLICHE
CREDITO

