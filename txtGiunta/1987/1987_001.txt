Disciplina delle strutture ricettive extra - alberghiere.

Il Consiglio Regionale ha approvato il 2-12-1986
Il Presidente  della Giunta  Regionale promulga la seguente legge
regionale:

TITOLO I
GENERALITA'

ARTICOLO 1
(Oggetto)

La presente  legge, in  attuazione dei  principi stabiliti  dalla
legge 17  maggio 1983,  n. 217, disciplina le strutture ricettive
non regolamentate  dalla LR  29 ottobre 1981, n. 79, e successive
modificazioni in materia di campeggi e villaggi turistici e dalla
LR 28 ottobre 1981, n. 78, e successive modificazioni, in materia
di alberghi e residenze turistiche alberghiere ed in particolare:

- case per ferie ed ostelli per la gioventù;
- rifugi alpini, rifugi escursionistici e bivacchi;
- esercizi di affittacamere;
- case e appartamenti per vacanze.

TITOLO II
CASE PER FERIE E OSTELLI PER LA GIOVENTU'

ARTICOLO 2
(Definizione e caratteristiche)

Sono case  per ferie  le strutture  ricettive attrezzate  per  il
soggiorno temporaneo  di persone o gruppi gestite, al di fuori di
normali canali  commerciali, da enti pubblici associazioni o enti
religiosi operanti  senza scopo  di lucro per il conseguimento di
finalità  sociali,   culturali,   assistenziali,   religiose   o
sportive, nonchè  da enti  o aziende per il soggiorno dei propri
dipendenti e loro familiari.

Nelle case  per ferie possono altresì essere ospitati dipendenti
e relativi  familiari di  altre aziende e assistiti dagli enti di
cui al  comma precedente;  tale attività può essere svolta solo
sulla base  di apposita  convenzione tra  le aziende  ovvero  tra
l'azienda titolare e gli enti pubblici.

La disciplina  delle  case  per  ferie  si  applica  altresì  ai
complessi ricettivi gestiti senza scopo di lucro per le finalità
di cui  al primo  comma e  che,  in  relazione  alla  particolare
funzione svolta, vengono denominati centri di vacanza per minori,
colonie, pensionati  universitari, casa della giovane, foresterie
e simili.

Nelle case  per ferie  devono essere garantiti la prestazione dei
servizi ricettivi  e la disponibilità di strutture e servizi che
consentano di perseguire le finalità di cui al primo comma.

Le case  per ferie  possono altresì essere dotate di particolari
attrezzature  che   consentano  il   soggiorno  anche  di  gruppi
autogestiti secondo autonome modalità organizzative.

Sono ostelli  per la  gioventù le strutture ricettive attrezzate
per il  soggiorno ed il pernottamento dei giovani. Tali strutture
ricettive possono  essere gestite  anche in forma imprenditoriale
con le  modalità previste  dal successivo  art. 5. Negli ostelli
per la gioventù possono essere ospitati anche gli accompagnatori
dei gruppi di giovani.

Non rientrano  nei complessi  di  cui  al  presente  articolo  le
tipologie  ricettive   specificatamente  disciplinate   da  leggi
regionali sull'assistenza alle persone anziane.

ARTICOLO 3
(Requisiti tecnici e igienico - sanitari)

Le case per ferie e gli ostelli per la gioventù devono possedere
i requisiti previsti dalle disposizioni contenute negli strumenti
urbanistici vigenti  nonchè dai  regolamenti edilizi e di igiene
comunali.

Le case  per ferie e gli ostelli per la gioventù devono comunque
avere:

a) una  superficie minima  delle camere,  al netto di ogni locale
   accessorio, di  mq 8  per le camere ad un letto e mq 12 per le
   camere a  due letti,  con un  incremento di superficie di mq 4
   per ogni letto in più;
b) un'altezza  minima dei locali di m. 2,40 per le località site
   in comuni  montani al di sopra dei 700 m. sul livello del mare
   e di  m. 2,70  per tutte le altre zone. Per le camere ricavate
   in sottotetto  abitabili delimitati,  anche parzialmente dalla
   falda del  tetto, avente  un'inclinazione minima  del 35%,  è
   consentita un'altezza  media  di  m.  2,40  per  gli  immobili
   situati in località comprese in comuni montani al di sopra di
   700 m.  sul livello  del mare  e di  m. 2,70  per gli immobili
   situati nelle  altre zone,  fermo restando  il rispetto  delle
   superfici minime;
c) un wc ogni dieci posti letto effettivi, un bagno o doccia ogni
   dodici posti  letto effettivi,  un lavabo  ogni quattro  posti
   letto effettivi;  detti rapporti sono calcolati non computando
   le camere dotate di servizi igienici privati;
d) un  arredamento  minimo  per  le  camere  da  letto,  sedia  o
   sgabello, scomparto  armadio per  persona, cestino rifiuti per
   camera;
e) uno  o più locali comuni di soggiorno, distinti dalla sala da
   pranzo, dimensionati  complessivamente nel  rapporto minimo di
   mq 1 per ogni posto letto effettivo, con un minimo di mq 8;
f) idonei dispositivi e mezzi antincendio secondo le disposizioni
   vigenti e le prescrizioni dei vigili del fuoco;
g) impianti elettrici conformi alle norme ENPICEI;
h) cassetta  di pronto  soccorso con i medicamenti ed i materiali
   che  indicherà   l'autorità  sanitaria,   che  potrà  anche
   richiedere, in  relazione alla ubicazione, dimensione e utenza
   dei complessi l'allestimento di un locale per infermeria;
i) telefono di norma ad uso degli ospiti, salvo che il Comune non
   accerti  l'impossibilità   o  la  non  convenienza  oggettiva
   dell'installazione.

Le camere  ed i  servizi  potranno  essere  disposti  in  settori
separati per uomini e donne.

A ciascun  posto letto  base potrà  essere sovrapposto  un altro
letto, purchè sia comunque garantita la cubatura minima di 12 mc
per persona.

Per gli  immobili esistenti,  ove non vi sia la superficie minima
necessaria di  cui al  punto a), è sufficiente che sia garantita
l'esistenza di una cubatura minima di mc 12 per persona.

Per  quanto   non  specificatamente   previsto   dalle   presenti
disposizioni, si applicano alle case per ferie e agli ostelli per
la gioventù  le prescrizioni  sanitarie previste  per le aziende
alberghiere  dal  regio  decreto  24  maggio  1925,  n.  1102,  e
successive modificazioni.

ARTICOLO 4
(Obblighi amministrativi per lo svolgimento dell'attività)

L'esercizio dell'attività ricettiva nelle case per ferie e negli
ostelli  per  la  gioventù  è  soggetto  ad  autorizzazione  da
rilasciarsi dal Comune previa stipula di apposita convenzione che
individua e regola:

- i soggetti che possono utilizzare la struttura;
- il  tipo dei  servizi forniti in rapporto alle finalità cui la
  struttura è destinata;
- le tariffe e le modalità di determinazione delle stesse;
- l'eventuale  durata minima  e massima  della  permanenza  degli
  ospiti;
- il  numero dei  posti letto  negli ostelli  per la gioventù da
  riservare ai giovani in transito;
- il regolamento interno per l'uso della struttura;
- il tipo di gestione che deve in ogni caso garantire l'uso delle
  strutture e  la misura  congrua dei  prezzi, in  rapporto  alle
  finalità per  cui è  autorizzato il  complesso, da accertarsi
  anche mediante l'eventuale presentazione di statuti e bilanci;
- le  modalità ed  i limiti di utilizzazione per i diversi scopi
  ricettivi degli  ostelli per la gioventù in periodi in cui non
  sono occupati dall'utenza giovanile;
- i periodi di apertura.

L'autorizzazione    all'esercizio     può     comprendere     la
somministrazione di  cibi e  bevande limitatamente  alle  persone
alloggiate  e  alle  altre  persone  che  possono  utilizzare  la
struttura in  conformità alle finalità sociali cui la stessa è
destinata e  nei limiti stabiliti dalla convenzione stipulata con
il Comune.

Con distinta  autorizzazione potrà  altresì essere  consentita,
sempre limitatamente alle persone alloggiate, la somministrazione
di bevande superalcoliche.

ARTICOLO 5
(Ostelli per  la  gioventù  gestiti  in  forma  imprenditoriale.
Obblighi amministrativi)

Le attività  ricettive negli  ostelli per la gioventù svolte in
forma imprenditoriale  devono possedere  i  requisiti  tecnici  e
igienico - sanitari di cui al precedente art. 3.
L'esercizio in  forma imprenditoriale  dell'attività è soggetto
ad autorizzazione  da rilasciarsi  dal Comune,  previa stipula di
apposita convenzione che individua e regola:

- i soggetti che possono utilizzare la struttura;
- il  tipo dei  servizi forniti in rapporto alle finalità cui la
  struttura è destinata;
- l'eventuale  durata minima  e massima  per la  permanenza degli
  ospiti;
- i periodi di apertura.

L'autorizzazione    all'esercizio     può     comprendere     la
somministrazione di  cibi e  bevande limitatamente  alle  persone
alloggiate. Con  distinta autorizzazione  potrà altresì  essere
consentita, sempre  limitatamente  alle  persone  alloggiate,  la
somministrazione di bevande superalcoliche.

TITOLO III
RIFUGI ALPINI, RIFUGI ESCURSIONISTICI E BIVACCHI

ARTICOLO 6
(Definizione e caratteristiche)

Sono rifugi  alpini i  locali idonei  ad  offrire  ospitalità  e
ristoro ad  alpinisti in  zone isolate  di  montagna  ubicate  in
luoghi favorevoli  ad  ascensioni  ed  escursioni,  raggiungibili
attraverso mulattiere, sentieri o altre strade.

I rifugi alpini possono essere gestiti da enti pubblici e da enti
e  associazioni   operanti  nel   settore   dell'   alpinismo   e
dell'escursionismo, nonchè da privati.

Nel caso di gestione pubblica, la stessa deve essere effettuata a
mezzo di  rappresentante o  tramite  appalto  a  gestore;    tale
obbligo non sussiste qualora si tratti di rifugi senza custode.

Sono rifugi escursionistici o rifugi albergo le strutture gestite
da enti  o associazioni  senza scopo  di  lucro,  statutariamente
operanti nel  settore dell'alpinismo e dell'escursionismo, idonee
ad offrire  ospitalità ad  alpinisti ed  escursionisti  in  zone
montane di  altitudine non inferiore a m. 700 servite da strade o
da mezzi  di trasporto  ordinari anche  in prossimità  di centri
abitati.

I  rifugi  escursionistici  devono  essere  gestiti  a  mezzo  di
rappresentante o  tramite appalto  a gestore,  previa stipula  di
apposita convenzione  approvata  dal  Comune  che  garantisca  le
finalità d'uso.

Sono   altresì    assoggettate   alla   normativa   dei   rifugi
escursionistici le  strutture ricettive  riservate a coloro che a
piedi percorrono  itinerari escursionistici  anche  se  poste  ad
altitudine inferiore a m. 700.

ARTICOLO 7
(Requisiti tecnici e igienico - sanitari)

I rifugi alpini devono possedere requisiti idonei per il ricovero
ed il pernottamento degli ospiti.

In particolare dovranno disporre di:

a) servizio di cucina o attrezzatura per cucina comune;
b) spazio  attrezzato per  la somministrazione  ed il  consumo di
   alimenti e bevande;
c) spazio attrezzato per il pernottamento;
d) alloggiamento  riservato per  il gestore  qualora trattisi  di
   rifugio custodito;
e) attrezzature  di pronto  soccorso (cassetta  pronto  soccorso,
   barelle, slitte, corde ed altre attrezzature utili).

Qualora vi  sia la  possibilità,  i  servizi  di  cui  ai  punti
precedenti, dovranno essere posti in locali separati.

Il rifugio  dovrà disporre  di locali di fortuna sempre aperti e
di servizi igienico - sanitari.

I rifugi escursionistici devono possedere i requisiti strutturali
ed igienico  -  sanitari  previsti  per  le  case  per  ferie  ad
eccezione di  quelli indicati  ai punti  e) ed  i) del precedente
art. 3.

I rifugi escursionistici devono essere dotati di un locale comune
utilizzabile anche  per la  somministrazione  ed  il  consumo  di
alimenti e bevande.

ARTICOLO 8
(Bivacchi fissi)

I locali  di alta  montagna e di difficile accesso, allestiti con
un minimo  di attrezzature  per il  riparo degli  alpinisti  sono
denominati bivacchi fissi.

Chiunque  intenda   attivare  un   bivacco   fisso   deve   darne
comunicazione al Comune competente per territorio.

ARTICOLO 9
(Obblighi amministrativi per lo svolgimento dell'attività)

L'esercizio dell'attività  dei rifugi  alpini ed escursionistici
è soggetto  ad autorizzazione  da rilasciarsi dal Comune, previo
accertamento della  rispondenza della  struttura alle norme della
presente legge.

La domanda di autorizzazione deve, in particolare, indicare:

altitudine della  località, tipo di costruzione, vie di accesso,
capacità  ricettiva   (posti  letto,  wc,  lavabi,)  periodi  di
apertura, tariffe per il vitto ed il pernottamento.

Alla  domanda  dovrà  essere  allegato  un  progetto  (prospetto
esterno, planimetrie e sezione) e relazione tecnico - descrittiva
del fabbricato.

Qualora trattisi  di rifugi  con custodia,  l'Ente o  il  privato
proprietari del  rifugio, all'atto  della richiesta  di apertura,
deve indicare  il nominativo  del custode  o del gestore che deve
sottoscrivere la domanda per accettazione.

Il Comune  accerterà che  trattasi di  persone di sana e robusta
costituzione fisica, di buona condotta morale e civile, nonchè -
mediante attestazione  del Corpo  Nazionale del Soccorso Alpino -
che abbiano  conoscenza della  zona,  delle  vie  di  accesso  al
rifugio, ai  rifugi limitrofi e ai posti di soccorso più vicini,
nonchè delle  nozioni necessarie  per  un  primo  intervento  di
soccorso.

Si prescinde dall'accertamento di cui al comma precedente qualora
il custode  proposto sia  titolare di  licenza di  guida alpina o
portatore alpino.

TITOLO IV
ESERCIZI DI AFFITTACAMERE

ARTICOLO 10
(Definizione e caratteristiche)

Sono esercizi  di affittacamere le strutture composte da non più
di sei  camere  per  clienti  con  una  capacità  ricettiva  non
superiore  a   12  posti   letto  ubicate  in  non  più  di  due
appartamenti ammobiliati  in uno stesso stabile, nelle quali sono
forniti alloggio e, eventualmente, servizi complementari.

Gli  affittacamere   possono  somministrare,  limitatamente  alle
persone alloggiate, alimenti e bevande.

Gli affittacamere  devono assicurare  - avvalendosi,  di  regola,
della normale  organizzazione  familiare  -  i  seguenti  servizi
minimi compresi nel prezzo della camera:

a) pulizia  dei locali  ad ogni  cambio di  cliente ed almeno una
   volta alla settimana;
b) cambio della biancheria ad ogni cambio di cliente e almeno una
   volta alla settimana;
c) fornitura di energia elettrica, acqua e riscaldamento.

ARTICOLO 11
(Requisiti tecnici e igienico - sanitari)

I  locali   destinati  all'esercizio   di  affittacamere   devono
possedere i  requisiti strutturali  e igienico - edilizi previsti
per i  locali di  abitazione dal  regolamento igienico - edilizio
comunale.

Per le  camere a  più di  due letti  la cubatura e la superficie
minima sono  quelle risultanti  dalle  misure  stabilite  per  le
camere a  due letti  aumentate, per  ogni letto  in più,  di  un
numero  rispettivamente  di  metri  cubi  o  quadrati  pari  alla
differenza di cubatura e superficie tra le camere ad uno e quelle
a due  letti, come previsto dall'art. 1 del DPR 30 dicembre 1970,
n. 1437.

Resta fermo che, in ogni caso, la capacità ricettiva complessiva
dell'esercizio non può superare i 12 posti letto.

Alle camere  da  letto  destinate  agli  ospiti,  si  deve  poter
accedere comodamente  e senza  dover attraversare  le  camere  da
letto o i servizi destinati alla famiglia o ad altro ospite.

Gli appartamenti  utilizzati devono  essere dotati di un servizio
igienico -  sanitario -  completo di  wc  con  cacciata  d'acqua,
lavabo, vasca  da bagno  o doccia,  specchio -  ogni 10 persone o
frazione di 10 superiore a 2, comprese le persone appartenenti al
nucleo familiare e conviventi.

Per  le   camere  da  letto,  l'arredamento  minimo  deve  essere
costituito da letto, sedia o sgabello per persona, e da armadio e
cestino rifiuti ed un tavolo.

ARTICOLO 12
(Obblighi amministrativi per lo svolgimento dell'attività)

Chi intende  esercitare l'attività  di affittacamere  deve farne
preventiva  dichiarazione   al  Comune   che,  ove  sussistano  i
requisiti  previsti,  prende  atto  della  dichiarazione  stessa,
provvedendo all'iscrizione in apposito elenco.

La dichiarazione deve indicare:

- generalità del dichiarante;
- numero e ubicazione dei vani destinati all'attività ricettiva;
- numero dei posti letto;
- servizi igienici a disposizione degli ospiti;
- servizi accessori offerti;
- periodi in cui viene data ospitalità;
- prezzi  massimi che  si intendono praticare per ogni servizio o
  prestazione.

TITOLO V
CASE E APPARTAMENTI PER VACANZE

ARTICOLO 13
(Definizione e caratteristiche)
Sono case e appartamenti per vacanze le unità abitative composte
da uno  o più  locali arredati e dotate di servizi igienici e di
cucina autonoma  gestite unitariamente  in forma  imprenditoriale
per l'affitto ai turisti, senza offerta di servizi centralizzati,
nel corso  di una  o più stagioni con contratti aventi validità
non superiore a tre mesi consecutivi.

Nella gestione  delle case  e  appartamenti  per  vacanze  devono
essere assicurati  i seguenti servizi essenziali per il soggiorno
degli ospiti:

- pulizia  delle unità  abitative ad  ogni cambio  di cliente  e
  almeno una volta alla settimana;
- fornitura  di biancheria pulita ad ogni cambio cliente e cambio
  di biancheria a richiesta;
- fornitura di energia elettrica, acqua, gas, riscaldamento;
- assistenza    di  manutenzione  delle  unità  abitative  e  di
  riparazione e  sostituzione  di  arredi,  corredi  e  dotazioni
  deteriorate;
- recapito e ricevimento ospiti.

Nelle singole  unità abitative  possono essere inoltre forniti i
servizi di telefono, radio - televisione e filodiffusione.

La gestione  di case e appartamenti per vacanze non può comunque
comprendere la  somministrazione di cibi e bevande e l'offerta di
altri  servizi   centralizzati   caratteristici   delle   aziende
alberghiere.

Agli effetti della presente legge si considera gestione di case e
appartamenti  per   vacanze  la   gestione  non   occasionale   e
organizzata di tre o più case o appartamenti ad uso turistico.

ARTICOLO 14
(Requisiti tecnici e igienico - sanitari)

Le case e appartamenti gestiti per la cessione in uso ai turisti,
secondo le  modalità  di  cui  all'articolo  precedente,  devono
possedere gli  ordinari requisiti  igienico  -  edilizi  previsti
dalle norme  statali in  materia di  edilizia residenziale  e dai
regolamenti comunali per i locali di abitazione.

L'utilizzo di  case e appartamenti, secondo le modalità previste
dal presente  titolo, non comporta modifica di destinazione d'uso
dei medesimi ai fini urbanistici.

ARTICOLO 15
(Obblighi amministrativi per lo svolgimento dell'attività)

Chi intende  gestire case  e appartamenti per vacanze, secondo le
modalità  di   cui  all'art.   13,  deve  richiedere  preventiva
autorizzazione al Comune in cui si svolge l'attività, indicando:

- generalità o denominazione del richiedente;
- generalità del rappresentante locale nella gestione qualora il
  richiedente intenda avvalersene;
- periodi di esercizio dell'attività;
- caratteristiche e modalità di prestazione dei servizi;
- ubicazione  e caratteristiche  delle case  e  appartamenti  che
  vengono gestiti.

Il titolare dell'autorizzazione a gestire case e appartamenti per
vacanze è  inoltre tenuto a comunicare preventivamente al Comune
di ogni  variazione del numero e delle caratteristiche delle case
e degli appartamenti di cui dispone per la gestione.

I titolari  o gestori  della suddetta  attività  ricettiva  sono
tenuti a  iscriversi alla  sezione speciale  del  registro  degli
esercenti il commercio prevista dall'art. 5 della legge 27 maggio
1983, n. 217.

TITOLO VI
NORME COMUNI

ARTICOLO 16
(Accertamento dei requisiti)

Il Comune  provvede al  rilascio dell'autorizzazione o alla presa
d'atto per le attività ricettive di cui alla presente legge dopo
aver accertato  che sussistono i requisiti strutturali, nonchè i
requisiti   soggettivi,    del   titolare   e   degli   eventuali
rappresentanti, previsti  dagli artt. 11 e 12 del TULPS approvato
con regio decreto legge 18 giugno 1931, n. 773.

L'accertamento dei  requisiti strutturali  può essere effettuato
sulla  base   delle  indicazioni   contenute  nella   domanda   o
dichiarazione, o  chiedendo  ulteriori  documenti  o  effettuando
sopralluoghi.

ARTICOLO 17
(Rinnovi e dichiarazioni annuali)

L'autorizzazione, anche  per i complessi ad attività stagionale,
viene rinnovata annualmente, a presentazione di domanda, di norma
mediante vidimazione  sull'atto originale, previo pagamento delle
tasse  di  concessione  e  delle  tasse  eventualmente  dovute  a
qualsiasi titolo.

Analogamente   si   procede   per   le   attività   soggette   a
dichiarazione.

ARTICOLO 18
(Diffida, sospensione, revoca e cessazione)

L'autorizzazione ad esercitare le attività ricettive di cui alla
presente legge  può essere  revocata dal  Comune in  ogni  tempo
venendo meno  alcuno dei  requisiti per  il  rilascio,  o  quando
l'attività sia  ritenuta dannosa  o contraria agli scopi per cui
viene autorizzata oppure per motivi di pubblica sicurezza.

Nei casi  di irregolarità  minori il  Comune può procedere alla
diffida o alla sospensione temporanea dell' autorizzazione.

Analogamente a  quanto previsto  dai commi  precedenti il  Comune
procede a diffidare e a vietare temporaneamente o definitivamente
le attività soggette a dichiarazione.

Il titolare  di una  delle strutture ricettive disciplinate dalla
presente legge  che intende procedere alla sospensione temporanea
o alla cessazione dell'attività deve darne preventivo e, qualora
ciò non fosse possibile, contestuale avviso al Comune.

Il periodo  di sospensione  temporanea  dell'attività  non  può
essere superiore  a 6  mesi, prorogabili  dal Comune, per fondati
motivi, di altri 6 mesi:

decorso  tale  termine  l'attività  si  intende  definitivamente
cessata.

ARTICOLO 19
(Comunicazione dei provvedimenti)

Il Comune dà immediata comunicazione alla Regione, o all'Ente da
essa delegato,  del rilascio  delle autorizzazioni  e delle prese
d'atto per  le attività  ricettive di  cui alla  presente legge,
nonchè delle diffide, sospensioni revoche e cessazioni.

Il  Comune   è  tenuto   altresì  a  trasmettere  alla  Regione
riepiloghi annuali delle strutture ricettive in attività.

ARTICOLO 20
(Denuncia e pubblicità dei prezzi)

I  prezzi   delle  strutture   ricettive  gestite  dalle  imprese
turistiche di  cui alla  presente legge  devono essere denunciati
alla Provincia;   a  tali prezzi  si applica  il regime  previsto
dalla vigente legislazione per i prezzi degli alberghi.

I prezzi  dei servizi delle strutture ricettive di cui agli artt.
2, 6  e 8 della presente legge devono essere denunciati al Comune
entro il  31  dicembre  dell'anno  precedente  a  quello  cui  si
riferiscono, o  prima della  apertura della struttura nel caso di
apertura  stagionale;   il  Comune   per  motivate  ragioni  può
richiedere  la  riduzione  dei  prezzi  denunciati,  subordinando
all'accettazione della  riduzione l'autorizzazione  a  continuare
l'attività.  La  mancata  denuncia  dei  prezzi  entro  le  date
previste comporta l'obbligo dell'applicazione degli ultimi prezzi
regolarmente denunciati.

Le tabelle  e i cartellini con l'indicazione dei prezzi praticati
devono  essere  esposti  in  modo  ben  visibile  nel  locale  di
ricevimento degli ospiti e in ciascuna camera o unità abitativa.

ARTICOLO 21
(Funzioni di vigilanza e controllo)

Ferme  restando   le  competenze   dell'Autorità   di   Pubblica
Sicurezza,   le    funzioni   di   vigilanza   e   di   controllo
sull'osservanza delle  disposizioni  della  presente  legge  sono
esercitate dal Comune.

ARTICOLO 22
(Classificazione e comparazione a fini tributari)

Gli alloggi  utilizzati per l'esercizio di affittacamere o per la
gestione di  case e  appartamenti per  vacanze, sono classificati
dal Comune ai fini della comparazione alle categorie previste dal
regio decreto  legge  24  novembre  1938,  n.  1926,  in  quattro
categorie sulla  base della  tabella di  classificazione allegata
alla presente legge (allegato A).

Le case per ferie, gli ostelli per la gioventù sono classificati
fra gli alloggi di IV categoria.

ARTICOLO 23
(Uso occasionale di immobili a fini ricettivi)

L'uso occasionale  e per  periodi non  superiori ai 60 giorni, da
parte di  soggetti pubblici o delle associazioni del tempo libero
senza finalità  di lucro, di immobili non destinati abitualmente
a  ricettività   collettiva,  è   consentito  in   deroga  alle
disposizioni di  cui alla presente legge, previo nulla - osta del
Comune.

Il Comune  concede il  nulla -  osta limitatamente  al periodo di
utilizzo dopo aver accertato le finalità sociali dell'iniziativa
e la presenza dei requisiti igienico - sanitari e di sicurezza in
relazione al numero degli utenti e al tipo di attività.

ARTICOLO 24
(Osservanza di norme statali e regionali)

E' fatta salva l'osservanza delle altre norme statali e regionali
che regolano  l'esercizio  dell'attività  ricettiva,  in  quanto
applicabili alle  attività disciplinate  dalla presente legge, e
in particolare  delle norme riguardanti la pubblica sicurezza, la
prevenzione incendi e infortuni, la tutela igienico - sanitaria e
l'uso e tutela del suolo.

ARTICOLO 25
(Disposizioni transitorie e finali)

Entro un  biennio dalla  data di entrata in vigore della presente
legge le  case per  ferie, gli ostelli per la gioventù, i rifugi
alpini e  gli esercizi  di  affittacamere  già  operanti  devono
essere adeguati,  per poter  continuare l'attività, ai requisiti
della presente  legge;   in tale periodo possono essere rinnovate
le autorizzazioni  di esercizio sempre che sussistano i requisiti
previsti dalla  legislazione che  disciplinava precedentemente le
singole attività.

Fatto salvo  quanto disposto  dal precedente  comma, a  decorrere
dalla data  di entrata  in vigore  della presente  legge, non  si
applicano più  nella Regione Toscana le disposizioni della legge
16 giugno 1939, n. 1111 "Disciplina degli affittacamere", del DPR
4 agosto  1957, n.  918 "Approvazione  del testo  organico  delle
norme sulla  disciplina dei rifugi alpini" e della legge 21 marzo
1958, n.  326 "Disciplina dei complessi complementari a carattere
turistico - sociale".

ARTICOLO 26
(Sanzioni)

Chiunque fa funzionare una delle strutture ricettive disciplinate
dalla  presente   legge   sprovvisto   dell'autorizzazione,   ove
richiesta, o  comunque  trasgredisce  alle  disposizioni  di  cui
all'art.  27,   è  soggetto  alla  sanzione  amministrativa  del
pagamento della somma da L. 1.000.000 a L. 3.000.000.

Chiunque fa funzionare una delle strutture ricettive disciplinate
dalla presente legge senza averne fatta preventiva dichiarazione,
ove richiesta,  o comunque  trasgredisce alle disposizioni di cui
all'art.  27,   è  soggetto  alla  sanzione  amministrativa  del
pagamento della somma da L. 500.000 a L. 1.500.000.

La violazione di quanto previsto dall'art. 5 della presente legge
comporta la  sanzione amministrativa del pagamento della somma da
lire 300.000  a lire  900.000. L'omessa  esposizione di tabelle e
cartellini  prezzi   comporta  la   sanzione  amministrativa  del
pagamento da L. 50.000 a L. 150.000.

L'applicazione di  prezzi superiori a quelli denunciati comporta,
fatto salvo quanto disposto dalla normativa statale in materia di
prezzi, la  sanzione amministrativa  del pagamento della somma da
L. 150.000 a L. 450.000.

Il superamento  della capacità ricettiva consentita, fatto salvo
il caso  di stato  di necessità per i rifugi alpini, comporta la
sanzione amministrativa del pagamento della somma da L. 200.000 a
L. 600.000.

In caso di recidiva le sanzioni previste ai commi precedenti sono
raddoppiate  e   nei  casi   più  gravi   può  procedersi  alla
sospensione dell'attività o alla revoca dell'autorizzazione.

Resta ferma  l'applicazione delle disposizioni del Codice Penale,
ove le violazioni costituiscano reato.

ARTICOLO 27
(Accertamento delle violazioni e irrogazione delle sanzioni)

L'accertamento delle  violazioni e  la irrogazione delle sanzioni
di cui  alla presente  legge sono effettuati secondo le procedure
di cui alla legge 24 novembre 1981, n. 689.

I proventi  delle sanzioni  previste dall'art.  25 della presente
legge sono devoluti al Comune che ha accertato la violazione.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetta di osservarla e farla
osservare come legge della Regione Toscana.

Firenze, 10 gennaio 1987.

La presente  legge è  stata approvata dal Consiglio Regionale il
2-12-1986 ed  è promulgata  per decorrenza  dei termini ai sensi
dell'art.  27   dello   Statuto   e   dell'articolo   127   della
Costituzione.

Allegato A
Tabella per  la  classificazione  degli  alloggi  utilizzati  per
l'esercizio di affittacamere e case e appartamenti per vacanze ai
fini della  comparazione alle  categorie previste  dal RDL 24-11-
1938, n.  1926 (i  parametri cui  si fa  riferimento sono  quelli
fissati dalla legge 27-7-1978, n. 392, sull'equo canone)

1) CONSERVAZIONE
   normale coefficiente                                      1.00
   mediocre coefficiente                                     0.80
   scadente coefficiente                                     0.60

2) UBICAZIONE
   centro  storico o centrale coefficiente                   1.30
   semiperiferica coefficiente                               1.20
   zone  di   pregio  particolare   site  nella   zona
   edificata periferica o nella zona agricola coefficiente   1.20
   periferica coefficiente                                   1.00
   agricola coefficiente                                     0.85

   NB  L'ubicazione  può  intendersi  riferita  alle  attrattive
   turistiche della località.

3) LIVELLO
   piano attico coefficiente                                 1.20
   piani intermedi coefficiente                              1.00
   piano terreno coefficiente                                0.90
   piano seminterrato coefficiente                           0.80

4) TIPOLOGIA DEL FABBRICATO
   A-1 coefficiente                                          2.00
   A-2 coefficiente                                          1.25
   A-3 coefficiente                                          1.05
   A-4 coefficiente                                          0.80
   A-5 coefficiente                                          0.50
   A-6 coefficiente                                          0.70
   A-7 coefficiente                                          1.40

Dal prodotto  dei coefficienti  di cui sopra risultano i seguenti
coefficienti minimi per le singole categorie:

  I categoria superiore o uguale a                          1.82
 II categoria superiore o uguale a                          1.50
III categoria superiore o uguale a                          0.750
 IV categoria superiore o uguale a                          0.384

TURISMO

