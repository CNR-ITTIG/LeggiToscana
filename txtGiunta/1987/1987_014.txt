Istituzione della  commissione regionale  per  la  promozione  di
condizioni di pari opportunità tra uomo e donna.

Il Consiglio Regionale ha approvato il 13-1-1987
Il Commissario del Governo ha apposto il visto il 16-2-1987
Il Presidente  della Giunta  Regionale promulga la seguente legge
regionale:

ARTICOLO 1
(Istituzione e finalità)

1.  Nell'ambito  delle  finalità  stabilite  dall'art.  4  dello
Statuto, per  l'effettiva attuazione  del  principio  di  parità
stabilito  dall'art.   3  della  Costituzione,  è  istituita  la
Commissione regionale  per la  promozione di  condizioni di  pari
opportunità tra  donna e  uomo e per la rimozione degli ostacoli
che di  fatto costituiscono  discriminazione diretta  o indiretta
nei confronti delle donne.

2. La  Commissione ha  sede presso  il Consiglio  Regionale ed è
organo consultivo del Consiglio e della Giunta.

3. La  Commissione esercita  le sue  funzioni in piena autonomia,
operando anche  per uno  stretto raccordo  tra le  realtà  e  le
esperienze femminili  della  regione  e  le  donne  elette  nelle
istituzioni. Può  avere rapporti  esterni ed assumere iniziative
di partecipazione, informazione, ricerca e consultazione.

ARTICOLO 2
(Compiti della Commissione)

1.  La  Commissione  esprime  proposte  ed  elabora  progetti  di
intervento regionale  e locale  in ordine  alle finalità  di cui
all'art. 1.

2. La Commissione in particolare:

a) valuta  lo stato  di attuazione,  nella Regione Toscana, delle
   leggi  statali  e  regionali  nei  riguardi  della  condizione
   femminile;
b) può  esprimere parere  su provvedimenti e programmi regionali
   che direttamente  o  indirettamente  hanno  rilevanza  per  la
   condizione femminile e che comunque la Commissione richieda di
   esaminare;
c) presenta  al Consiglio  regionale proposte  per lo adeguamento
   della legislazione regionale in atto;
d) formula  osservazioni    e  proposte    nelle  varie  fasi  di
   svolgimento  del   procedimento  di   approvazione   di   atti
   legislativi e amministrativi;
e) riferisce  sull'applicazione, da  parte di soggetti pubblici e
   privati, delle  leggi relative  alla parità fra uomo e donna,
   soprattutto in  materia di lavoro femminile e di impiego della
   donna;
f) raccoglie e diffonde le informazioni riguardanti la condizione
   femminile, assicurando  sulle stesse un permanente dibattito e
   promuovendo un  migliore utilizzo  delle fonti di informazione
   esistenti;
g) opera  per la  rimozione  di  ogni  forma  di  discriminazione
   rilevata o denunciata;
h) promuove  un'adeguata   presenza   femminile nelle  nomine  di
   competenza regionale;
i) svolge  indagini   conoscitive  e  ricerche  sulla  condizione
   femminile nell'ambito regionale.

3. I  provvedimenti ed  i programmi regionali di cui alla lettera
b)  del   precedente  comma   2.  sono   inviati  d'ufficio  alla
Commissione.

ARTICOLO 3
(Composizione e durata)

1. La  Commissione è  composta da  un numero  massimo  di  venti
donne, elette  con voto  limitato dal Consiglio regionale, scelte
tra coloro  che  abbiano  riconosciute  esperienze  di  carattere
scientifico, culturale,  professionale, economico,  politico,  in
riferimento ai compiti della Commissione.

2.  Le   designazioni  delle   candidate  sono  richieste,  dalla
Presidenza del Consiglio regionale, alle organizzazioni politiche
e  sociali,  alle  associazioni  ed  ai  movimenti  femminili  di
riconosciuta  rappresentatività   a  livello   regionale,   alle
organizzazioni rappresentative,  degli enti  locali operanti  sul
territorio regionale.

3. Le  componenti della  Commissione restano  in carica fino alla
scadenza del Consiglio regionale che le ha elette.

ARTICOLO 4
(Presidente - Ufficio di Presidenza - Funzionamento)

1.  La  Commissione,  nella  sua  prima  riunione  convocata  dal
Presidente del  Consiglio regionale,  elegge a  maggioranza delle
proprie componenti la Presidente.
Elegge altresì, con voto limitato, due Vice Presidenti.

2. La  Presidente e le Vice Presidenti costituiscono l'Ufficio di
Presidenza.

3. La Presidente designa di volta in volta la Vice Presidente che
la sostituisce in caso di assenza o di impedimento.

4. La Presidente convoca e presiede le sedute.
Sulla data  e sugli  argomenti da  trattare sente preventivamente
l'Ufficio di  Presidenza. La  convocazione della Commissione può
essere altresì richiesta da un quinto delle sue componenti.

5.  Per   la  validità  delle  decisioni  della  commissione  è
necessaria la  presenza della maggioranza delle sue componenti e,
salvo quanto  previsto dalla  presente legge,  le decisioni  sono
adottate a maggioranza delle presenti.

6. Per  il proprio  funzionamento la Commissione può adottare un
regolamento interno.

7. La Commissione ove necessario, determina l'articolazione delle
sue attività per gruppi di lavoro.

ARTICOLO 5
(Programma di attività e relazione)

1. La  Commissione propone  al Consiglio  regionale un  programma
triennale  di   attività  con   la  indicazione   dei   riflessi
finanziari, nonchè eventuali aggiornamenti annuali.

2. La Commissione, inoltre, entro il 31 marzo di ogni anno, invia
al  Presidente   del  Consiglio  e  al  Presidente  della  Giunta
regionale  una   relazione  sull'attività  svolta  corredata  da
osservazioni e  proposte. Il  Presidente del Consiglio ne cura la
trasmissione ai consiglieri per il necessario esame del Consiglio
stesso.

ARTICOLO 6
(Rapporti di collaborazione)

1. La Commissione sviluppa rapporti di collaborazione:

a) con  il Comitato  nazionale per  l'attuazione dei  principi di
   parità di  trattamento  ed  opportunità  delle  lavoratrici,
   istituito con DM 8-10-1982, e con la Commissione nazionale per
   le pari  opportunità tra  uomo e  donna, istituita  presso la
   Presidenza del Consiglio dei Ministri;
b) con  le organizzazioni  femminili di  stati esteri,  anche  in
   riferimento alla situazione delle donne emigrate ed immigrate;
c) con  analoghi Comitati  e Commissioni  istituite  nelle  altre
   regioni italiane  e presso  gli enti  locali  nonchè  con  la
   Consulta autonoma regionale femminile della Toscana;
d) con  gli Istituti  di ricerca  e le  Università della regione
   anche sulla base di apposite convenzioni.

ARTICOLO 7
(Oneri finanziari - Compensi - Personale)

1. Gli oneri finanziari per l'attività della Commissione gravano
su apposito capitolo del bilancio regionale.
I relativi  impegni di  spesa sono  assunti,  su  proposta  della
Commissione, dall'Ufficio di Presidenza del Consiglio regionale.

2. Alle componenti la Commissione è dovuto, per ogni giornata di
seduta, un  gettone di presenza di Lire 50.000, oltre al rimborso
delle spese  di  viaggio  effettivamente  sostenute.  E'  inoltre
dovuto il  rimborso spese  ed il  trattamento di  missione  nella
misura prevista  per i  funzionari regionali di seconda qualifica
dirigenziale.

3. Per  il  funzionamento  della  Commissione,  ivi  compreso  lo
svolgimento dei  compiti di  segreteria, sono garantiti personale
regionale e strumenti adeguati.

4. Gli  uffici della  Regione collaborano  con la  Commissione su
richiesta della stessa ed in base alle disposizioni adottate, ove
necessario, dall'Ufficio  di Presidenza  del  Consiglio  e  dalla
Giunta regionale.

ARTICOLO 8
(Informazioni e Documenti)

1. Le  informazioni ed  i documenti assunti dalla Commissione nel
corso delle sue indagini non possono essere utilizzate in modo da
violare le norme in materia di tutela della riservatezza.

ARTICOLO 9
(Insediamento)

1. La  Commissione è  insediata  dal  Presidente  del  Consiglio
regionale entro  novanta giorni  dall'insediamento del  Consiglio
stesso.

2. In  sede di  prima applicazione  la Commissione  è  insediata
entro sessanta  giorni dalla  pubblicazione della  presente legge
nel Bollettino Ufficiale della Regione.

ARTICOLO 10
(Disposizioni finanziarie)

1. Agli  oneri di  spesa derivanti dall'attuazione della presente
legge, decorrenti  dal 1987  e previsti  in L.  30.000.000 si  fa
fronte con la seguente variazione del bilancio di previsione 1987
da apportarsi per analogo importo, competenze e cassa, agli stati
di previsione della spesa del bilancio 1987:

Spesa in diminuzione
Cap. 50260
   Fondo di riserva per le spese impreviste         L. 30.000.000

Spesa di nuova istituzione
Cap. 00725
   Spese   per    il    funzionamento    della
   Commissione regionale  per la promozione di
   condizioni di pari opportunità tra donna e
   uomo (LR n. 14 del 23-2-87)                      L. 30.000.000

2. Agli  oneri di  spesa per  gli esercizi  successivi  si  farà
fronte con le relative leggi di bilancio.

La presente  Legge è  pubblicata sul  Bollettino Ufficiale della
regione. E' fatto obbligo a chiunque spetti di osservarla e farla
osservare come Legge della Regione Toscana.

Firenze, 23 febbraio 1987.

La presente  legge è  stata approvata dal Consiglio Regionale il
13-1-1987 ed  è stata vistata dal Commissario del Governo il 16-
2-1987.



ENTE REGIONE
ORGANI
DONNA

