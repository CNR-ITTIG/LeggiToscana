Ordinamento  degli   Uffici  e   stato  giuridico   ed  economico
dell'Istituto Regionale  per la  Programmazione  Economica  della
Toscana (IRPET).

Il Consiglio Regionale ha approvato il 22-4-1980
Il Commissario del Governo ha apposto il visto il 23-5-1980
Il Presidente  della Giunta  Regionale promulga la seguente legge
regionale:

ARTICOLO 1
(Struttura operativa)

La   struttura   operativa   dell'Istituto   Regionale   per   la
Programmazione  Economica   della  Toscana  (IRPET)  è  ordinata
secondo i  principi stabiliti dall'art. 1 della legge regionale 6
settembre 1973, n. 55.

La struttura operativa dell'IRPET è costituita in unico ufficio,
che ha  sede presso  l'Istituto.  L'ufficio  svolge  attribuzioni
consultive e  di assistenza  agli organi  dell'Istituto e  svolge
l'attività di ricerca e d'ausilio alla ricerca a norma dell'art.
3, primo comma, della LR 10 agosto 1974, n. 48.

Si applicano  gli artt.  13  e  15  della  LR  6-9-1973,  n.  55,
intendendosi sostituiti agli organi regionali i competenti organi
dell'Istituto ed attribuite al Direttore le funzioni assegnate al
Coordinatore negli articoli citati.

Il regolamento  interno determina l'articolazione della struttura
operativa e le modalità attuative del comma precedente.

ARTICOLO 2
(Dotazione organica)

Il  personale  dell'IRPET  è  inquadrato  nel  ruolo  unico  del
personale  dell'Istituto,   la  cui   dotazione  organica  è  la
seguente:

- VIII livello n. 12
- VII  livello n. 12
- VI   livello n.  7
- V    livello n.  9
- IV   livello n.  3
- II   livello n.  1

Totale         n. 44

ARTICOLO 3
(Stato giuridico e trattamento economico del personale)

Fatto salvo quanto diversamente disposto dalla presente legge, si
applicano al  personale dell'IRPET  le norme  relative allo stato
giuridico ed  economico  del  personale  della  Regione  Toscana,
intendendosi  attribuite   al  Consiglio   d'Amministrazione   le
funzioni amministrative  proprie del  Consiglio Regionale e della
Giunta Regionale,  al Presidente le funzioni del Presidente della
Giunta  Regionale  ed  al  Direttore  le  funzioni  di  direzione
dell'attività degli uffici e del personale.

Per l'assunzione all'impiego, fermi restando i requisiti generali
previsti dall'ordinamento  del personale  regionale, si applicano
inoltre le norme dei successivi articoli dal n. 7 al n. 9.

ARTICOLO 4
(Funzioni di coordinamento)

Il Consiglio  di Amministrazione, su proposta del Direttore, può
conferire a tempo determinato, per un periodo non superiore a tre
anni, l'incarico di coordinatore, revocabile, rinnovabile.

L'incarico è  conferito al personale dell'ottavo livello, di cui
conserva le funzioni.

Il regolamento  interno disciplina  l'attribuzione dell'incarico,
con le  modalità previste  dall'art. 39 della LR 17 agosto 1979,
n. 38.

ARTICOLO 5
(Mansioni)

Le  mansioni   che  ciascun  dipendente  è  tenuto  a  svolgere,
nell'ambito del  livello funzionale  di appartenenza, sono quelle
corrispondenti al  posto cui  lo stesso è assegnato, determinate
come segue,  ed il  cui  contenuto  è  indicato  nella  allegata
tabella "A ":

VIII livello: Segretario                      posti d'organico  1
VIII livello: Esperto di ricerca              posti d'organico 11
VII  livello: Ricercatore                     posti d'organico 12
VI   livello: Aiuto di ricerca                posti d'organico  7
V    livello: Collaboratore                   posti d'organico  9
IV   livello: Stenodattilografo/Applicato     posti d'organico  3
II   livello: Commesso                        posti d'organico  1

ARTICOLO 6
(Fasce di formazione)

Nell'ambito dei suoi compiti istituzionali di formazione, l'IRPET
bandisce   annualmente    concorsi   pubblici    e    borse    di
specializzazione  riservate  a  laureati  e  a  borse  di  studio
riservate a laureandi, con le modalità determinate nel bando.

Le  borse   hanno  durata  annuale  e  sono  attribuite  mediante
selezione teorico - pratica.

La Commissione  per le selezioni è così composta: il Presidente
dell'Istituto  o   suo  delegato,   due  membri   del   Consiglio
d'Amministrazione da  questo eletti con voto limitato ad uno, tre
componenti il  comitato Scientifico  da questo  eletti  con  voto
limitato a  due, il Direttore o suo delegato, due esperti esterni
designati dal Consiglio regionale con voto limitato ad uno.

ARTICOLO 7
(Fasce di reclutamento)

Per la  copertura dei  posti di  ricercatore, nei  limiti dei due
terzi dei  posti vacanti nelle mansioni medesime l'IRPET bandisce
concorsi a  borse di ricerca, riservate ai titolari di precedenti
borse di specializzazione nonchè ai titolati di precedenti borse
di studio  che abbiano  conseguito la  laurea,  in  possesso  dei
requisiti   generali   prescritti   per   l'accesso   all'impiego
regionale.

Le borse  di ricerca  hanno  durata  annuale  e  sono  attribuite
mediante valutazione  dei risultati  conseguiti dai candidati nel
periodo in  cui hanno usufruito di borse di specializzazione e di
studio.

La Commissione  per le  valutazioni di cui al precedente comma è
così composta:  il Presidente  dell'Istituto o suo delegato, due
membri del Consiglio di Amministrazione da questo eletti con voto
limitato ad  uno, tre  componenti  del  Comitato  scientifico  da
questo eletti  con voto  limitato  a  due,  il  Direttore  o  suo
delegato, due  esperti esterni  designati dal Consiglio regionale
con voto limitato ad uno.

Per le valutazioni la Commissione considera:

- il  rapporto del  Direttore sull'attività svolta dai candidati
  nonchè, per gli aspiranti ai posti di ricercatore, i risultati
  scientifici conseguiti durante la borsa di ricerca;
- i risultati di un colloquio.

ARTICOLO 8
(Assegni di qualificazione)

Per la  copertura dei posti di aiuto di ricerca, l'IRPET bandisce
concorsi pubblici  ad assegni  di  qualificazione,  riservati  ai
laureati,  in   possesso  dei  requisiti  generali  previsti  per
l'accesso all'impiego regionale, con le modalità determinate nel
bando.

Gli assegni  di qualificazione  hanno durata  semestrale  e  sono
attribuiti mediante selezione teorico - pratica.

La Commissione  per le  selezioni è  composta come  previsto dal
terzo comma dell'art. 6 della presente legge.

ARTICOLO 9
(Assunzione ai posti di ricercatore e aiuti di ricerca)

L'assunzione ai  posti vacanti  di ricercatore  aiuto di ricerca,
nei limiti  dei  due  terzi  dei  posti  vacanti  nelle  mansioni
medesime, avviene  mediante valutazione  dei risultati conseguiti
dai candidati nel periodo in cui hanno usufruito, rispettivamente
di borse di ricerca e di assegni di qualificazione.

La composizione  della Commissione  e gli elementi di valutazione
sono disciplinati  in conformità  al terzo  e quarto  comma  del
precedente articolo 7.

Si applicano  al personale  dell'IRPET le  norme sulle riserve di
posti previste dall'ordinamento del personale regionale.

ARTICOLO 10
(Divieto di proroga e rinnovo)

Le borse  e gli  assegni di  cui ai  precedenti art. 6, 7 e 8 non
possono essere  prorogati o rinnovati, neppure dopo un periodo di
interruzione, fatta  salva la  proroga,  disposta  dal  Consiglio
d'Amministrazione, per  sospensione senza  assegni di  durata non
superiore al trimestre, dovuta a causa di forza maggiore.

ARTICOLO 11
(Assunzione ai posti vacanti della dotazione organica)

Fatto  salvo   quanto  espressamente   previsto   agli   articoli
precedenti e  dalle  norme  di  legge  relative  alle  assunzioni
obbligatorie di  appartenenti a  categorie protette, l'assunzione
ai  posti  vacanti  della  dotazione  organica  avviene  mediante
concorso pubblico,  da espletarsi con le modalità previste dalle
norme sullo  stato giuridico  ed economico  del  personale  della
Regione Toscana.

Per la partecipazione al concorso è richiesto il possesso, oltre
ai requisiti  generali per  l'accesso all'impiego  regionale, dei
requisiti  specifici   indicati  per   ciascuna  delle   mansioni
oggettive nella allegata tabella "A ".

ARTICOLO 12
(Ricorso a consulenze)

Nei casi  in cui, in relazione agli obiettivi posti dal programma
di  attività,  si  rilevi  l'esigenza  di  affidare  all'esterno
l'esecuzione di studi e ricerche su oggetti specifici, così come
previsto dall'art.  3, secondo comma, della LR 10 agosto 1974, n.
48, il  Consiglio di  Amministrazione  può,  previo  parere  del
Comitato scientifico  circa  l'opportunità  della  consulenza  e
l'idoneità del  consulente, disporre  di avvalersi dell'opera di
Consulenti.

ARTICOLO 13
(Disciplina delle consulenze)

L'incarico di  consulente è  conferito per un tempo determinato,
di durata  non eccedente  quella del  progetto cui  si riferisce,
secondo quanto  stabilito dal  programma di cui all'art. 15 della
Legge regionale  10 agosto  1974, n.  48 e comunque non superiore
all'esercizio finanziario.

Non  possono   essere  conferiti   allo  stesso  consulente  più
incarichi all'interno dello stesso programma.

Le condizioni  dell'incarico sono  stabilite con la deliberazione
di conferimento.  Al soggetto  incaricato deve  essere  richiesta
l'accettazione di  tali condizioni,  salvo che  non sia richiesta
nella deliberazione la stipula di formale convenzione.

La  deliberazione  di  conferimento  dell'incarico  determina  il
compenso spettante  ai soggetti incaricati in relazione al lavoro
loro affidato,  salvo l'applicazione di tariffe professionali ove
il carattere della prestazione lo consenta.

La deliberazione  può inoltre  prescrivere che il compenso venga
corrisposto a scadenze predeterminate nel corso dell'espletamento
dell'incarico.

ARTICOLO 14
(Comando di personale)

La Giunta  Regionale, d'intesa con il Consiglio d'Amministrazione
dell'Istituto, può  disporre il  comando di  personale regionale
presso l'Istituto,  per temporanee  esigenze di funzionalità dei
servizi, nonchè  per le finalità indicate dall'art. 20 della LR
n. 48/1974.

Il Consiglio  d'Amministrazione dell'Istituto,  d'intesa  con  la
Giunta Regionale,  nel rispetto  del secondo  comma dell'art.  62
dello Statuto,  può disporre  il temporaneo  comando  presso  la
Regione di personale dell'IRPET, per comprovate esigenze connesse
a specifiche  professionalità e per consentire l'interscambio di
esperienze, la formazione e l'aggiornamento professionale.

ARTICOLO 15
(Trasferimento di personale)

La Giunta  Regionale, d'intesa con il Consiglio d'Amministrazione
dell'Istituto e  con il  dipendente interessato, può disporre il
trasferimento dal  ruolo dell'IRPET al ruolo unico regionale, del
personale di  VII e VIII livello, avente una anzianità effettiva
di servizio presso l'Istituto non inferiore a 10 anni.

Per  effetto   del  trasferimento  restano  immutati  il  livello
funzionale d'inquadramento  e la posizione economica in godimento
presso l'Istituto  di provenienza,  e vengono  assegnate mansioni
oggettive proprie dell'ordinamento del personale regionale.

ARTICOLO 16
(Trattamento di assistenza, previdenza e quiescenza)

Ai  fini   del  trattamento  assistenziale,  previdenziale  e  di
quiescenza il personale dell'IRPET è iscritto, con effetto dalla
data di inquadramento, all'INADEL e alla CPDEL.

Al personale  inquadrato a  norma dei successivi artt. 17 e 18 è
fatto salvo  il  diritto  di  optare,  ai  fini  del  trattamento
previdenziale,    per     il     mantenimento     dell'iscrizione
all'assicurazione generale  obbligatoria  per  l'invalidità,  la
vecchiaia ed i superstiti. L'opzione deve essere effettuata entro
tre mesi dalla data di entrata in vigore della presente legge.

L'IRPET  assicura   ai  dipendenti   la  corresponsione   di  una
indennità di fine rapporto, nella misura determinata dall'art. 4
della legge  8-3-1968, n.  152 e  sue successive  modifiche, ogni
qualvolta alla  cessazione del  rapporto  d'impiego  non  vi  sia
diritto, per  il dipendente,  secondo  la  legislazione  relativa
all'INADEL, di  percepire l'indennità premio di servizio o altra
indennità di questa sostitutiva.

ARTICOLO 17
(Norme di primo inquadramento)

Il personale  indicato al  primo comma  dell'art. 25  della LR 18
agosto 1974,  n. 48,  in servizio  presso lo  IRPET alla  data di
entrata in  vigore della  presente legge, è inquadrato nel ruolo
unico  del   personale  dell'Istituto,  con  effetto  dalla  data
suddetta.

Il personale  è inquadrato  nel livello  retributivo  funzionale
corrispondente alla  posizione di  provenienza, secondo i criteri
di equiparazione  contenuti nell'allegata  tabella "B ", anche in
soprannumero rispetto  ai posti  previsti  per  ciascun  livello,
purchè nei limiti della dotazione organica complessiva.

In relazione  agli eventuali  posti soprannumerari che potrebbero
derivarne  saranno   resi  indisponibili  altrettanti  posti  del
livello immediatamente  inferiore che  potranno essere  conferiti
alla cessazione dei soprannumerari.

Nell'ambito del  livello retributivo  -  funzionale,  come  sopra
determinato, al  personale sono  attribuite le mansioni oggettive
di cui alla tabella allegata "A ", corrispondenti ai contenuti di
professionalità della qualifica di provenienza.

All'inquadramento provvede  il Consiglio  d'Amministrazione,  con
propria deliberazione,  a domanda dell'interessato, da presentare
nel termine  di sessanta  giorni  dall'entrata  in  vigore  della
presente legge.

ARTICOLO 18
(Posizione economica di primo inquadramento)

La  posizione   economica  nel   livello  di   inquadramento,  è
determinata dalla  retribuzione annua  in godimento  alla data di
inquadramento escluse  le  eventuali  indennità  di  funzione  e
l'indennità di contingenza.

La posizione  giuridica derivante dall'inquadramento, qualora non
sia coincidente  con quella  economica, è  quella della classe o
scatto  immediatamente   inferiore   alla   posizione   economica
predetta.

Al dipendente viene altresì riconosciuto il "maturato in itinere
"con le  stesse modalità  determinate dall'art.  48 della  legge
regionale 17 agosto 1979, n. 38.

ARTICOLO 19
(Inquadramento per concorso riservato)

Ai fini  dell'inquadramento nel  ruolo organico  dell'IRPET, sono
indetti concorsi  riservati al  personale non  compreso nel primo
comma del  precedente art.  17, in  servizio presso  l'IRPET  con
rapporto di  lavoro a  tempo indeterminato,  continuativamente da
data non  posteriore al 1 giugno 1979 e fino alla data di entrata
in vigore della presente legge.

Il  concorso  è  indetto  con  deliberazione  del  Consiglio  di
Amministrazione, per  i posti  vacanti  del  livello  retributivo
funzionale   corrispondenti   agli   incarichi   risultanti   dai
provvedimenti formali di assunzione. E' richiesto il possesso dei
requisiti per  l'assunzione agli impieghi regionali, ivi compreso
il titolo di studio prescritto e fatta eccezione per il limite di
età.

Il concorso  consiste nell'accertamento  dell'idoneità teorico -
pratica dei  candidati, mediante  una prova scritta o pratica, in
relazione  al  posto  messo  a  concorso,  ed  un  colloquio.  La
Commissione    giudicatrice    è    nominata    dal    Consiglio
d'Amministrazione ed  è composta dal Presidente, o suo delegato,
dal  direttore,   da  due   esperti  ed   un   membro   designato
congiuntamente dalle rappresentanze sindacali del personale.

L'inquadramento ha  decorrenza, ai  fini giuridici  ed economici,
dalla data  di esecutività  della deliberazione di inquadramento
adottata dal Consiglio di Amministrazione.

ARTICOLO 20
(Oneri finanziari)

Gli oneri  per le  spese di  personale dell'IRPET  continuano  ad
essere imputati agli appositi capitoli del bilancio dell'Istituto
per l'anno  1980 che  presentano la necessaria disponibilità, ed
ai corrispondenti capitoli degli esercizi successivi.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 29 maggio 1980.

La presente  legge è  stata approvata dal Consiglio Regionale il
22-4-1980 ed  è stata vistata dal Commissario del Governo il 23-
5-1980.

ALLEGATO
Mansioni obiettive  del personale dell'IRPET e relativi titoli di
studio e requisiti specifici richiesti.

VIII livello Segretario
Svolge, nell'ambito  della declaratoria professionale del livello
di  appartenenza,   attività  di   indirizzo,  programmazione  e
controllo nel  campo dell'organizzazione dell'Istituto e dei suoi
servizi, della promozione delle attività di cui al secondo comma
dell'art. 2  della LR  48/74 e  dello svolgimento  delle funzioni
amministrative,  finanziarie,   contabili.  Svolge  attività  di
consulenza e  assistenza agli organi dell'istituto in ordine alle
predette materie.

Interviene,  per   la  redazione  degli  atti,  alle  sedute  del
Consiglio di Amministrazione.

Nell'ambito delle  sue competenze collabora col direttore per gli
adempimenti di  cui alle  lettere b)  e c)  dell'art. 10 della LR
48/74. Collabora altresì con il Presidente e con il Direttore al
mantenimento dei rapporti con gli organi della Regione.

Titolo di  studio e  requisiti specifici richiesti per l'accesso:
diploma di  laurea ed  esperienza professionale  non inferiore  a
cinque  anni   in  funzioni   amministrative  svolte   a  livello
direttivo.

VIII livello - Esperto di ricerca
Svolge, nell'ambito  della declaratoria professionale del livello
di appartenenza,  attività di  studio e  di ricerca diretta alla
formulazione   e   realizzazione   di   progetti   e   programmi,
prevalentemente all'interno  di gruppi  di lavoro  nei  quali  si
svolge  anche   attività  di   coordinamento.   Partecipa   alla
formulazione, organizzazione  e realizzazione  delle attività di
formazione  e   informazione  promossa  dall'Istituto  secondo  i
programmi elaborati col Direttore.

Può comportare  la cura  di un  determinato  servizio,  nel  cui
ambito  indirizza   l'attività  del  personale  assegnato  ed  i
programmi di lavoro, seguendo direttamente gli affari di maggiore
complessità e rilievo.

Titolo di  studio e  requisiti specifici richiesti per l'accesso:
diploma di laurea ed attività di ricerca svolta presso l'IRPET o
altre  strutture di ricerca per un periodo non inferiore a cinque
anni.

VII Livello Ricercatore
Svolge, nell'ambito  della declaratoria professionale del livello
di appartenenza,  attività di  studio  e  ricerca  diretta  alla
realizzazione   di    progetti   e   programmi,   prevalentemente
all'interno di  gruppi di lavoro. Partecipa alla organizzazione e
realizzazione  delle   attività  di  formazione  e  informazione
promosse dall'Istituto.

Può  comportare   compiti  di   indirizzo  dell'attività  degli
istruttori e collaboratori.

Titolo di studio richiesto per l'accesso: diploma di laurea.

VI Livello Aiuto di ricerca
Svolge, nell'ambito  della declaratoria professionale del livello
di appartenenza,  attività di  diretta assistenza alla ricerca e
alla segreteria,  con competenze  specialistiche in  attività  a
contenuto professionale elevato, con particolare riferimento alle
elaborazioni  grafiche   e  cartografiche,  alla  gestione  della
biblioteca, alla  elaborazione automatica  delle informazioni non
numeriche.

Titolo di studio richiesto per l'accesso: diploma di laurea.

V Livello Collaboratore
Svolge,    nell'ambito     della    declaratoria    professionale
collaborazione   contabile    tecnica   e   amministrativa,   con
discrezionalità operativa e piena responsabilità dei risultati,
può essere  preposto al  servizio di archivio e registrazione di
atti, schedatura di documenti.

In tale  ambito  può  anche  essere  chiamato  a  coordinare  il
personale addetto sulla base di programmi definiti;
svolge altresì  con periodicità  e come  operazioni  aggiuntive
anche funzioni di minore complessità.

Titolo di  studio richiesto  per  l'accesso:  diploma  di  scuola
secondaria superiore.

IV Livello Stenodattilografo - applicato
Svolge, nell'ambito  della declaratoria professionale del livello
di appartenenza, operazioni di stenodattilografia, anche mediante
l'impiego di  macchine  memorizzatrici  e  compositrici,  nonchè
operazioni  di   archivio,  protocollo,  registrazione  e  minuta
istruzione delle  pratiche; svolge  altresì con  periodicità  e
come operazioni aggiuntive anche funzioni di minore complessità.

Titolo di  studio richiesto  per l'accesso:  licenza della scuola
media d'obbligo

II Livello Commesso
Svolge, nell'ambito  della declaratoria professionale del livello
d'appartenenza, compiti  di anticamera,  regolando l'accesso  del
pubblico  agli   uffici  e  fornendo  informazioni  semplici,  di
custodia, di  sorveglianza di locali e uffici, nonchè della loro
apertura e  chiusura; di ricezione e smistamento di telefonate da
centralini semplici;  di dislocazione  di  fascicoli  ed  oggetti
d'ufficio;   di   prelievo,   distribuzione   e   spedizione   di
corrispondenza; di  commissioni anche esterne al luogo di lavoro;
di esecuzione di fotocopie, di ciclostile e di fascicolature.

Titolo di studio richiesto per l'accesso: compimento della scuola
dell'obbligo

ALLEGATO "B"
Tabella di corrispondenza per l'inquadramento del personale

Fascia di provenienza 1, livello di inquadramento VIII
fascia di provenienza 2, livello di inquadramento   VI
fascia di provenienza 3, livello di inquadramento    V

ORGANIZZAZIONI
PROGRAMMAZIONE
PERSONALE

