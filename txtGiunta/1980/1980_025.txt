Disciplina  degli  interventi  finanziari  in  materia  di  opere
pubbliche.

Il Consiglio Regionale ha approvato il 26-2-1980
Il Commissario del Governo ha apposto il visto il 28-3-1980
Il Presidente  della Giunta  Regionale promulga la seguente legge
regionale:

ARTICOLO 1
(Finalità della legge - Soggetti destinatari)

La  presente   legge  disciplina  gli  interventi  finanziari  di
competenza regionale  in materia  di opere pubbliche di interesse
di Comunità montane, Comuni, Province e loro Consorzi.

ARTICOLO 2
(Strumenti di programmazione a livello regionale)

Il  Piano   regionale  di   sviluppo  e   gli  altri  atti  della
programmazione  regionale  fissano  le  priorità  settoriali,  i
conseguenti  obiettivi  di  sviluppo  territoriale,  cui  debbono
conformarsi gli  interventi in  materia  di  opere  pubbliche  da
realizzarsi da  parte di  Comunità montane,  Comuni, Province  e
loro Consorzi.

Il  Consiglio   regionale  con   proprio  atto,   specifica   con
disposizioni  anche   differenziate  per   le  diverse  aree  del
territorio regionale,  l'entità delle disponibilità finanziarie
utilizzabili, le  priorità settoriali,  nonchè le  opere che in
relazione ad  esse hanno carattere di preferenza per l'ammissione
all'intervento regionale,  assumendo come riferimento finanziario
le disponibilità previste dal bilancio della regione.

ARTICOLO 3
(Strumenti di programmazione a livello locale)

Sulla base  delle proposte  formulate dai Comuni, le Associazioni
intercomunali elaborano un programma pluriennale di durata pari a
quella del  bilancio pluriennale  della Regione,  contenente  una
elencazione  delle   opere  e   delle  iniziative   per  la   cui
realizzazione è  richiesto l'intervento  finanziario  regionale,
ordinata secondo  una graduatoria  di priorità  che tenga  conto
della presunta  disponibilità  finanziaria  utilizzabile,  degli
obiettivi di  sviluppo, delle  priorità e  dei vincoli  definiti
negli atti programmatori regionali.

I Comuni  obbligati alla  redazione del  Bilancio pluriennale  ai
sensi del  DPR 16-9-79  n. 421  e quelli  obbligati a  dotarsi di
programmi pluriennali  di attuazione ai sensi della LR 24-8-77 n.
60, formulano  le proposte  di cui al precedente comma sulla base
delle previsioni dei predetti atti.

Per le  opere di  competenza delle  Province  e  delle  Comunità
montane  i   relativi  programmi   pluriennali  aventi  durata  e
contenuti uguali  a quelli delle opere comunali, sono predisposti
rispettivamente dalle  Province e dalle Comunità montane stesse,
sentite   le    Associazioni    intercomunali    territorialmente
interessate.

Il termine  di scadenza  per la presentazione dei primi programmi
pluriennali è  fissato con  la delibera  di cui al secondo comma
dell'articolo precedente.

Nell'ipotesi in  cui entro  tale termine  non siano  operanti  le
Associazioni intercomunali, agli adempimenti di cui sopra ad esse
attribuiti provvede  per il  primo periodo  la  Giunta  regionale
sentiti i comuni.

ARTICOLO 4
(Contenuti)

Gli  interventi   inseriti  nei   programmi  pluriennali  di  cui
all'articolo precedente riguardano le opere di competenza di Enti
locali.

Per ogni  intervento  inserito  nei  programmi  suddetti,  dovrà
essere presentata  una breve  relazione  sugli  effetti  sociali,
economici e  di sviluppo  che l'intervento  persegue  nell'ambito
territoriale ad  esso interessato, e che tenda a fornire elementi
descrittivi dell'intervento sotto il profilo giuridico tecnico ed
economico,  precisando  la  situazione  progettuale  e  tempi  di
definizione del  progetto  esecutivo,  le  previsioni  dei  tempi
iniziali  e  finali  per  la  realizzazione  dell'intervento,  la
previsione  della   distribuzione  temporale   della   spesa   di
realizzazione e dei conseguenti flussi erogatori, le modalità di
finanziamento  e   la  quota   per  la   quale  si   richiede  il
finanziamento regionale,  lo stato dei rapporti con gli eventuali
istituti mutuanti, e il tipo di intervento regionale richiesto.

ARTICOLO 5
(Programma attuativo regionale)

Entro il  trimestre successivo  alla scadenza  del termine per la
presentazione  dei   programmi  pluriennali   delle  Associazioni
intercomunali, delle  province  e  delle  comunità  montane,  la
Giunta  regionale   li  esamina   contestualmente  e  globalmente
verificandone la  rispondenza agli  obiettivi  e  alle  priorità
contenute negli  strumenti di  programmazione regionale di cui al
precedente articolo 2.

Successivamente la  Giunta trasmette i suddetti piani pluriennali
con le  proprie osservazioni  al Consiglio  regionale,  il  quale
approva, ai  sensi dell'art.  21 secondo  comma, lett.  e)  dello
Statuto, il  programma attuativo  regionale degli  interventi  in
materia di opere pubbliche, individuando le opere e le iniziative
ammesse al finanziamento.

ARTICOLO 6
(Contenuti)

Gli interventi  inseriti nel  programma attuativo  regionale sono
raggruppati secondo gli strumenti programmatori, piani, programmi
e progetti, di cui all'art. 5 della LR 6-5-77 n. 28.

Il programma contiene altresì:

1) la  descrizione    dei    singoli    interventi    ammessi  al
   finanziamento;
2) individuazione del soggetto beneficiario;
3) determinazione  del tipo di intervento finanziario regionale e
   della misura del medesimo;
4) formale concessione del finanziamento ai soggetti beneficiari.

ARTICOLO 7
(Attribuzione della Giunta)

La Giunta  regionale da  corso a  tutti gli  adempimenti connessi
alla concessione del beneficio finanziario disposta dal Consiglio
regionale, in particolare:

- per  i contributi  pluriennali costanti  e per  i contributi in
  conto capitale  procede all'impegno, liquidazione ed erogazione
  secondo la disciplina di cui alla LR 6-5-77 n. 28;
- per  le fidejussioni attua la disciplina stabilita dalla LR 28-
  7-74 n. 44.

La Giunta  annualmente informa il Consiglio regionale sullo stato
tecnico  di   attuazione  degli  interventi  anche  agli  effetti
finanziari.

ARTICOLO 8
(Revisione del programma regionale di attuazione)

Qualora risulti  la violazione  del vincolo  di destinazione  dei
fondi erogati  dalla Regione,  da parte  degli enti  beneficiari,
ovvero il  ritardo superiore  ad  un  anno  rispetto  ai  termini
iniziali  dei   singoli   interventi   previsti   nei   programmi
pluriennali ai  sensi del  precedente articolo  4,  il  Consiglio
regionale, su  proposta della  Giunta, adotta le proprie motivate
determinazioni in  ordine  al  finanziamento  ed  alle  eventuali
conseguenti modifiche del programma regionale di attuazione.

In  caso   di  revoca  del  finanziamento  è  fatto  obbligo  di
restituire quanto percepito, maggiorato degli interessi legali.

ARTICOLO 9
(Procedure)

I contributi  in annualità  sono erogati  direttamente agli enti
interessati a  decorrere dall'impegno  della prima annualità, da
assumersi ai  sensi dell'art. 14 della LR 6-5-77 n. 28 quando gli
enti stessi  facciano fronte  alle spese con mezzi propri, ovvero
agli istituti  mutuanti, con  decorrenza dalla  data di inizio di
ammortamento dei  mutui, purchè  vi sia  cessione del contributo
regionale. In  caso diverso  l'erogazione è  effettuata sempre a
favore dell'ente interessato, sempre con decorrenza dalla data di
inizio di ammortamento del mutuo.

Quando il mutuo sia contratto per durata inferiore a quella della
erogazione del  contributo della  Regione, questo  è corrisposto
direttamente all'ente  beneficiario dalla  data di  scadenza  del
mutuo al termine finale stabilito per la erogazione.

I contributi  sono, altresì,  corrisposti agli  enti beneficiari
nel  caso   di  riscatto  dei  mutui  prima  della  scadenza  con
decorrenza  dalla  ricezione  della  dichiarazione  dell'avvenuto
riscatto da parte degli enti mutuanti.

I  contributi   in  conto  capitale  sono  erogati  su  richiesta
dell'ente beneficiario  in  relazione  al  fabbisogno  semestrale
previsto. Pertanto  quindici giorni  prima della scadenza di ogni
semestre  il   Capo  dell'Amministrazione  dell'ente  interessato
inoltrerà alla  Regione indicazione dei fondi spesi nel semestre
precedente  e   dell'ulteriore   fabbisogno   per   il   semestre
successivo.

Il procedimento  sopra descritto in ordine ai contributi in conto
capitale si  applica anche in caso di opere a totale carico della
Regione, la cui esecuzione sia affidata agli Enti locali, nonchè
agli altri  interventi per  la realizzazione  dei quali  gli Enti
locali beneficiano comunque di un finanziamento regionale.

ARTICOLO 10
(Copertura delle spese e funzione autorizzatoria)

La presente  legge di spesa a carattere ricorrente fa rinvio alle
leggi di bilancio per la relativa copertura finanziaria.

Essa autorizza:

a) la  iscrizione nel  bilancio pluriennale,  per il  complessivo
   periodo considerato  da tale  bilancio, di previsioni di spesa
   inerenti l'attuazione  del programma regionale di cui all'art.
   5, secondo  le indicazioni  a  tal  titolo  degli  atti  della
   programmazione regionale, ovvero secondo le quantificazioni di
   carattere programmatico  da prendersi  dal Consiglio regionale
   in sede di approvazione dello stesso bilancio pluriennale;
b) la  iscrizione di  previsioni di  spesa nel bilancio annuale e
   per le singole annualità del bilancio pluriennale.

ARTICOLO 11
(Norme finali)

La presente  legge ha  efficacia a decorrere dall'1-1-81. Da tale
data sono  abrogate le  norme contenute  nella LR  17-1-73 n.  8,
salvo l'art.  2 concernente  "Contributi  per  la  formazione  di
strumenti urbanistici".

Restando ferme  le disposizioni  di cui  alla LR 27-2-75 n. 18 ad
eccezione dell'art.  9 che è abrogato dalla data di cui al primo
comma.

Mantengono comunque efficacia, ai fini della erogazione, gli atti
di concessione di benefici finanziari già emanati dai competenti
organi regionali ai sensi delle vigenti disposizioni.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 4 aprile 1980.

La presente  legge è  stata approvata dal Consiglio Regionale il
26-2-1980 ed  è stata vistata dal Commissario del Governo il 28-
3-1980.



OPERE PUBBLICHE

