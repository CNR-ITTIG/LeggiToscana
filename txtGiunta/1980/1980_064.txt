Provvedimenti per l'attuazione del progetto marmi.

Il Consiglio Regionale ha approvato il 16-4-1980
Il Commissario del Governo ha apposto il visto il 21-5-1980
Il Presidente  della Giunta  Regionale promulga la seguente legge
regionale:

ARTICOLO 1

La presente  legge disciplina  i criteri  e le  modalità per  la
concessione  delle   agevolazioni   finanziarie   sulle   domande
presentate entro  i termini  fissati  nel  successivo  art.  4  e
rivolte a  favorire la coltivazione delle cave di marmo dell'area
Apuo - Versiliese per l'attuazione del Progetto Marmi.

Le agevolazioni sono disposte a favore:

a) di    Enti  locali  per  la  realizzazione,  completamento  ed
   adeguamento  di   strade  di   collegamento  e   delle   altre
   infrastrutture a servizio delle aree di estrazione;
b) di  operatori privati  per gli  interventi previsti  da  piani
   aziendali ed interaziendali.

ARTICOLO 2

Le agevolazioni  di cui  al precedente articolo sono concesse per
le attività  di escavazione e per le attività ad esse connesse,
ove rispondenti  alle disposizioni  della  presente  legge  e  al
programma operativo d'intervento per lo sviluppo della produzione
marmifera nell'area Apuo - versiliese.

Il programma  regionale, per la parte riguardante le attività di
escavazione o ad esse connesse, stabilisce:

a) i  comparti da incentivare ed i criteri per la elaborazione ed
   approvazione da  parte della  Giunta  regionale  entro  il  31
   luglio 1980,  dei piani  di massima relativi a detti comparti,
   cui   dovranno   conformarsi   gli   operatori   privati   per
   l'elaborazione dei  piani aziendali  ed interaziendali  e  gli
   Enti locali  per i  loro interventi  nella viabilità, ai fini
   della concessione delle agevolazioni finanziarie;
b) il  contenuto dei piani aziendali ed interaziendali, i criteri
   per la  loro formazione,  la documentazione  da  allegare,  le
   priorità; la  natura  e  la  misura  delle  agevolazioni,  le
   modalità  di   finanziamento  ed   i   tipi   di   intervento
   finanziabili; i tempi di attuazione, che non dovranno eccedere
   i tre anni;
c) le  iniziative degli  enti locali  ammissibili a contributo ai
   sensi dell'articolo  1, la  documentazione  da  allegare  alle
   relative domande,  la natura  e la misura delle agevolazioni e
   le modalità di finanziamento;
d) la  natura e  l'entità dei contributi per la costituzione, ai
   sensi di  legge, di cooperative di lavoratori o loro consorzi,
   di cooperative  o consorzi  di imprese  artigiane  aventi  per
   scopo,  ai   fini  dell'attuazione  degli  indirizzi  e  degli
   obiettivi  dei  programmi  relativi  ai  comparti  attrezzati,
   l'escavazione ed il trasporto dei materiali estratti.

Il programma  operativo di  intervento è approvato dal Consiglio
Regionale, su proposta della Giunta.

ARTICOLO 3

Ai fini  della formazione dei piani aziendali ed interaziendali e
per  la  loro  attuazione,  l'ERTAG  e  la  FIDI  -  Toscana  SpA
intervengono, nell'ambito  delle rispettive  funzioni, sulla base
degli indirizzi  stabiliti dal  Consiglio Regionale nel programma
regionale di cui all'articolo 2, comma 1.

Allo scopo  di  assicurare  i  mezzi  finanziari  occorrenti  per
l'attuazione dei  piani aziendali  ed interaziendali approvati ai
sensi della  presente  legge,  la  Regione  può  stipulare,  con
istituti di  credito abilitati,  apposite convenzioni,  dirette a
favorire la contrazione di mutui a tasso agevolato o concordato.

ARTICOLO 4

I piani  aziendali o  interaziendali, per  i quali  si  intendono
ottenere agevolazioni  finanziarie ai sensi della presente legge,
sono presentati  ai Comuni  nel cui  territorio si realizzano gli
interventi, in allegato alla domanda con la quale si fa richiesta
di accedere alle agevolazioni.

La domanda,  da presentare entro il 15 ottobre 1980, è corredata
da dichiarazione,  sottoscritta e  autenticata nei modi di legge,
attestante sotto  l'espressa responsabilità  del dichiarante che
ogni dato  fornito risponde a verità e può essere accertato. La
domanda ed il piano sono inviati mediante raccomandata con avviso
di ricevimento,  ovvero  presentati  direttamente  ai  competenti
uffici comunali,  che ne  rilasciano  ricevuta.  Il  Comune,  nel
termine perentorio  di quarantacinque  giorni successivi, sentite
le organizzazioni rappresentative a livello locale, o in mancanza
quelle provinciali,  dei soggetti beneficiari e le organizzazioni
sindacali dei  lavoratori, esprime  il proprio  parere sui  piani
stessi, con  riferimento  agli  aspetti  urbanistici  ambientali,
igienico -  sanitari, ovvero comunque connessi alla utilizzazione
del territorio.

Il parere  del Comune,  nonchè copia  degli elaborati  dei piani
aziendali  ed   interaziendali,  sono   trasmessi   alla   Giunta
Regionale.

I Comuni,  le Province,  Comunità Montane  e consorzi  tra detti
Enti presentano  alla Regione  entro gli stessi termini di cui al
comma 1  le domande,  corredate dalla  documentazione  richiesta,
intese  ad   ottenere  le   agevolazioni  finanziarie,   per   la
realizzazione della  viabilità e  delle altre  infrastrutture  a
servizio dei comparti.

Varianti ai  piani  aziendali  o  interaziendali  o  ai  progetti
riguardanti la  viabilità e  le altre infrastrutture per i quali
sono state  concesse  agevolazioni  finanziarie  ai  sensi  della
presente legge  possono essere autorizzate dalla Giunta regionale
solo eccezionalmente  e per giustificati motivi e devono comunque
risultare compatibili  con gli  obiettivi del programma operativo
d'intervento  e   del  piano   di  massima  di  comparto  di  cui
all'articolo 2, comma 2, lettera a).

ARTICOLO 5

La Giunta  Regionale verifica  la rispondenza  dei  piani  e  dei
progetti sotto  il profilo  tecnico -  economico e finanziario e,
sentito il Comitato di Coordinamento del progetto marmi, delibera
con un  unico  atto  la  concessione  delle  agevolazioni  previa
verifica  di   ammissibilità  dei   singoli  piani  o  progetti,
stabilendo contestualmente,  per ciascuno di essi, le modalità e
i termini per l'attuazione degli interventi.

ARTICOLO 6

Le opere  relative alla  costruzione o  adeguamento di  strade  a
servizio delle  aree di  estrazione sono  dichiarate di  pubblica
utilità,  indifferibili  ed  urgenti,  ai  sensi  della  vigente
legislazione in materia.

Sulle strade  costruite o  sulle  quali  siano  stati  realizzati
interventi con  i contributi  previsti dalla  presente legge,  è
istituita con  delibera  del  Consiglio  Regionale  una  pubblica
servitù di passaggio.

ARTICOLO 7

In materia  di controlli, vigilanza e decadenza, valgono le norme
di cui  all'art. 8 della LR 27-3-1980, n. 24, per le attività di
cava e all'articolo 8 della LR 4-4-1980, n. 25.

ARTICOLO 8

La legge  Regionale 5-8-74,  n. 46 non si applica agli interventi
per i  quali possono  essere concesse agevolazioni ai sensi della
presente legge.

ARTICOLO 9

L'onere derivante  dalla presente  legge farà carico ad apposito
capitolo da  istituirsi con  la denominazione  "Provvedimenti  di
attuazione del  progetto armi  "del bilancio  di  previsione  per
l'anno 1981 con il provvedimento di approvazione del medesimo.

ARTICOLO 10

Il programma regionale degli interventi per le attività di cava,
previsto all'articolo  2 della  LR 27  marzo 1980,  n. 24,  e  il
programma attuativo di cui agli articoli 2 e 5 della LR 4-4-1980,
n. 25,  dovranno recepire  i contenuti del programma operativo di
intervento per  lo sviluppo  della produzione marmifera nell'area
apuo -  versiliese  per  quanto  concerne  la  realizzazione  dei
comparti  attrezzati   a  carattere   sperimentale  indicati   al
precedente articolo 2 lett. a).

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 24 maggio 1980.

La presente  legge è  stata approvata dal Consiglio Regionale il
16-4-1980 ed  è stata vistata dal Commissario del Governo il 21-
5-1980.



ATTIVITA' ESTRATTIVE

