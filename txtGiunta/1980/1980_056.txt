Inventario forestale della Toscana.

Il Consiglio Regionale ha approvato il 8-4-1980
Il Commissario del Governo ha apposto il visto il 9-5-1980
Il Presidente  della Giunta  Regionale promulga la seguente legge
regionale:

ARTICOLO 1

La Regione  provvede all'inventario  forestale della  Toscana, al
fine  di  conoscere  le  risorse  forestali,  di  programmare  il
corretto uso, di garantirne il miglioramento e la perpetuazione.

L'inventario  ha   carattere   permanente   e   le   informazioni
inventariali hanno  nel comune  l'ambito territoriale  minimo  di
riferimento.

L'inventario fornisce  anche le  informazioni necessarie  per  la
preparazione della  carta forestale  della Toscana  e per  il suo
aggiornamento.

ARTICOLO 2

All'esecuzione dell'inventario  forestale  si  provvede  mediante
programmi  pluriennali   approvati  dal  Consiglio  regionale  su
proposta della Giunta, che dispongono per un arco di tempo pari a
quello del  bilancio pluriennale  della Regione  e assumono  come
riferimento  finanziario   le  disponibilità   recate  da   tale
bilancio.

Il programma è approvato entro il 31 gennaio di ogni anno.

L'approvazione del  programma è  in funzione della scorrevolezza
del  bilancio  pluriennale  della  Regione ai sensi dell'art. 49,
comma 1, della legge regionale 6 maggio  1977, n.  28. In sede di
approvazione annuale  è  data  pertanto  facoltà  di  apportare
modifiche alle  disposizioni approvate con il programma dell'anno
precedente, che si intendono altrimenti rinnovate con l'efficacia
pluriennale di cui al precedente comma.

Il programma  dell'inventario forestale  indica in particolare il
territorio interessato  dai rilevamenti inventariali, i criteri e
la metodologia  adottati anche in conformità di quanto stabilito
dalla normativa  e dalle direttive statali e comunitarie la forma
d'esecuzione prescelta.

Il programma  importa impegno  di spesa per l'effettuazione delle
attività previste per il primo anno di validità temporale.

Il Consiglio  regionale approva  il primo  programma  pluriennale
entro 3 mesi dalla entrata in vigore della presente legge.

ARTICOLO 3

Per l'esecuzione dei lavori dell'inventario forestale, la Regione
può   ricorrere    all'affidamento   e   all'appalto   a   ditte
specializzate e  a cooperative  di  servizio,  con  preferenza  a
cooperative di lavoratori forestali e a cooperative di giovani di
cui alla legge 1 giugno 1977, n. 285 e successive modificazioni.

Al coordinamento dei lavori inventariali provvede il dipartimento
agricoltura e  foreste con  la collaborazione, per l'elaborazione
dei dati e la loro diffusione, del dipartimento SEDD.

I   rilevamenti    inventariali   sono   organizzati   per   aree
corrispondenti  alle   zone  sovracomunali   di  cui  alla  legge
regionale 17 agosto 1979, n. 37.

La Regione  garantisce l'uso  esclusivo dei dati rilevati ai fini
di cui all'art. 1.

ARTICOLO 4

L'attività inerente  alle rilevazioni  inventariali deve  essere
preceduta   da   un'adeguata   informazione   delle   popolazioni
interessate da parte dei Comuni.

Il personale  addetto ai  lavori inventariali  può accedere alle
aree interessate, sia di proprietà pubblica che privata.

L'accesso a  dette  aree  dovrà  essere  preceduto  da  apposita
comunicazione  notificata   a  cura  del  Comune  competente  per
territorio al  proprietario o  a chi  ne abbia  legittimamente il
godimento, nelle forme di legge, almeno 15 giorni prima di quello
previsto per l'accesso.

L'atto notificato  deve  contenere  l'indicazione  del  giorno  e
dell'ora  dell'accesso,   nonchè  l'indicazione  sommaria  della
durata e della modalità delle operazioni inventariali.

Il destinatario della notificazione ha facoltà di non consentire
l'accesso notificando al Comune, nelle forme di legge, un atto di
opposizione nel  termine perentorio  di 5 giorni dalla data della
notificazione di cui al secondo comma.

In caso  di consenso  tacito all'accesso all'area interessata, il
personale incaricato,  previo sommario  accertamento del regolare
compimento della  procedura di  cui  ai  commi  precedenti,  può
procedere all'accesso  anche,  se  del  caso,  facendo  rimuovere
eventuali recinzioni.

In ogni  caso, è  dovuto al  proprietario o  a chiunque altro ne
abbia titolo  un indennizzo per le piante abbattute o danneggiate
per necessità dei rilevamenti, nella misura stabilita dal Comune
competente per  territorio, nonchè il risarcimento di ogni altro
danno arrecato.

Ove il danno non sia contestualmente accertato, mediante firma di
apposito  verbale   al  termine  delle  operazioni  inventariali,
dall'addetto ai  rilevamenti e dal danneggiato, quest'ultimo deve
provvedere  a   farne  dettagliata   denuncia  entro   30  giorni
dall'accadimento del fatto al Comune competente per territorio.

Qualora  non   sorgano  contestazioni   circa  la  sussistenza  o
l'ammontare del  danno, il  risarcimento è  liquidato dal Comune
entro 45  giorni dalla data di ricevimento della denuncia o dalla
data di  deposito presso  il Comune  del verbale  di cui al comma
precedente che  deve comunque  avvenire da  parte dell'addetto ai
rilevamenti entro  tre giorni  dal  compimento  delle  operazioni
inventariali.

ARTICOLO 5

Agli oneri  derivanti  dall'applicazione  della  presente  legge,
previsti per  l'esercizio 1980 in L. 220.000.000, è fatto fronte
con i fondi di cui al capitolo 11420 del bilancio regionale 1980.

Al finanziamento per gli esercizi successivi è provveduto con le
relative leggi di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 15 maggio 1980.

La presente  legge è  stata approvata dal Consiglio Regionale il
8-4-1980 ed  è stata vistata dal Commissario del Governo il 9-5-
1980.



FORESTE

