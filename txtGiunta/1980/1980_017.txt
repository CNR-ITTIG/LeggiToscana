Norme  per   la  difesa   della  fauna   e  la   regolamentazione
dell'attività venatoria.

Il Consiglio Regionale ha approvato il 6-2-1980
Il Commissario del Governo ha apposto il visto il 6-3-1980
Il Presidente  della Giunta  Regionale promulga la seguente legge
regionale:

TITOLO I
PRINCIPI E DISPOSIZIONI GENERALI

ARTICOLO 1
(Principi Generali)

Ai fini della protezione e della razionale gestione delle risorse
faunistiche e  ambientali della Regione, per assicurare a tutti i
cittadini la  corretta  fruibilità  dei  beni  insostituibili  e
riproducibili costituiti  dalla fauna e dell'ambiente che in essa
si caratterizza,  la  Regione  promuove  le  iniziative  atte  ad
assicurare  la   conservazione  e   l'incremento  del  patrimonio
faunistico.

Tutte le  specie viventi  allo stato  di natura  costituiscono il
patrimonio faunistico e come tali sono tutelate e protette.

La Regione  promuove ed  attua studi  e  indagini  sull'ambiente,
sulla  fauna   e  sulla  selvaggina  in  particolare,  adotta  le
opportune  iniziative   atte  allo   sviluppo  delle   conoscenze
ecologiche e  biologiche del settore e predispone il piano per la
tutela e l'incremento delle risorse faunistiche.

La  Regione  provvede  a  disciplinare  l'utilizzazione  di  quei
territori che  presentano particolare  interesse sotto  l'aspetto
faunistico, naturalistico e ambientale.

I territori  appartenenti al  demanio o  al patrimonio  regionale
vengono utilizzati  anche a fini venatori salvo il rispetto delle
norme previste dalla presente legge.

La Regione,  sentite le  Comunità Montane  e i Comuni competenti
per  territorio,  individua  per  l'utilizzazione  anche  a  fini
venatori le  superfici demaniali  o patrimoniali  dello  Stato  e
della Regione  stessa, costituite  in bandite, che non presentino
condizioni   favorevoli    al   ripopolamento,   al   rifugio   e
all'allevamento della selvaggina.

ARTICOLO 2
(Piani Faunistici)

I piani  di cui  all'art. 6 della legge 27-12-1977 n. 968 vengono
redatti allo  scopo di contribuire ad una corretta programmazione
dell'uso delle  risorse ambientali  e di  consentire la razionale
gestione delle risorse faunistiche.

La Regione  approva i  piani per  la tutela  e l'incremento delle
risorse faunistiche finalizzati anche alla difesa, ricostituzione
e valorizzazione  dell'ambiente. A  tal fine entro tre mesi dalla
entrata in  vigore della  presente legge  il Consiglio  Regionale
approva i  relativi indirizzi  generali di piano che prevedono in
particolare:

a) oasi  di protezione  destinate al  rifugio, alla riproduzione,
   alla sosta della fauna selvatica;
b) zone  di ripopolamento  e cattura, destinate alla riproduzione
   della selvaggina, al suo irradiamento nelle zone circostanti e
   alla cattura della medesima per il ripopolamento;
c) centri pubblici e privati di produzione di selvaggina;
d) zone  di addestramento  cani e  per gare degli stessi anche su
   selvaggina naturale;
e) aziende faunistico - venatorie.

Il piano regionale individua gli istituti di cui alla lettera a).
Esso viene  redatto dalla  Giunta, sentiti i Comuni, le Province,
l'Istituto   Nazionale   di   Biologia   della   Selvaggina,   le
Associazioni naturalistiche  di cui  alle lettere  l) m) n) o) p)
del successivo  art. 4,  il Centro  Nazionale delle  Ricerche, la
Società Botanica Italiana e approvato dal Consiglio Regionale.

Gli istituti  di cui  alle lett.  b), c),  d),  e)  del  presente
articolo   vengono    individuati   nei   piani   redatti   dalle
Amministrazioni Provinciali.  Detti piani  sono  predisposti  nel
rispetto degli  indirizzi generali  del piano regionale sentiti i
Comuni interessati  per  territorio  e  l'Istituto  Nazionale  di
Biologia della Selvaggina e approvati dal Consiglio Regionale.

La gestione  dei piani avviene per aree faunistiche intercomunali
corrispondenti alle  zone che  risultano  dall'allegato  A  della
legge regionale 17-8-1979 n. 37.

La  superficie   delle  oasi   di  protezione,   delle  zone   di
ripopolamento e  cattura e dei centri pubblici di riproduzione di
selvaggina, non  può essere  complessivamente  superiore  ad  un
quarto nè inferiore ad un ottavo del territorio agro - forestale
di ciascuna provincia.

ARTICOLO 3
(Aree Faunistiche)

Le aree  faunistiche si costituiscono ai fini dell'attuazione del
piano per  la tutela  e l'incremento  delle risorse faunistiche e
per la razionalizzazione dell'esercizio venatorio.

La gestione  delle aree faunistiche è affidata ai Comuni singoli
o associati.

Al fine  di ottenere  la più  ampia partecipazione per ogni area
faunistica  è   costituita  una   Delegazione  per   le  risorse
faunistiche composta  da un  minimo di  15 ad  un massimo  di  30
membri,  nominati   dai  Comuni   in   modo   da   garantire   la
rappresentanza  delle  associazioni  venatorie,  delle  categorie
agricole  interessate  e  delle  associazioni  naturalistiche.  I
rappresentanti  designati   dalle  associazioni   venatorie   non
potranno superare  il terzo  e quelli  designati dalle  categorie
agricole non potranno essere inferiori a un quinto dei componenti
la Delegazione stessa.

Nelle aree  faunistiche interprovinciali  o in cui siano compresi
Comuni con  oltre 200.000  abitanti, il  numero dei componenti la
Delegazione per  le risorse  faunistiche può essere elevato a 45
componenti.

Ai fini  della gestione  delle strutture  previste  dai  piani  i
Comuni  possono   avvalersi  della  Delegazione  per  le  risorse
faunistiche.

Entro il  mese di  Aprile di  ogni anno i Comuni trasmettono alla
Provincia una  relazione tecnica sull'attività svolta contenente
indicazioni  in   ordine  allo  stato  del  territorio  dell'area
faunistica,  alla   consistenza  delle  specie  selvatiche,  alla
frequenza dei cacciatori, al numero dei capi abbattuti, al numero
delle infrazioni  accertate e  ad ogni altra indicazione ritenuta
utile.

E' compito della Delegazione per le risorse faunistiche esprimere
pareri e  proporre indagini  su quanto  abbia  attinenza  con  la
gestione delle  risorse faunistico  - venatorie.  In  particolare
essa si esprime:

- sull'immissione  di   idonee    specie  selvatiche  nelle  aree
  faunistiche e nelle zone di ripopolamento e cattura;
- sulla  costituzione di  centri pubblici  per la  produzione  di
  selvaggina;
- sull'istituzione e rimozione di divieti;
- sugli  interventi  per  la  conservazione  e  il  miglioramento
  dell'ambiente  ai   fini  dell'incremento   faunistico   e   in
  particolare per  favorire la  riproduzione  e  la  sosta  delle
  specie selvatiche;
- sulle  misure ritenute  utili al  conseguimento di  un corretto
  equilibrio biologico e al razionale esercizio venatorio.

La delegazione  per le risorse faunistiche può proporre a comuni
gestori dell'area  faunistica la costituzione di zone di rispetto
venatorio, destinate  all'ambientamento ed all'irradiamento della
selvaggina, in cui la caccia è vietata.

Dette zone di rispetto venatorio sono costituite con le procedure
di cui  ai commi  8-9-10-11  dell'art. 5  della  presente  legge,
sostituito il Consiglio comunale al Consiglio regionale.

La superficie  delle zone  di rispetto  venatorio viene computata
entro  il  limite  massimo  previsto  per  gli  istituti  di  cui
all'ultimo comma dell'art. 2 della presente legge.

I  confini  delle  zone  di  rispetto  venatorio  debbono  essere
delimitati da  tabelle  recanti  la  scritta  "zona  di  rispetto
venatorio -  divieto di  caccia" disposte  ai sensi  dell'art. 16
della presente legge.

ARTICOLO 4
(Commissione Tecnico - Consultiva)

Con deliberazione  del Consiglio  Regionale viene  costituita  la
Commissione tecnico - consultiva della Regione.

Essa è composta:

a) dal  Presidente della  Giunta regionale  o da un componente la
   Giunta da  lui  delegato,  in  qualità  di  Presidente  della
   Commissione;
b) da  un    rappresentante  dell'Associazione  Nazionale  Comuni
   Italiani  sezione   Toscana  (ANCI),   da  un   rappresentante
   dell'Unione  Regionale   Province  Toscane   (URPT)  e  da  un
   rappresentante dell'Unione  Nazionale Comuni  ed Enti  Montani
   (UNCEM);
c) da un rappresentante dell'Istituto Nazionale di Biologia della
   Selvaggina;
d) da  un esperto in problemi agricoli, da un esperto in problemi
   forestali, da  un esperto  in problemi  urbanistici  e  da  un
   esperto in problemi naturalistici;
e) da otto esperti designati dalle Associazioni Venatorie;
f) da  sei   rappresentanti    designati    dalle    Associazioni
   Professionali dei Coltivatori Diretti;
g) da  due rappresentanti  designati dalla  Federazione Regionale
   delle Unioni Provinciali degli Agricoltori della Toscana;
h) da tre rappresentanti designati dalle Organizzazioni sindacali
   dei  lavoratori   dipendenti  maggiormente  rappresentative  a
   livello regionale;
i) da  un rappresentante  designato dall'Ente  Nazionale Cinofili
   Italiano (ENCI);
l) da un rappresentante designato dalla Federazione Pro - Natura;
m) da  un  rappresentante  designato  dall'Associazione  Italiana
   Nostra;
n) da un rappresentante designato dal World Wildlife Fund (WWF);
o) da  un rappresentante  della Lega  Italiana Protezione Uccelli
   (LIPU);
p) da  un rappresentante  dell'Ente Nazionale  Protezione Animali
   (EMPA);
q) da un rappresentante dell'Ente Produttori Selvaggina (EPS);
r) da  tre rappresentanti  le associazioni culturali operanti nel
   settore e maggiormente rappresentative a livello regionale.

La Commissione  elegge nel  suo seno  due vice  presidenti  e  un
segretario.

La Commissione  ha sede presso la Regione e dura in carica quanto
il Consiglio  regionale che  l'ha costituita e comunque fino alla
costituzione della nuova Commissione.

La Commissione  tecnico - consultiva della Regione si riunisce su
convocazione del Presidente o su richiesta di almeno un terzo dei
componenti.

E' compito  della Commissione  esprimere parere agli organi della
Regione, e  proporre studi  ed indagini su quanto abbia attinenza
con  la   razionale  gestione   delle   risorse   faunistiche   e
territoriali ed in particolare sulla selvaggina.

L'amministrazione  provinciale   può  costituire   con   propria
regolamentazione   una    commissione   tecnico    -   consultiva
provinciale.

TITOLO II
GESTIONE DEL TERRITORIO

ARTICOLO 5
(Oasi di Protezione)

Ai fini della protezione e della razionale gestione delle risorse
faunistiche e ambientali della Regione, il Consiglio Regionale su
proposta della  Giunta, nel  rispetto delle  previsioni del piano
per la  tutela e l'incremento delle risorse faunistiche, delibera
la costituzione  di oasi d protezione per la fauna nelle quali è
vietata ogni forma di disturbo o documento alla fauna selvatica.

Le oasi  di protezione  sono destinate  alla conservazione  della
fauna  selvatica,   favorendo  l'insediamento   e  l'irradiamento
naturale  della   specie  stanziale   e  la  sosta  della  specie
migratoria  al  fine  di  preservare  il  flusso  delle  correnti
migratorie.

La gestione  delle oasi di protezione di cui ai precedenti commi,
viene effettuata  dai Comuni, singoli o associati, competenti per
territorio, che possono avvalersi del concorso delle associazioni
culturali, naturalistiche, venatorie e agricole.

Le oasi  sono segnalate  con tabelle  recanti la scritta "Oasi di
protezione -  Divieto di  caccia" disposte  ai sensi dell'art. 16
della presente legge.

Il Comune  può, sentito  l'Istituto Nazionale  di Biologia della
Selvaggina, disporre  catture quando  la selvaggina arrechi danni
alle colture.

In via  eccezionale  e  per  la  sola  riduzione  di  determinata
selvaggina  che   pregiudichi   l'equilibrio   biologico   e   la
funzionalità  delle  oasi  di  protezione,  il  Comune,  sentito
l'Istituto  Nazionale   di  Biologia   della   Selvaggina,   può
autorizzare  abbattimenti   in  tempi   determinati   di   specie
cacciabili ai  sensi degli  artt. 11 e 12 della legge 27-12-1977,
n. 968.

Le operazioni  di cui  al comma  precedente devono  avvenire alla
presenza di  dipendenti della  Pubblica Amministrazione aventi la
qualifica di agenti di Polizia Giudiziaria o Pubblica Sicurezza o
di altro personale di vigilanza venatoria formalmente autorizzato
riconosciuto ai termini della legge di pubblica sicurezza.

La deliberazione  che determina  le aree da vincolare deve essere
pubblicata nelle forme consuete e notificata nelle forme di legge
ai proprietari o conduttori dei fondi. Avverso tale deliberazione
i  proprietari   o  conduttori   interessati   possono   proporre
opposizione in  carta semplice  al Consiglio  regionale entro  60
giorni dalla notificazione, ovvero dalla pubblicazione.

Decorso il suddetto termine, il Consiglio Regionale, ove sussista
il consenso  dei proprietari  o conduttori  dei fondi costituenti
almeno  i   2/3  della  superficie  complessiva  che  si  intende
vincolare, provvede  in  merito  alla  costituzione  delle  zone,
decidendo anche sulle opposizioni presentate e stabilisce, con lo
stesso  provvedimento,   le  misure   necessarie  ad   assicurare
un'efficace sorveglianza.

La mancata opposizione ha valore di consenso.

Nell'atto di  costituzione vengono  stabiliti anche i criteri per
gli indennizzi per danni alle produzioni agricole.

ARTICOLO 6
(Zona di Ripopolamento e Cattura)

L'Amministrazione  provinciale,   sentiti  i   Comuni   dell'area
faunistica competente  per territorio,  può costituire  zone  di
ripopolamento  e   cattura  destinate   alla  riproduzione  della
selvaggina, al  suo irradiamento  nelle aree  circostanti e  alla
cattura per il ripopolamento.

Tali zone  debbono  essere  costituite  su  terreni  idonei  allo
sviluppo  della  selvaggina,  e  alle  operazioni  di  cattura  e
preferibilmente su terreni dove non possono essere arrecati gravi
danni alla produzione agricola.

Le zone  di ripopolamento  e cattura hanno la durata di anni sei,
salvo rinnovo.

Per la  costituzione  di  zone  di  ripopolamento  e  cattura  si
applicano le  procedure di cui ai commi 8, 9, 10, 11, dell'art. 5
della presente  legge  sostituito  il  Consiglio  provinciale  al
Consiglio regionale.

I confini  della zona  di ripopolamento e cattura sono delimitati
con tabelle  portanti la scritta "Zona di ripopolamento e cattura
- Divieto  di  caccia"  disposte  ai  sensi  dell'art.  16  della
presente legge.

Le zone  di ripopolamento  e  cattura  sono  gestite  dai  Comuni
singoli o  associati competenti  per territorio  i quali  possono
avvalersi    delle    associazioni    venatorie,    agricole    e
naturalistiche.

I Comuni gestori dell'area faunistica, sentita la delegazione per
le risorse  faunistiche, possono  richiedere  all'amministrazione
provinciale l'autorizzazione  alla cattura o all'uccisione, nelle
zone  di  ripopolamento  e  cattura,  di  specie  selvatiche  che
producono danno  alle colture  agricole,  anche  quando  ciò  si
verifichi nei  territori circostanti,  o per esigenze tecniche di
gestione della  zona.  L'autorizzazione  viene  concessa  sentito
l'Istituto Nazionale di Biologia della Selvaggina.

Le operazioni  di cui  ai commi precedenti dovranno avvenire alla
presenza di  dipendenti della  Pubblica Amministrazione aventi la
qualità di agenti di Polizia Giudiziaria o di Pubblica Sicurezza
o di  personale di  vigilanza venatoria  formalmente  autorizzato
riconosciuto ai termini della legge di Pubblica Sicurezza.

ARTICOLO 7
(Centri pubblici per la produzione di selvaggina)

L'Amministrazione provinciale,  sentito l'Istituto  Nazionale  di
Biologia della Selvaggina e il Comune interessato per territorio,
delibera, in  conformità alle previsioni dei piani per la tutela
e l'incremento  delle  risorse  faunistiche  la  costituzione  di
centri pubblici  per la produzione di selvaggina anche allo stato
naturale.

I centri  pubblici hanno  per scopo  la produzione e l'incremento
della selvaggina per le esigenze del ripopolamento.

La gestione  dei centri  pubblici per la produzione di selvaggina
viene effettuata direttamente dagli Enti pubblici o loro Consorzi
nel cui territorio il centro pubblico è costituito.

Nei centri  pubblici per  la produzione di selvaggina, allo stato
naturale, l'esercizio  della caccia è vietato anche lungo argini
e golene di corpi idrici che li attraversino o vi siano compresi.

Nei centri  pubblici per  la produzione  di selvaggina allo stato
naturale,  l'ente   gestore,  sentito   l'Istituto  Nazionale  di
Biologia della  Selvaggina, può  autorizzare in  ogni  tempo  la
cattura e  l'abbattimento di  specie cacciabile  ai  sensi  degli
artt. 11  e 12  della  legge  27-12-1977  n.  968,  per  esigenze
tecniche  di  conduzione  del  centro  pubblico,  ovvero  per  la
protezione delle colture anche qando i danni si verifichino nelle
aree circostanti.

Tali  operazioni   dovranno  avvenire  alla  presenza  di  agenti
dipendenti della  Pubblica Amministrazione che gestisce il centro
pubblico.

I centri pubblici per la produzione di selvaggina sono delimitati
da tabelle  recanti la  scritta "Centro  Pubblico  di  Produzione
Selvaggina -  Divieto di  Caccia", disposte ai sensi dell'art. 16
della presente legge.

I centri pubblici per la produzione di selvaggina sono costituiti
su terreni  di cui  siano proprietari  o gestori  lo Stato o Enti
pubblici territoriali.

ARTICOLO 8
(Centri privati per la produzione di selvaggina)

I proprietari  o possessori singoli o associati di fondi, possono
istituire centri  privati per  la produzione  di selvaggina anche
allo stato  naturale.  Detti  centri  privati  sono  soggetti  ad
autorizzazione dell'Amministrazione  provinciale  in  conformità
alle previsioni dei piani faunistici.

La  richiesta  di  autorizzazione  deve  essere  corredata  dalla
planimetria  del   territorio  interessato,   da  una   relazione
illustrativa dell'attività  che si  intende svolgere e dall'atto
comprovante il  titolo di  proprietà o  di possesso dei fondi da
vincolarsi.

Fa carico  al titolare  del centro  privato per  la produzione di
selvaggina l'eventuale  riduzione degli animali predatori, previa
autorizzazione dell'Amministrazione provinciale.

Nessuna indennità  è  dovuta  al  concessionario  per  i  danni
eventualmente arrecati  da specie  selvatiche  alle  colture  del
centro privato  o a  quelle circostanti  in possesso del titolare
del centro privato.

La selvaggina  prodotta nei  centri  privati  è  acquistata  con
diritto di  prelazione  dalle  Amministrazioni  pubbliche  ed  è
utilizzata ai fini del ripopolamento.

Entro il mese di giugno di ogni anno le Amministrazioni pubbliche
comunicano ai centri privati il proprio fabbisogno di selvaggina.

Nei centri  privati di  produzione di  selvaggina  la  caccia  è
vietata. Detti  centri privati  sono segnalati da tabelle recanti
la scritta  "Centro privato di produzione di selvaggina - Divieto
di caccia" disposte ai sensi dell'art. 16 della presente legge.

ARTICOLO 9
(Revoca del centro privato per la produzione della selvaggina)

L'autorizzazione  di   centro  privato   per  la   produzione  di
selvaggina può  essere revocata  con  effetto  immediato  quanto
risulti:

a) che  il titolare  non osservi  le disposizioni di legge ovvero
   dell'atto di autorizzazione;
b) che  il titolare  nella destinazione della selvaggina prodotta
   nel centro  privato non  rispetti la prelazione a favore delle
   pubbliche amministrazioni;
c) che  il centro  privato non  svolga  attività  per  due  anni
   consecutivi;
d) che  il titolare  eserciti o  faccia esercitare  la caccia nel
   centro privato.

L'atto di  revoca viene  notificato al concessionario il quale ha
facoltà  di   proporre  proprie   deduzioni  all'Amministrazione
provinciale entro 60 giorni.

L'amministrazione Provinciale sentito il concessionario decide in
merito.

ARTICOLO 10
(Aziende faunistico - venatorie)

L'Amministrazione provinciale,  scaduti i termini di cui al primo
comma dell'art.  36 della legge 27-12-77 n. 968, nel rispetto del
piano per  la tutela  e l'incremento  delle risorse  faunistiche,
può, sentito  l'Istituto Nazionale di Biologia della Selvaggina,
autorizzare  la   istituzione  e  la  trasformazione  in  aziende
faunistico -  venatorie  delle  riserve  di  rilevante  interesse
naturalistico e  faunistico,  con  particolare  riferimento  alla
grossa selvaggina  europea: capriolo (capreolus capreolus), cervo
(cervus elephes), daino (dama dama), muflone (ovis musimon), alla
fauna acquatica  nelle zone  umide e vallive, nonchè alla tipica
fauna  regionale:  coturnice  (Alectoris  graeca  graeca),  lepre
(lupus europeus), pernice rossa (alectoris rufa) e starna (perdix
perdix).

Le  aziende   faunistico  -   venatorie  hanno   come  scopo   il
mantenimento, l'organizzazione ed il miglioramento degli ambienti
naturali anche  ai fini dell'incremento della fauna selvatica per
consentirne l'irradiamento e la sosta.

Nelle aziende  faunistiche -  venatorie è  autorizzata la caccia
soltanto  ed   esclusivamente  secondo   piani  di   abbattimento
elaborati dal  concessionario nell'osservanza  dei modelli - tipo
predisposti dalla  Giunta regionale  ed approvati  dal  Consiglio
regionale.  I   suddetti  piani  di  abbattimento  devono  essere
approvati dalla  Amministrazione Provinciale  competente, sentito
il  parere   dei  Comuni  dell'area  faunistica  interessati  per
territorio. Nelle  aziende faunistico  - venatorie  è vietata la
caccia alla  selvaggina migratoria;   è  fatta eccezione  per le
aziende faunistico  - venatorie  ricadenti  nelle  zone  umide  e
vallive  dove   la   caccia   alla   migratoria   è   consentita
limitatamente ai  palmipedi e trampolieri previsti dal calendario
venatorio.

I modelli fanno riferimento ai seguenti parametri:

- caratteristiche ambientali;
- indirizzo faunistico;
- carico ottimale di specie selvatiche per unità di superficie;
- durata della concessione;
- la  cattura di  specie stanziali  per la produzione e la tutela
  delle   quali   è   concessa   l'autorizzazione   dell'azienda
  faunistico - venatoria ai fini di concessione o di conferimento
  per  il   ripopolamento.  Detta  cattura  deve  esercitarsi  su
  soggetti riprodottisi allo stato naturale;
- superficie dell'azienda faunistico - venatoria;
- strutture  produttive delle  specie selvatiche  in ordine  alle
  quali è data la concessione.

I modelli  tipo precisano  altresì le  specie e le quantità dei
capi  riprodottisi   allo  stato   naturale,  da  catturarsi  dal
concessionario  e  da  conferire  ogni  anno  all'Amministrazione
Provinciale  competente,  gli  obblighi  di  ripopolamento  e  le
modalità di  abbattimento opportuni  per il  conseguimento delle
finalità naturalistiche e faunistiche proprie delle aziende.

La superficie  complessiva delle  aziende faunistico  - venatorie
non può  superare il  5% del  territorio agro  - forestale della
provincia, la  superficie di  una azienda  faunistico - venatoria
non può essere inferiore ai 400 Ha.

Le aziende  faunistico -  venatorie non  possono essere contigue;
fra loro  deve intercorrere  la  distanza  di  mt.  1000,  uguale
distanza deve  essere  rispettata  con  i  confini  di  strutture
faunistiche  pubbliche   o  private  in  atto  al  momento  della
costituzione dell'azienda faunistico - venatoria.

La vigilanza  per il  rispetto  delle  norme  e  dei  regolamenti
all'interno delle  aziende faunistico  -  venatorie  è  affidata
oltre che  alle guardie  dipendenti dall'azienda  medesima,  agli
agenti di vigilanza di cui all'art. 35 della presente legge.

Le aziende  faunistico -  venatorie sono  segnalate  con  tabelle
recanti,  oltre   il  nome  delle  aziende  la  scritta  "Azienda
faunistico -  venatoria, caccia  consentita ai soli autorizzati",
disposte ai sensi dell'art. 16 della presente legge.

ARTICOLO 11
(Procedure per la concessione di azienda faunistico - venatoria)

La concessione  delle aziende faunistico - venatorie è accordata
per un  periodo non inferiore a tre e non superiore a sei anni ed
è rinnovabile.

La domanda deve essere presentata all'Amministrazione Provinciale
corredata dai seguenti documenti:

a) mappa  catastale in  triplice copia  dell'area che  si intende
   costituire in  azienda faunistico  - venatoria  con  i  numeri
   catastali dei  terreni interessati;    la  carta  deve  essere
   accompagnata da un elenco del quale a fianco di ciascun numero
   siano indicati  le colture e l'estensione dei terreni, nonchè
   il proprietario o possessore corrispondente;
b) atti  comprovanti i  titoli di  proprietà o  di possesso  dei
   terreni;  tali atti possono essere sostituiti da atto notorio;
c) piano  di assestamento  faunistico -  venatorio;   detto piano
   viene aggiornato  annualmente  a  cura  del  concessionario  e
   trasmesso alla  Amministrazione Provinciale entro il 30 aprile
   per essere concordato e approvato entro il 30 giugno.

Qualora  nell'azienda   faunistico  -  venatoria  siano  compresi
terreni di  più proprietari  o possessori di terreni confinanti,
alla domanda  di concessione  devono essere  aggiunti i  seguenti
documenti:

a) atti  da cui  risulti il consenso dei proprietari o possessori
   dei terreni  che entrano a far parte dell'Azienda faunistico -
   venatoria con  le  indicazioni  necessarie  a  identificare  i
   terreni stessi.
   Tali atti  debbono essere autenticati nelle forme di legge. Il
   consenso è vincolante per la durata della concessione.
b) atto di nomina del direttore in cui siano determinati i poteri
   ad esso assegnati e le norme per la sua sostituzione.

Il provvedimento di concessione deve essere emesso entro sei mesi
dalla presentazione della domanda.

La domanda  di rinnovo  deve essere  presentata almeno  sei  mesi
prima  della   scadenza,  senza   necessità  del  corredo  della
documentazione  indicata   ai  precedenti   commi,   qualora   il
concessionario dichiari,  sotto la  propria responsabilità,  che
nessuna modificazione  si è  verificata  nello  stato  di  fatto
dell'azienda.

Il provvedimento  di rinnovo  deve essere emesso entro la data di
scadenza della  concessione. Decorso  tale termine, senza che sia
pervenuta nessuna  notifica al  concessionario, la concessione si
intende tacitamente rinnovata per lo stesso periodo e alle stesse
condizioni vigenti nell'ultimo anno della concessione.

Nel caso  di mancato  rinnovo, qualora  il  concessionario  abbia
interposto  ricorso   avverso  il  mancato  rinnovo,  l'attività
venatoria è  vietata sul  territorio in contestazione, sino alla
definitiva decisione del ricorso stesso.

Nel frattempo devono essere mantenute le tabelle perimetrali e la
sorveglianza.

Nei provvedimenti  di concessione  o  di  rinnovo  devono  essere
indicati, oltre al nominativo del concessionario, la durata della
concessione o  rinnovo, la  superficie dell'area interessata, gli
estremi necessari per la identificazione di essa, il numero degli
agenti  di   vigilanza  e  l'entità  delle  tasse  ettariali  da
corrispondere.

Il piano  di abbattimento  e gli  obblighi di  ripopolamento e di
conferimento  predisposti   secondo  le  modalità  di  cui  alla
presente   legge,    vengono    trasmessi    al    concessionario
contestualmente ai provvedimenti di concessione o rinnovo.

ARTICOLO 12
(Revoca di azienda faunistico - venatoria)

La concessione  di azienda  faunistico -  venatoria  è  revocata
dalla Amministrazione  provinciale, quando dal concessionario non
siano  osservate   le  disposizioni   di  legge   e  quelle   del
provvedimento di concessione.

In  luogo   del  provvedimento   di  revoca   della  concessione,
l'Amministrazione provinciale,  avuto riguardo  alle  circostanze
del fatto,  può comminare  al concessionario  il pagamento  alla
tesoreria regionale  di una  somma fino  alla tassa  ettariale di
concessione:

a) quando  in parte  manchino o  non siano  mantenute,  in  buone
   condizioni  di   visibilità  e   leggibilità,   le   tabelle
   perimetrali;
b) quando  il concessionario si renda responsabile di trascuranza
   grave nella manutenzione dell'azienda in concessione.

Qualora il  pagamento della  somma non sia effettuato nel termine
stabilito, è disposta la revoca.

Trascorsi   60    giorni    dal    provvedimento    di    revoca,
l'Amministrazione  provinciale   può,  qualora   non  sia  stato
interposto  ricorso   giurisdizionale,   prelevare   dall'azienda
faunistico -  venatoria, a  scopo di ripopolamento, la selvaggina
catturabile.

Il prelievo  di selvaggina  può essere effettuato anche nel caso
di rinuncia alla concessione.

ARTICOLO 13
(Aree a regolamento specifico)

L'Amministrazione provinciale su proposta dei Comuni o sentito il
loro parere  può istituire ai sensi dell'art. 15 della legge 27-
12-1977, n.  968, per  la caccia  agli  ungulati  e  alle  specie
acquatiche,  aree  di  caccia  a  regolamento  specifico  per  la
gestione  delle   attività  rivolte   a  un  uso  razionale  del
territorio anche a fini faunistici e venatori. Tali aree, vengono
ubicate di  massima nelle  zone vallive,  nelle zone umide, nelle
zone   classificate    montane,   nelle   zone   ad   agricoltura
svantaggiata. Esse  non possono  superare nel  complesso  il  10%
della superficie agricola e forestale, provinciale.

L'accesso  all'area   di  caccia   a  regolamento   specifico  è
consentito a  tutti i  cacciatori che ne fanno domanda sulla base
del regolamento di gestione.

Le aree  a regolamento  specifico hanno  una durata  massima di 6
anni e sono rinnovabili.

La deliberazione  istitutiva dell'area a regolamento specifico è
pubblicata per 30 giorni all'albo pretorio dei comuni interessati
per territorio.

Avverso  tale  deliberazione,  i  proprietari  e  conduttori  dei
terreni  soggetti   all'esercizio  di   caccia  possono  proporre
opposizioni in  carta  semplice  all'Amministrazione  Provinciale
entro 30 giorni dalla scadenza della pubblicazione.

Decorso  il   suddetto  termine,   l'Amministrazione  Provinciale
provvede in  merito alla costituzione delle aree, decidendo anche
sulle opposizioni presentate.

ARTICOLO 14
(Gestione delle aree a regolamento specifico)

La gestione  delle aree  di caccia  a  regolamento  specifico  è
affidata ai Comuni singoli o associati che possono avvalersi, per
la gestione  delle strutture,  di  associazioni  venatorie  e  di
associazioni agricole interessate per territorio.

Qualora in  dette aree  l'Ente gestore  per particolari  forme di
caccia debba istituire strutture o adottare iniziative necessarie
al  funzionamento   dell'attività  venatoria,  può  esigere  un
contributo finanziario dai cacciatori ammessi.

L'Amministrazione Provinciale contestualmente alla istituzione di
aree di  caccia a  regolamento specifico  approva su proposta dei
Comuni o sentito il loro parere:

1) il piano faunistico - venatorio relativo all'area da vincolare
   comprendente:
   a) l'indicazione delle strutture produttive necessarie al buon
      funzionamento dell'area  e al  mantenimento di  un adeguato
      livello di  selvaggina, l'indicazione  degli interventi  di
      ripristino   e   tutela   dell'ambiente   con   particolare
      riferimento al contenimento dei danni che potrebbero essere
      arrecati   alle   colture   dalle   specie   selvatiche   o
      dall'esercizio venatorio  e  alla  sosta  della  selvaggina
      migratoria;
   b) l'organizzazione della vigilanza.

2) Il  regolamento di  gestione che  dovrà  essere  conforme  al
   regolamento tipo  approvato dal  Consiglio Regionale entro tre
   mesi dall'entrata  in vigore  della presente  legge, nel quale
   dovranno essere comunque fissati:
   a) le  limitazioni di caccia relativamente alle specie e modi,
      con particolare  riferimento agli  ungulati ed  alle specie
      acquatiche;
   b) il  numero massimo  di  cacciatori  ammessi  ad  esercitare
      l'attività venatoria,  comunque non  inferiore ad uno ogni
      dieci Ha per ogni giorno di caccia;
   c) i  criteri di  ammissione che  devono  consentire  -  anche
      mediante l'applicazione  di turni  - l'accesso  di tutti  i
      richiedenti;
   d) le  modalità   di    presentazione    delle  richieste  di
      ammissione;
   e) il contributo finanziario a carico di ogni partecipante.

Nei giorni  in cui  non  è  consentita  la  caccia  alle  specie
acquatiche e  agli ungulati,  l'accesso  all'area  a  regolamento
specifico è  consentito a  tutti i cacciatori per la caccia alle
altre specie di selvaggina previste dal calendario venatorio.

Le aree  a  regolamento  specifico  sono  delimitate  da  tabelle
recanti la  scritta "Area  faunistica  n...  Area  a  regolamento
specifico", disposte ai sensi dell'art. 16 della presente legge.

I danni  recati alle  colture dalla  selvaggina o  dall'attività
venatoria all'interno  delle aree a regolamento specifico vengono
risarciti dagli Enti gestori.

ARTICOLO 15
(Aree per l'addestramento dei cani)

Le associazioni  venatorie e  gruppi cinofili possono chiedere ai
Comuni  singoli  o  associati  di  delimitare  aree,  idonee  per
specifiche  condizioni  ambientali  agli  scopi  della  cinofilia
venatoria, per l'addestramento, l'allenamento e le prove dei cani
delle razze  da caccia, anche nel periodo in cui la caccia non è
consentita.

L'autorizzazione che fissa i tempi di esercizio nonchè le misure
di  salvaguardia   dell'agricoltura   e   della   selvaggina   è
subordinata al  consenso dei  proprietari o  dei  conduttori  dei
fondi.

Il regolamento  di esercizio delle aree predette è sottoposto ad
approvazione dell'Amministrazione comunale.

Analogamente possono  essere autorizzate  aree  di  addestramento
anche con sparo in cui utilizzare quaglie di allevamento.

Le aree  di addestramento  con sparo  devono essere  costituite a
distanza dai  centri abitati  tale da  non recare  turbativa alla
occupazione e al riposo delle persone.

Durante l'allenamento,  l'addestramento e  le prove  dei cani  su
quaglie con sparo deve essere assicurata la presenza di almeno un
agente o di una guardia volontaria.

L'irregolare gestione  o le violazioni del regolamento comportano
la decadenza dell'autorizzazione.

Le associazioni venatorie e i gruppi cinofili che gestiscono tali
zone, provvedono  alla  cartellazione  perimentrale  con  tabelle
recanti la  scritta "Area  di addestramento cani" e l'indicazione
dell'associazione  o   del  gruppo  cinofilo  disposte  ai  sensi
dell'art. 16 della presente legge.

Nel caso  in cui il bacino dell'utenza dell'area abbia dimensione
regionale  le  autorizzazioni  relative  vengono  adottate  dalla
Giunta regionale d'intesa con le Province e i Comuni interessati.

ARTICOLO 16
(Tabelle di segnalazione)

Le tabelle  di segnalazione di divieti o di regimi particolari di
caccia devono  essere delle  dimensioni di  cm. 20 per cm. 30 con
scritta  nera  sul  fondo  bianco  e  collocate  lungo  tutto  il
perimetro dei territori interessati, su pali o alberi tinteggiati
di bianco  ad un'altezza da 3 a 4 metri, ad una distanza di circa
100 metri  l'una dall'altra  e in  modo che  da una tabella siano
visibili due contigue.

Esse devono  essere comunque  visibili frontalmente  da almeno 30
metri.

Le tabelle  perimetrali di  segnalazione  di  divieto  di  caccia
debbono essere sempre mantenute in buono stato di conservazione e
di leggibilità.

TITOLO III
ESERCIZIO DELLA CACCIA

ARTICOLO 17
(Selvaggina ed attività venatoria)

Agli effetti dell'esercizio venatorio sono considerati selvaggina
gli uccelli  e i  mammiferi, di  cui sia  consentita  la  caccia,
viventi in libertà eccettuati i ratti, le talpe, le arvicole e i
tipo propriamente detti.

La selvaggina  in quanto ne sia consentita la caccia, appartiene,
salvo i  casi previsti dalla presente legge, a chi la uccide o la
cattura,  ovvero   l'ha  scovata   finchè   non   ne   abbandoni
l'inseguimento.

Sono particolarmente protetti:

- aquile,  cicogne, fenicotteri,  foca monaca,  gru, gufo  reale,
  lupo, orsi,  vulturidi, stambecco, camoscio, camoscio d'Abruzzo
  e altri ungulati di cui il calendario venatorio non consenta la
  caccia.

Costituisce esercizio di caccia ogni atto diretto all'uccisione o
alla cattura di selvaggina mediante l'impiego di armi, di animali
o di arnesi a ciò destinati.

E' considerato  altresì esercizio  di  caccia  il  vagare  o  il
soffermarsi,  in   attitudine  di   ricerca  o  di  attesa  della
selvaggina,  con   armi,   arnesi   o   altri   mezzi   destinati
all'uccisione o alla cattura della stessa.

Agli effetti  della presente  legge è  considerato esercizio  di
caccia anche  l'uccisione e  la cattura di selvaggina compiuta in
qualsiasi modo,  a meno  che essa  non sia  avvenuta per cause di
forza maggiore o fortuitamente.

ARTICOLO 18
(Esercizio della caccia)

L'esercizio  venatorio   può  essere  esercitato  da  chi  abbia
compiuto il  diciottesimo anno  di età, sia munito della licenza
di caccia  e di assicurazione per la responsabilità civile verso
terzi per i minimi di legge.

Nei dodici  mesi successivi  al rilascio  della prima licenza, il
cacciatore  potrà   praticare  l'esercizio   venatorio  solo  se
accompagnato da  un  altro  cacciatore  in  possesso  di  licenza
rilasciata almeno tre anni prima.

Per  esercitare  l'attività  venatoria  è  altresì  necessario
essere muniti  del tesserino  regionale che autorizza l'esercizio
venatorio in tutto il territorio nazionale.

Il tesserino,  di cui  al comma  precedente, è predisposto dalla
Giunta regionale e rilasciato gratuitamente tramite il Comune nel
quale il  cacciatore è  residente previa  riconsegna  di  quello
dell'annata precedente, salvi i casi del primo anno di licenza di
caccia e  di smarrimento  del documento  denunciato all'autorità
competente.

Il tesserino è personale e contiene, oltre alle norme per l'uso,
appositi spazi nei quali il cacciatore dovrà annotare:

- le giornate di caccia;
- il numero dei capi di selvaggina abbattuti.

Il Comune  compila l'elenco  dei cacciatori  ai quali rilascia il
tesserino.

ARTICOLO 19
(Licenza di caccia)

La licenza  di porto  d'armi per  uso  di  caccia  è  rilasciata
dall'autorità  di  Pubblica  Sicurezza,  dopo  il  conseguimento
dell'abilitazione all'esercizio  venatorio a seguito di esame, da
sostenere  dinanzi  ad  una  commissione  nominata  dalla  Giunta
Regionale in ciascun capoluogo di Provincia.

La  commissione  di  cui  al  comma  precedente  ha  sede  presso
l'Amministrazione provinciale  e rimane  in carica per tre anni e
comunque sino all'insediamento della nuova commissione.

La    Commissione     è    presieduta     da    un    dipendente
dell'Amministrazione regionale  di livello non inferiore al sesto
ed è  composta da  4 membri  effettivi e  da 4  membri supplenti
esperti nelle seguenti materie:

a) legislazione venatoria;
b) zoologia applicata alla caccia;
c) armi e munizioni da caccia e loro uso;
d) tutela  della natura  e principi di salvaguardia delle colture
   agricole.

Ha  funzioni   di  segretario  della  commissione  un  dipendente
dell'Amministrazione  provinciale.   In  caso   di  assenza   del
Presidente le  funzioni vengono  esercitate dal  componente  più
anziano.

L'esame non  può essere  effettuato in  caso di  assenza di  uno
degli esperti  nelle materie  di cui alle lettere a), b), c), d),
del presente articolo.

Le spese  per il  funzionamento della  Commissione sono  a carico
della Amministrazione provinciale.

Lo svolgimento dell'esame di abilitazione all'esercizio venatorio
deve riguardare le seguenti materie:

a) legislazione venatoria;
b) zoologia applicata alla caccia;
c) armi e munizioni da caccia e loro uso;
d) tutela  della natura  e principi di salvaguardia delle colture
   agricole.

Il Consiglio  regionale stabilisce  con specifico  regolamento le
modalità per lo svolgimento dell'esame.

ARTICOLO 20
(Calendario venatorio)

L'esercizio della  caccia  è  consentito  tre  giorni  per  ogni
settimana che il titolare della licenza può scegliere fra quelli
di lunedì, mercoledì, giovedì, sabato e domenica.

La stagione  venatoria ha  inizio il  18 agosto  e termina  il 10
marzo dell'anno successivo.

Sono cacciabili ai sensi dell'art. 11 della legge 27-12-77 n. 968
le specie indicate nei periodi sottospecificati:

1) dal 18 agosto al 31 dicembre:

   quaglia (Coturnix coturnix);
   tortora (Streptopelia turtur);
   calandro (Anthus campestris);
   prispolone (Anthus trivialis);
   merlo (Turdus merula);

2) dal 18 agosto al 28 febbraio:

   germano reale (Anas platyrhynchos);
   folaga (Fulica atra);
   gallinella d'acqua (Gallinula chloropus);
   passera mattugia (Passer montanus);
   alzavola (Anas crecca);
   canapiglia (Anas strepera);
   mestolone (Anas clypeata);
   moriglione (Aytya ferina);
   chiurlo (Numenius arquata);
   pittima minore (Limosa lapponica);
   pettegola (Tringa totanus);
   combattente (Philomachus pugnax);

3) dal 18 agosto fino al 10 marzo:

   passero (Passer italiae);
   passera oltremontana (Passer demesticus);
   storno (Sturmus vulgaris);
   porciglione (Rallus acquaticus);
   fischione (Anas penelope);
   codone (Anas acuta);
   marzaiola (Anas querquedula);
   moretta (Aythya fuligula);
   beccacino (cappella gallinago);
   colombaccio (Columba palumbus);
   frullino (Lymnocryptes minimus);
   donnola (Mustela nivalis);
   volpe (Vulpes vulpes);
   piviere (Charadrius apricarius);

4) dalla terza domenica di settembre al 31 dicembre:

   MAMMIFERI:
   coniglio selvatico (Oryctolagus cuniculus);
   lepre comune (Lepus europaeus);
   capriolo (Capreolus capreolus);
   cervo (Cervus elaphus hippelaphus);
   daino (Dama dama);
   muflone (Ovis musimon)

   UCCELLI:
   coturnice (Alectoris graeca);
   fagiano di monte (Lyrurus tetrx);
   pernice rossa (Alectoris rufa);
   strana (Perdix perdix);
   fagiano (Phasianus colchicus);
   fringuello (Fringilla coelebs);
   pispola (Anthus pratensis);
   peppola (Fringilla montrifringilla);
   frosone (Coccothraustes coccotraustes);
   strillozzo (Emberiza calandra);
   colino della Virginia;
   verdone (Chloris chloris);
   fanello (Carduelis cannabina);
   spioncelol (Anthus spinoletta);

5) dalla terza domenica di settembre al 28 febbraio:

   beccaccia (Scolapax rusticola);
   tottavilla (Lullula arborea);
   cesena (Turdus pilaris);

6) dalla terza domenica di settembre al 10 marzo:

   cappellaccia (Galerida cristata);
   allodola (Alauda arvensis);
   tordo bottaccio (Turdus philomelos);
   tordo sassello (Turdus iliacus);
   taccola (Colerus monedula);
   corvo (Corvus frugilegus);
   cornacchia nera (Corvus corone);
   pavoncella (Vanellus vanellus);

7) dal primo novembre al 31 gennaio:

   cinghiale (Sus scrofa);

Il  Consiglio  Regionale  su  proposta  della  Giunta  approva  e
pubblica entro il 15 giugno di ogni anno, il calendario venatorio
regionale recante disposizioni relative ai tempi, ai giorni, alle
specie, al  numero dei  capi da  abbattere, ai  luoghi e  modi di
caccia e alla durata della giornata venatoria.

Per importanti  e  motivate  ragioni  connesse  alla  consistenza
faunistica o  per sopravvenute particolari condizioni ambientali,
stagionali o  climatiche o  per malattie  o altre  calamità,  il
calendario venatorio  può recare  disposizioni, anche  riduttive
rispetto alle  previsioni della  presente legge  per  l'esercizio
venatorio.

Per il  periodo compreso  tra la  prima domenica  di ottobre e la
prima  domenica   di  novembre,   il  calendario  venatorio  può
prevedere solo  per la  caccia  alla  selvaggina  migratoria,  la
utilizzazione   anche    continua   di    giornate   di    caccia
complessivamente a  disposizione di  ogni titolare  di licenza di
caccia, salvo l'interruzione nei giorni di martedì e venerdì.

Le Amministrazioni  Provinciali, sentiti  i Comuni  entro  il  15
giugno di  ogni anno,  provvedono a determinare le aree dove, nel
periodo compreso  fra  il  18  agosto  e  la  terza  domenica  di
settembre e  successivamente al  31 dicembre non è consentita la
caccia vagante e l'uso del cane.

Le  Amministrazioni  Provinciali  determinano  altresì  le  aree
precluse all'addestramento e all'allenamento dei cani nel periodo
intercorrente fra  il 1  agosto e il giovedì precedente la terza
domenica di settembre pubblicando i relativi elenchi.

L'orario giornaliero  per l'addestramento  e allenamento dei cani
è indicato nel calendario venatorio.

TITOLO IV
CONTROLLO DELLA FAUNA E DIVIETI

ARTICOLO 21
(Mezzi di caccia)

La caccia  può essere  esercitata con l'uso di fucile di calibro
non superiore al 12: con canna ad anima liscia fino a due colpi o
a   ripetizione   e   semiautomatico,   limitato   con   apposito
accorgimento tecnico  all'uso  di  non  più  di  tre  colpi.  E'
consentita la  carabina a canna rigata di calibro non inferiore a
mm. 5,6 con bossolo a vuolo di altezza non inferiore a mm. 40.

E' consentito altresì l'uso del fucile a due o tre canne, di cui
una o due ad anima liscia, di calibro non superiore al 12, ed una
o due canne rigate di calibro non inferiore a mm. 5,6 con bossolo
a vuoto di altezza non inferiore a 40 mm.

E' inoltre consentito:

- usare l'arco;
- usare  la civetta  (Athene noctua) quale zimbello per la caccia
  agli alaudidi;
- usare il germano di allevamento come richiamo;
- servirsi dell'ausilio dei cani;
- usare fischi e richiami a bocca o manuali.

E' vietato:

- usare armi ad aria compressa o gas compressi;
- cacciare a rastrello in più di tre persone;
- utilizzare,  a scopo di caccia scafandri o tute impermiabili da
  sommozzatore negli specchi o corsi d'acqua;
- usare  arma da  fuoco impostata,  con  scatto  provocato  dalla
  preda;
- usare panie o panioni, sia fissi che vaganti;
- cacciare  da veicoli  a motore,  o da natanti a motore ovvero a
  rimorchi di natanti a motore e da aeromobili;
- cacciare in mare;
- usare il vischio e altra sostanza di analogo effetto;
- usare  sostanze venefiche  o comunque tossiche, qualora possano
  risultare  letali   alla  selvaggina,  e  quelle  inebrianti  o
  esplodenti;
- usare mezzi elettrici per l'abbattimento diretto di selvaggina,
  mezzi luminosi atti ad abbagliarla per catturarla o ucciderla e
  le insidie notturne;
- usare  richiami vivi  all'infuori delle  specie e  per i  tempi
  stabiliti per  la caccia nel calendario venatorio o fissati nel
  regolamento per la cattura di volatili con reti;
- usare  richiami    acustici  a    funzionamento    elettronico,
  elettromeccanico, o di altro tipo, muniti o no di amplificatori
  del suono;
- usare armi munite di silenziatore;
- usare richiami accecati;
- usare munizione spezzata per la caccia alle speci ungulate;
- usare esche o bocconi avvelenati;
- usare   volatili,   esclusi   quelli  di    allevamento,  nelle
  esercitazioni, nelle  gare e  nelle manifestazioni  sportive di
  tiro a volo;
- cacciare da appostamento sotto qualsiasi forma, il beccaccino;
- fare la posta alla beccaccia.

ARTICOLO 22
(Appostamenti)

Costituisce appostamento  di caccia  ogni  preparazione  di  sito
destinato all'esercizio venatorio con o senza richiami.

Chiunque  intenda   costituire  un   appostamento  fisso   ovvero
costruito con materiale atto a renderlo efficiente per almeno una
stagione di  caccia il  cui uso sia riservato al titolare o a chi
da esso  autorizzato,  deve  munirsi  del  consenso  scritto  del
proprietario e del conduttore del fondo.

Gli appostamenti  che non  hanno  le  caratteristiche  del  comma
precedente sono da considerarsi temporanei.

E' fatto  divieto d'impiantare appostamenti temporanei a distanza
minore di  mt. 100  dal perimetro  di aree  dove  la  caccia  sia
vietata;  la distanza è aumentata a mt. 400 per gli appostamenti
fissi. Tali norme non si applicano ai fondi chiusi.

Tutti i terreni tranne in quelli boschivi, devono essere liberati
dagli appostamenti  temporanei a  cura dei  fruitori  al  termine
della giornata venatoria.

In prossimità  di appostamenti  fissi destinati  alla caccia  ai
palmipedi e  ai trampolieri  non possono  essere impiantati altri
appostamenti fissi a distanza inferiore a mt. 400.

Gli appostamenti  fissi per la caccia al colombaccio con richiami
vivi dovranno  rispettare una  distanza minima tra di loro di mt.
700.

La distanza  fra due  appostamenti  di  caccia  non  può  essere
inferiore a mt. 100.

I limiti  di distanza di cui ai commi precedenti non si applicano
agli appostamenti  fissi i cui titolari abbiano ottenuto regolare
autorizzazione prima dell'entrata in vigore della presente legge.

In caso  di  scadenza  o  di  decadenza  dell'autorizzazione  per
qualsivoglia motivo le eventuali autorizzazioni successive devono
essere considerate  a tutti gli effetti come nuove autorizzazioni
e pertanto ad esse si applicano i limiti di distanza previsti dal
presente articolo.

E' vietato  l'impianto di  appostamenti sui  valichi  montani  ed
entro un raggio di mt. 1000 intorno ad essi.

Le Amministrazioni  provinciali  provvedono,  entro  il  mese  di
giugno di  ogni anno,  a determinare  i valichi montani di cui al
comma precedente, sulla base della quota altimetrica (900 mtsm) e
della rilevazione  di transito abbondante e continuativo di fauna
migratoria.

Le Amministrazioni  provinciali su  proposta o  sentiti i  Comuni
dell'area faunistica  interessata per territorio possono altresì
determinare zone  collinari nelle  quali  non  è  consentita  la
caccia da appostamento fisso.

Fatti  salvi  i  presupposti  di  cui  ai  commi  precedenti  gli
appostamenti   fissi    sono   autorizzati    annualmente   dalla
Amministrazione  Provinciale,  dietro  presentazione  di  domanda
corredata dal  consenso di  cui  al  comma  precedente  di  mappa
illustrante l'area  nella quale  l'appostamento viene collocato e
di  ricevuta  attestante  l'avvenuto  pagamento  della  tassa  di
concessione regionale.

L'autorizzazione permette la costruzione di un impianto sul quale
viene   apposta    una   tabella   fornita   dall'Amministrazione
Provinciale recante  la scritta  "Appostamento  fisso  di  caccia
n...".

Gli appostamenti  fissi sono  annotati su  registro a  cura della
Amministrazione Provinciale competente per territorio.

ARTICOLO 23
(Giornata venatoria - caccia in aree innevate o ghiacciate)

E' vietato  l'esercizio venatorio  dal tramonto  ad un'ora  prima
della levata  del sole,  salvo i  casi specificatamente  previsti
dalla presente  legge. La  Regione nell'emanazione del calendario
venatorio determina l'ora legale d'inizio della caccia.

Le operazioni destinate a preparare e ritirare i richiami possono
effettuarsi rispettivamente  un'ora prima ed un'ora dopo l'orario
di caccia.

E' fatto  divieto di  cacciare  qualsiasi  specie  di  selvaggina
quanto il  terreno sia  in tutto o nella maggior parte coperto da
neve, e  comunque a  distanza inferiore a mt. 300 dalle superfici
innevate.

E' inoltre  vietata la  caccia  ai  palmipedi  e  trampolieri  in
specchi o corsi d'acqua, paludi o stagni coperti da ghiaccio.

ARTICOLO 24
(Catture e utilizzazioni di  fauna selvatica a scopo scientifico,
amatoriale o di ripopolamento)

Il Presidente  della Giunta  regionale può  autorizzare  sentito
l'Istituto Nazionale  di Biologia  della Selvaggina, la cattura e
la utilizzazione  di esemplari di specie selvatiche e il prelievo
di uova, nidi e piccoli nati, a scopo di studio.

La cattura può essere accordata anche in aree e tempi vietati.

Il Decreto  di autorizzazione  deve prevedere,  oltre ai tempi, i
modi e gli attrezzi consentiti per il prelievo.

Il Presidente  della Giunta  regionale su  richiesta dei  Comuni,
corredata  di   parere  favorevole   dell'Istituto  Nazionale  di
Biologia della  Selvaggina, può  autorizzare in qualsiasi tempo,
sotto determinate condizioni, la cattura di selvaggina a scopo di
ripopolamento, in  tutti quei  territori vietati  alla caccia nei
quali  non   siano  previste   dalla  presente  legge  specifiche
disposizioni.

La cattura  di volatili  a scopo  amatoriale è  disciplinata con
regolamento approvato dal Consiglio regionale.

ARTICOLO 25
(Divieti di caccia e controllo di specie Selvatiche)

I Comuni possono limitare o vietare l'esercizio venatorio in zone
determinate nei  casi ove  ricorra la necessità di proteggere la
selvaggina  per  insufficiente  consistenza  faunistica,  per  la
salvaguardia dell'ambiente  e/o delle produzioni agricole, per la
tutela  della   incolumità  delle   persone,  per   sopravvenute
particolari condizioni  stagionali, climatiche,  di  malattie  ed
altre calamità.  I provvedimenti relativi sono pubblicati a cura
dei Comuni.

Per motivi  urgenti di protezione o di sicurezza nei confronti di
impianti o colture, gli stessi Comuni possono fare intervenire il
personale di  vigilanza venatoria, per attuare i provvedimenti di
controllo della  selvaggina cacciabile  ai sensi degli artt. 11 e
12 della legge 27-12-1977, n. 968 ritenuti opportuni.

I Comuni  autorizzano altresì  la cattura  e  l'abbattimento  di
passeri e storni, dove ciò appaia indispensabile per le esigenze
dell'agricoltura.

Tali operazioni  possono essere  eseguite oltrechè da dipendenti
della  Pubblica   Amministrazione  con  qualifica  di  agente  di
Pubblica  Sicurezza   o  di   Polizia  Giudiziaria   da   persone
nominativamente indicate nell'atto di autorizzazione d'intesa con
i proprietari dei terreni.

Le catture  e gli  abbattimenti sono disposti anche in periodo di
caccia chiusa,  limitatamente al  tempo in  cui i  passeri e  gli
storni possono effettivamente danneggiare le semine o i raccolti.

Le catture  e gli abbattimenti di  cui ai commi  2  e  3  possono
aver luogo  anche in  ore e  con mezzi  normalmente vietati;   la
relativa autorizzazione  ne  precisa  le  modalità  e  determina
l'utilizzazione degli animali catturati o abbattuti.

In periodo  di caccia  aperta agli  agenti addetti alle eventuali
operazioni di  riduzione dei  predatori possono essere affiancati
cacciatori   di    riconosciuta   abulità   e   specializzazione
nominativamente autorizzati dal Comune.

Le Amministrazioni  provinciali possono  altresì autorizzare, in
circostanze eccezionali anche in periodi di caccia chiusa, agenti
di vigilanza  o persone nominativamente indicate all'abbattimento
di specie cacciabili ai sensi degli artt. 11 e 12 della legge 27-
12-1977 n.  968, che  arrechino danni  ad  altre  specie  o  alle
colture determinandone anche l'utilizzazione.

L'uccisione e  la cattura  di  animali  che  rechino  danno  alla
selvaggina è  consentita agli agenti di vigilanza e alle guardie
di cui  all'art. 35 anche nelle ore notturne, con il fucile e con
gli altri  mezzi indicati  dall'art. 9 della legge 27-12-1977, n.
968.

ARTICOLO 26
(Sorveglianza sui mezzi di cattura)

La sorveglianza  sui mezzi  di cattura  nelle oasi di protezione,
nelle aziende  per la  produzione di  selvaggina e  nelle zone di
ripopolamento e cattura, può essere demandata dai Comuni singoli
o associati a persone di riconosciuta specializzazione.

ARTICOLO 27
(Divieti speciali di caccia)

Ferme restando  le disposizioni dell'art. 703 del Codice Penale e
dell'art. 57 della legge di Pubblica Sicurezza, l'esercizio della
caccia è  vietato nelle  zone distanti  meno di  cento metri  da
immobili, fabbricati o stabili adibiti ad abitazioni o a posti di
lavoro  e   nelle  zone  distanti  meno  di  mt.  50  da  vie  di
comunicazione, ferrovie  o strade carrozzabili, eccettuate quelle
poderali o interpoderali.

E' parimenti  vietato sparare,  in direzione  di detti immobili e
vie di  comunicazione, da distanza minore di metri 150 con fucile
da caccia a canna liscia con munizione spezzata o da una distanza
corrispondente a  meno di una volta e mezza la gittata massima in
caso di  uso di  armi a  canna rigata o a canna liscia caricate a
palle,  nonchè   in  direzione  di  funivie,  filovie  ed  altri
trasporti a  sospensione, di  stabbi o  stazzi ed  altri  recinti
destinati  al  ricovero  e  all'alimentazione  del  bestiame  nel
periodo di utilizzazione.

Nell'attraversamento  delle   zone  indicate   nel   comma  1  è
consentito il  trasporto di  armi da  fuoco cariche  solo  se  in
posizione di sicurezza.

E' in  ogni caso  vietato il  trasporto di armi da fuoco cariche,
anche se  in posizione di sicurezza all'interno di centri abitati
ed a bordo di veicoli di qualsiasi genere.

Nel periodo  di chiusura  della caccia è vietato il trasporto di
armi almeno  che esso  avvenga per  giustificato motivo  o che il
fucile sia  smontato o  chiuso in  busta  o  in  altro  involucro
idoneo. Tale  disposizione si  applica anche in periodo di caccia
aperta nei  centri per la produzione di selvaggina, nelle zone di
ripopolamento e  cattura e nelle oasi d protezione, anche in caso
di attraversamento lungo le strade di uso pubblico.

ARTICOLO 28
(Tutela delle uova e dei piccoli nati)

Sono vietate sia la presa che la detenzione di uova, di nidi e di
piccoli nati  di selvaggina,  salvo le  eccezioni previste  dalla
presente legge.

Non è  punibile colui che raccolga uova, nidi o piccoli nati per
sottrarli a  sicura distruzione  o morte purchè ne dia sollecito
avviso all'Amministrazione provinciale o al Comune.

Per motivi  di protezione  di selvaggina minacciata da operazioni
colturali, i  Comuni possono  far  intervenire  il  personale  di
vigilanza  venatoria   per  attuare   i  provvedimenti   ritenuti
opportuni.

Fuori  dei  centri  per  la  produzione  di  selvaggina  e  negli
allevamenti di  cui all'art. 32, salvo autorizzazione del Comune,
è fatto  divieto di  detenere selvaggina  viva appartenente alle
seguenti specie:  cervo, starna,  capriolo,  cinghiale,  coniglio
selvatico, daino, lepre comune, muflone, fagiano, pernice rossa e
coturnice.

Chiunque venga  in possesso  di  selvaggina  contrassegnata  deve
trasmettere  i   contrassegni  indicando  il  luogo  e  l'ora  di
rinvenimento all'Istituto  Nazionale di Biologia della Selvaggina
o all'Amministrazione  comunale di  residenza che provvederanno a
informare il predetto Istituto.

ARTICOLO 29
(Fondi chiusi)

L'esercizio venatorio  è vietato  nei fondi  chiusi da muro o da
rete  metallica   o  altra  effettiva  chiusura  di  altezza  non
inferiore a metri 1,80 o da corsi o da specchi d'acqua perenni il
cui letto  abbia  la  profondità  di  almeno  metri  1,50  e  la
larghezza di almeno metri 3.

L'esistenza di fondi chiusi deve essere comunicata all'atto della
costituzione al Comune o ai Comuni nel cui territorio ricadono.

I proprietari  o i  conduttori dei  fondi cui ai commi precedenti
provvedono ad  apporre tabelle  esenti da tasse nei modi previsti
dall'art. 16 della presente legge.

In detti  fondi, su  richiesta dei  proprietari o  dei conduttori
interessati, sono autorizzate o effettuate direttamente, da parte
dei Comuni  gestori dell'area  faunistica, catture  di selvaggina
destinata al ripopolamento.

Nell'eventualità della  riapertura del  fondo il  proprietario o
conduttore dovrà  darne comunicazione  al Comune  affinchè  sia
possibile catturare  la  selvaggina  ivi  esistente  ai  fini  di
ripopolamento.

ARTICOLO 30
(Divieti di  caccia per la tutela della produzione, delle persone
o dei luoghi)

La caccia  vagante nei  terreni in  attualità di coltivazione è
vietata, quando possa arrecare danni effettivi alle colture.

Sono da  ritenersi danneggiabili  in attualità  di coltivazione:
gli  orti,   le  coltivazioni   floreali,  i   vivai,  i  terreni
rimboschiti da un periodo di tempo inferiore a 3 anni e i vigneti
specializzati fino al raccolto.

A  tal   fine  il   proprietario  o  conduttore  può  apporre  a
salvaguardia di tali colture tabelle recanti la scritta: "Divieto
di caccia vagante - colture in atto, fino al ...".

Per altre  colture  specializzate  soggette  a  danneggiamento  i
conduttori dei  terreni dovranno  apporre, a  salvaguardia  delle
colture previa  autorizzazione del  Comune,  tabelle  recanti  la
scritta: "Divieto  di caccia  - colture  in atto  fino al ..." da
collocarsi nei modi di cui all'art. 16 della presente legge.

E' sempre  vietato l'esercizio  venatorio  nei  giardini,  ville,
parchi  destinati  ad  uso  pubblico  e  privato  e  nei  terreni
destinati ad  impianti sportivi  nei parchi  regionali e  riserve
naturali, nelle  oasi di protezione e nelle zone di ripopolamento
e  cattura,   fatte   salve   le   finalità   della   rispettiva
costituzione, nelle  foreste demaniali ad eccezione di quelle che
non presentino condizioni favorevoli al ripopolamento, al rifugio
e all'allevamento della selvaggina secondo le disposizioni di cui
all'art. 1 della presente legge.

E' parimenti  vietato l'esercizio  venatorio nelle  località ove
siano opere di difesa dello Stato o in quelle dove il divieto sia
richiesto dalle  autorità militari  o  dove  esistano  monumenti
nazionali. Le  località di  cui al presente comma debbono essere
delimitate da  tabelle portanti  la  scritta:  "Zona  militare  o
Monumento nazionale - Divieto di caccia".

La  caccia  è  vietata  nei  terreni  vallivi,  paludosi  ed  in
qualsiasi specchio  d'acqua dove  si eserciti  l'industria  della
pesca,    quando    il    possessore,    previa    autorizzazione
dell'Amministrazione Comunale,  vi  apponga  tabelle  perimetrali
recanti la scritta: "Valle da pesca - Divieto di caccia".

I Comuni  hanno facoltà  di vietare la caccia, anche per periodi
limitati di  tempo, in quelle aree dove, per ragioni turistiche o
climatiche, si  abbiano concentrazioni  di persone che rendano in
qualche modo  pericoloso l'esercizio  di caccia  per la  pubblica
incolumità.

I divieti  di cui  ai precedenti commi sono segnalati con tabelle
recanti la  scritta: "Divieto  di caccia  fino al  ..." poste  ai
sensi dell'art. 16 e all'imbocco di tutti gli accessi, compresi i
sentieri.

TITOLO V
VIGILANZA E SANZIONI

ARTICOLO 31
(Detenzione di selvaggina)

La detenzione  a  scopo  di  commercio  di  selvaggina  viva,  è
subordinata a specifica autorizzazione del Comune.

Sono vietati la detenzione e il commercio di selvaggina autoctona
catturata o uccisa illegalmente.

I Comuni  autorizzano l'allevamento  e la detenzione di mammiferi
ed uccelli  appartenenti alla fauna autoctona a scopo ornamentale
ed amatoriale.

Dopo il  quinto giorno  dalla chiusura  della caccia  è  vietato
commerciare selvaggina  morta alla quale si riferisce la chiusura
stessa. Detto  termine può  essere prorogato,  per non  più  di
cinque giorni,  dal  Comune  su  istanza  degli  interessati  per
permettere a questi di esaurire le scorte.

E' vietato  commerciare beccacce  comunque confezionate,  nonchè
uccelli morti  di dimensioni  inferiori al tordo, fatta eccezione
per gli  storni e  i passeri  e le allodole nel periodo in cui è
consentita la caccia.

Le disposizioni di cui al presente articolo non si applicano alla
selvaggina morta proveniente dall'estero.

ARTICOLO 32
(Allevamento di selvaggina ai fini alimentari)

Ai fini dello sviluppo e dell'incremento di attività zootecniche
alternative o  integrative, in  particolare per  il  recupero  di
potenzialità  produttive  in  aree  svantaggiate  o  in  terreni
scarsamente utilizzati,  la Regione  promuove iniziative tendenti
all'incentivazione degli  allevamenti di  soggetti appartenenti a
specie selvatiche per uso alimentare.

I soggetti  allevati possono  essere commerciati anche in periodo
di caccia  chiusa in  deroga a  quanto previsto all'art. 31 della
presente legge.

Ogni soggetto  deve essere  munito  di  contrassegno  predisposto
dall'azienda e  approvato dall'Amministrazione Comunale;  inoltre
i soggetti  sono sottoposti a controllo dell'autorità sanitaria,
secondo le vigenti disposizioni sanitarie in materia alimentare.

Il titolare dell'allevamento è tenuto a dare notizia dell'inizio
dell'attività  all'Amministrazione   Comunale  nei   15   giorni
precedenti  l'inizio   dell'attività  stessa  e  a  redigere  su
registro con  pagine numerate e vistate dal Comune i movimenti di
capi segnalandone la provenienza e la destinazione.

ARTICOLO 33
(Introduzione di specie vive dall'estero)

L'introduzione dall'estero di selvaggina viva corrispondente alle
specie già  presenti sul  territorio nazionale, può effettuarsi
solo a scopo di ripopolamento o di rinsanguamento.

E'  vietato   introdurre  nel   territorio  nazionale  selvaggina
estranea alla  fauna indigena,  salvo che  si tratti  di  animali
destinati ai  giardini zoologici  o a  circhi equestri  ed  altri
spettacoli,    o    di    specie    tradizionalmente    destinate
all'allevamento e al commercio per fini ornamentali o amatoriali.

Le autorizzazioni  per le  attività di  cui al primo comma o per
eventuali deroghe  al precedente  comma, particolarmente per fini
scientifici e  sperimentali, sono  rilasciate  dal  Ministro  per
l'agricoltura e  le foreste  su parere dell'Istituto Nazionale di
Biologia della Selvaggina.

ARTICOLO 34
(Cani vaganti)

I cani  trovati a  vagare nelle campagne debbono essere catturati
dagli agenti di vigilanza.

I cani  trovati nei  centri per la produzione di selvaggina, zone
di ripopolamento  e cattura  e oasi  di protezione  devono essere
catturati;   possono essere  abbattuti,  quando  arrechino  danno
reale alla  selvaggina e  semprechè  non  ne  sia  possibile  la
cattura nè l'individuazione del proprietario.

I gatti  inselvatichiti trovati  a vagare  a distanza superiore a
300 metri  dall'abitato possono  essere catturati  o uccisi dagli
addetti alla  vigilanza o  dai soggetti  di cui  all'ultimo comma
dell'art. 25.

I cani  catturati ai sensi del primo e secondo comma del presente
articolo, sono  tenuti in  custodia a  cura del Comune;  verso il
quale il  proprietario del cane è tenuto al rimborso delle spese
di custodia e di mantenimento.

Eseguiti  i   predetti  pagamenti,   il  cane   catturato   viene
restituito.

Trascorsi trenta giorni, nel caso che il proprietario sia rimasto
sconosciuto, il  cane rimane  di proprietà  del  Comune  che  ne
dispone liberamente.

I cani  a guardia  delle abitazioni  e del  bestiame  non  devono
essere lasciati  incustoditi nelle  campagne a  più di 200 metri
dall'abitazione o dal bestiame medesimo.

ARTICOLO 35
(Agenti di vigilanza)

La vigilanza  sull'applicazione delle leggi venatorie è affidata
agli agenti  dipendenti degli  enti delegati  dalla Regione, agli
ufficiali, ai  sottufficiali e  alle guardie  del corpo forestale
dello Stato, alle guardie addette a parchi nazionali e regionali,
agli ufficiali  e agenti  di polizia  giudiziaria e  di  Pubblica
Sicurezza, alle  guardie private  riconosciute ai  termini  della
legge di  pubblica sicurezza  ed alle  guardie  volontarie  delle
associazioni venatorie  e naturalistiche riconosciute, alle quali
sia attribuita  la qualifica  di guardia giurata ai termini delle
norme di pubblica sicurezza.

Le associazioni  venatorie e  naturalistiche  hanno  facoltà  di
chiedere ai  termini della  legge  di  PS  il  riconoscimento  di
guardie  giurate  volontarie  per  quei  soci  che  diano  sicuro
andamento di  serietà e  di capacità  e che  intendano eseguire
volontariamente servizio di vigilanza venatoria.

Tali guardie  sono ammesse all'esercizio delle loro funzioni dopo
avere prestato  giuramento ai sensi dell'art. 250 del Regolamento
5.6.40 n. 635.

Gli agenti  dipendenti dagli  enti delegati  esercitano, ai sensi
dell'art. 27  della legge  27-12-1977, n. 968 funzioni di polizia
giudiziaria.

Gli agenti  venatori  che  non  esercitano  funzioni  di  polizia
giudiziaria,  qualora  accertino  anche  a  seguito  di  denuncia
violazioni alla legge sulla caccia contestano, ai sensi e per gli
effetti dell'art.  6,  comma  1 della legge 24-12-1975,  n.  706,
quando  vi   sia  la   possibilità,  la   violazione  tanto   al
trasgressore quanto alla persona obbligata in solido al pagamento
della somma dovuta.

Dell'avvenuta contestazione  è fatta  annotazione nel verbale di
riferimento di  cui all'art.  28, comma 5 della legge 24-12-1977,
n. 968.

I  trasgressori,   ovvero  le  persone  obbligate  in  solido  al
pagamento della  somma dovuta, possono ai sensi dell'art. 5 della
legge 24-12-1975  n.  706,  estinguere  la  propria  obbligazione
contravvenzionale nella  misura ridotta pari al terzo del massimo
della sanzione  prevista dalla presente legge mediante versamento
a  favore  del  Comune  nel  cui  territorio  è  stata  rilevata
l'infrazione, da  effettuare entro  il termine di sessanta giorni
dalla contestazione.

Se non sia avvenuta la contestazione personale per tutte o alcune
delle persone  indicate nel comma 1, gli estremi della violazione
debbono essere  notificati a  cura del  Sindaco agli  interessati
residenti  in   Italia  entro   il  termine   di  novanta  giorni
dall'accertamento.

In base al verbale di accertamento il Sindaco, previo esame della
sua fondatezza,  emana  l'ordinanza  e  la  ingiunzione  prevista
nell'art. 8 della legge 24-12-1975, n. 706.

ARTICOLO 36
(Poteri e compiti degli agenti)

Nell'esercizio di  vigilanza gli  agenti e  le guardie  di cui al
precedente articolo, possono chiedere l'esibizione della licenza,
del  tesserino,   dei  permessi   di  caccia,  della  polizza  di
assicurazione  e   della  cacciagione  alle  persone  trovate  in
possesso di  armi o  arnesi atti  alla caccia,  in esercizio o in
attitudine di caccia.

In caso  di contestazioni  di una delle infrazioni amministrative
previste  dall'art.  38  della  presente  legge  gli  agenti  che
esercitano funzioni  di polizia  giudiziaria nei casi previsti ai
punti a),  b), c),  d), e  f), dello  stesso  articolo,  salva  e
impregiudicata  ogni   altra  sanzione   prevista  dalla   legge,
provvedono al  sequestro delle  armi e  dei mezzi  di caccia, con
esclusione del cane, dei falchi e dei richiami vivi.

Se fra le cose soggette a sequestro si trovi selvaggina viva, gli
agenti la  consegnano al  Comune  che  provvede  a  liberarla  in
località adatta.

Quando la selvaggina viva sia sequestrata in campagna, gli agenti
la liberano sul posto.

ARTICOLO 37
(Procedimento sanzionatorio)

Alle infrazioni alle disposizioni contenute nelle leggi regionali
in   materia   di   difesa   della   fauna   e   regolamentazione
dell'attività venatoria si applicano le disposizioni di cui alla
legge 24-12-1975,  n. 706  salva  ed  impregiudicata  ogni  altra
sanzione  prevista   dalle  leggi   vigenti  e   da  quelle   che
disciplinano l'igiene e il commercio della selvaggina.

Le infrazioni  vengono descritte  in apposito  verbale  ai  sensi
della legge 24-12-1975 n. 706.

L'originale  del   verbale   è   trasmesso   dal   verbalizzante
all'Amministrazione Comunale  nel  cui  territorio  è  accertata
l'infrazione.

Copia del  predetto verbale deve essere immediatamente consegnata
al trasgressore.  In caso di rifiuto a riceverla il verbalizzante
trasmette anche  tale copia  all'Amministrazione Comunale  che ne
dà comunicazione entro novanta giorni al contravventore.

Il contravventore  può effettuare,  entro sessanta giorni, dalla
contestazione  o   dalla  notifica,   il  pagamento  con  effetto
liberatorio, di una somma pari alla terza parte del massimo della
sanzione prevista  per la  violazione commessa  ovvero  può  far
pervenire scritti  difensivi entro  il termine  di trenta  giorni
dalla data della contestazione o notificazione della infrazione;
successivamente  a   tale  data  l'Amministrazione  Comunale,  se
ritiene  fondato   l'accertamento,  definisce  l'ammontare  della
sanzione.

Qualora il  trasgressore non abbia ottemperato alla oblazione, di
cui al  precedente  comma,  l'Amministrazione  Comunale,  sentito
l'interessato nel caso di proposta discritti difensivi, definisce
l'ammontare della sanzione e ne dà comunicazione al responsabile
mediante lettera raccomandata con ricevuta di ritorno, alla quale
viene allegata copia del verbale delle contravvenzioni.

La sanzione  amministrativa deve  essere assolta  entro  sessanta
giorni dalla  notificazione di  cui al  comma precedente mediante
versamento all'Amministrazione Comunale della somma indicata.

Quando non  sia stato  effettuato il  pagamento entro  i  termini
prescritti l'Amministrazione  Comunale ingiunge all'obbligato con
apposito atto da notificare mediante raccomandata con ricevuta di
ritorno, di  pagare entro  trenta giorni  dalla notificazione, la
somma dovuta.

L'ingiunzione costituisce titolo esecutivo.

Contro  di   essa,  entro  il  termine  ultimo  previsto  per  il
pagamento, l'interessato  può ricorrere  dinanzi alla  autorità
giudiziaria competente  ai sensi  dell'art. 3 del TU 14-4-1910 n.
639.

Le somme  riscosse a  titolo di  sanzione amministrativa  vengono
introitate  dall'Amministrazione   Comunale  e   destinate   alla
gestione dell'area  faunistica cui  il Comune è territorialmente
interessato.

La proposta  di sospensione, di revoca o di esclusione definitiva
dalla concessione di licenza di caccia, viene formulata, ai sensi
dell'art. 33 della legge 27-12-1977, n. 968, dall'Amministrazione
Comunale nel  cui territorio è avvenuta l'infrazione e trasmessa
al Questore  del luogo di residenza del trasgressore che provvede
a tale  sospensione,  o  revoca  o  esclusione  definitiva  dalla
concessione.

Nel caso  di oblazione  della sanzione amministrativa le armi e i
mezzi di  caccia sequestrati con le modalità di cui all'art. 36,
ove non  si dia  luogo alla  proposta di  revoca o  di esclusione
definitiva dalla  concessione di  licenza, vengono dissequestrati
previa    dimostrazione     dell'estinzione    delle     sanzioni
amministrative.

ARTICOLO 38
(Sanzioni)

Per la  violazione alle  disposizioni della presente legge, fatta
salva l'applicazione  delle pene previste per la violazione della
legislazione sulle armi, si applicano le seguenti sanzioni:

a) la sanzione amministrativa da L. 50.000 a lire L. 500.000 e la
   sospensione dalla  concessione della  licenza fino  a tre anni
   per chi  esercita la  caccia senza avere conseguito la licenza
   medesima;    in  caso  di  recidiva  si  applica  la  sanzione
   amministrativa da  L. 100.000  a L.  1.000.000 e la esclusione
   definitiva dalla concessione della licenza.
b) la sanzione amministrativa da L. 50.000 a lire L. 500.000 e la
   sospensione della  licenza fino a tre anni per chi esercita la
   caccia senza  aver contratto  la polizza  di assicurazione  ai
   sensi del  precedente art. 18;  in caso di recidiva si applica
   la sanzione  amministrativa da  L. 100.000 a L. 1.000.000 e la
   revoca della licenza;
c) la sanzione amministrativa da L. 50.000 a lire L. 500.000 e la
   sospensione della  licenza fino ad un anno per chi esercita la
   caccia in  periodo non consentito o in zona in cui sussiste il
   divieto di caccia;  in caso di recidiva si applica la sanzione
   amministrativa da  L. 100.000  a L. 1.000.000 e la sospensione
   della licenza  fino a tre anni;  in caso di ulteriore recidiva
   la sanzione  amministrativa da  L. 200.000 a L. 2.000.000 e la
   revoca della licenza;
d) la sanzione amministrativa da L. 500.000 a lire L. 3.000.000 e
   la revoca  della licenza  per chi esercita la caccia su specie
   di uccelli  o mammiferi  particolarmente protetti,  di cui  al
   precedente art. 17;
e) la  sanzione amministrativa da L. 10.000 a lire L. 500.000 per
   chi esercita  la caccia  con mezzi  non consentiti  ovvero  su
   specie di  mammiferi  o  uccelli  nei  cui  confronti  non  è
   consentita la caccia;
   in caso di recidiva la sanzione amministrativa da L. 100.000 a
   L. 1.000.000 e la sospensione della licenza fino ad un anno;
   in caso di ulteriore recidiva la sanzione amministrativa da L.
   200.000 a L. 2.000.000 e la revoca della licenza;
f) la  sanzione amministrativa da L. 20.000 a lire L. 2.000.000 e
   la revoca  della licenza e la esclusione definitiva, eccezione
   fatta per  il minore quando non sia recidivo, per chi esercita
   l'uccellagione o  comunque la  cattura di uccelli in qualsiasi
   forma, in  violazione di  quanto disposto  dall'art. 18  della
   legge 27-12-1977, n. 968;
g) la  sanzione amministrativa da L. 30.000 a lire L. 300.000 per
   chi esercita  la caccia  senza  essere  munito  del  tesserino
   regionale;
h) la sanzione amministrativa da L. 5.000 a L. 50.000 per chi non
   provvede  ad   effettuare  le   prescritte   annotazioni   sul
   tesserino;
i) la  sanzione amministrativa  da L.  5.000 a lire L. 50.000 per
   chi, pur  essendo munito,  non esibisce  la licenza  di  porto
   d'armi per  uso di  caccia o  la polizza di assicurazione o il
   tesserino regionale;
   la sanzione  si applica  nel minimo  qualora  il  trasgressore
   esibisca il  documento entro  otto giorni  al Comune  nel  cui
   territorio è avvenuta l'infrazione;
l) la  sanzione amministrativa  da L.  5.000 a lire L. 50.000 per
   chi viola  la disposizione di cui al precedente art. 28 ultimo
   comma;
m) la  sanzione amministrativa da L. 50.000 a lire L. 500.000 per
   ciascun capo,  per chi  destina  a  scopi  diversi  da  quelli
   indicati dall'art.  13  della  legge  27-12-1977,  n.  968  la
   selvaggina introdotta dall'estero;
n) la  sanzione amministrativa  da L.  5.000 a  lire L. 50.000 ai
   proprietari di  fondi che non ottemperano alle disposizioni in
   materia di  tabellazione di  cui all'art.  16  della  presente
   legge e  la sanzione  amministrativa di  L.  20.000  per  ogni
   tabella apposta abusivamente;
o) in  caso di  danneggiamento provocato  a specie  selvatiche da
   scarichi  inquinanti   industriali  o   urbani,  dall'uso   di
   insetticidi, pesticidi, diserbanti o di altre sostanze nocive,
   in  violazione   alle  vigenti   disposizioni  di   legge,   i
   responsabili sono  tenuti oltre  al pagamento  delle  sanzioni
   previste dalla  vigente legge,  ad  effettuare  immissioni  di
   selvaggina al fine di ricostruire il patrimonio faunistico.
   La quantità,  la qualità  di selvaggina  e le  modalità  di
   immissione vengono determinate dal Comune;
p) la  sanzione amministrativa da L. 50.000 a lire L. 500.000 per
   chi destini a ripopolamento specie selvatiche allevate ai fini
   alimentari di cui all'art. 32 della presente legge;
q) la  sanzione amministrativa  da L.  5.000 a lire L. 50.000 per
   chi  viola   le  disposizioni   della  presente  legge  o  del
   calendario venatorio non espressamente richiamate dal presente
   articolo.

Al fine  di  valutare  i  casi  di  recidiva  relativamente  alle
infrazioni di  cui al  presente articolo,  ad ogni  cacciatore in
possesso della  licenza viene  distribuito, gratuitamente a cura,
del Comune  di residenza,  un allegato alla licenza di caccia nel
quale, vengono  trascritte,  a  cura  del  Comune  irrogante,  la
sanzione e le infrazioni compiute dal titolare che siano soggette
a recidiva.

Di tali  sanzioni viene  data tempestiva  notizia  al  Comune  di
residenza del  contravventore, affinchè  in caso  di smarrimento
dell'allegato sia  possibile  rilasciarne  copia  completa  delle
eventuali segnalazioni.

La predisposizione  e la  stampa dell'allegato  viene  effettuata
dalla Giunta regionale.

ARTICOLO 39
(Fondo di tutela delle produzioni agricole)

Il fondo  di tutela delle produzioni agricole, di cui all'art. 26
della legge  27-12-1977 n.  968,  viene  ripartito  dalla  Giunta
regionale tra  i Comuni  entro il  mese di giugno di ogni anno in
rapporto, di  norma, alla superficie agraria e su conforme parere
del Comitato di gestione del fondo medesimo.

Le domande  di indennizzo  per danni  alle colture  in atto  sono
presentate   ai   Comuni   corredate   possibilmente   di   prove
testimoniali e  fotografiche  dell'avvenuto  danneggiamento;    i
Comuni  provvedono  entro  dieci  giorni  dal  ricevimento  della
domanda alle verifiche del caso, anche mediante sopralluogo.

La liquidazione  degli indennizzi sarà valutata in rapporto alle
colture in atto e all'entità del danno accertato.

La liquidazione  viene effettuata  entro il  31 dicembre  di ogni
anno.

Le somme  eventualmente residue  vengono  utilizzate  dai  Comuni
singoli o associati per iniziative di riequilibrio faunistico.

Non sono  ammessi a  indennizzo i danni causati da specie animali
nei fondi  chiusi, o  in  aree  comunque  recintate  in  modo  da
impedire il  libero passaggio di animali o persone nonchè quelli
su superfici interessate da istituti o aziende che abbiano tra le
finalità la  tutela e  la produzione  faunistica  o  l'attività
venatoria, in aree boschive o comunque in divieto di caccia.

Non sono  altresì ammessi  a indennizzo  i danni, non altrimenti
risarcibili imputabili  all'esercizio della  caccia esercitata al
di  fuori  del  periodo  in  cui  la  caccia  è  consentita  dal
calendario venatorio.

Il Comitato  di gestione del fondo di cui all'art. 26 della legge
27-12-1977, n.  968 è costituito con deliberazione del Consiglio
regionale.

TITOLO VI
NORME FINANZIARIE

ARTICOLO 40
(Tasse per l'esercizio venatorio)

I provvedimenti  amministrativi per  l'esercizio  venatorio  sono
soggetti alla  tassa sulle  concessioni regionali  nella misura e
con le  modalità stabilite  dalla legge regionale 25-9-79, n. 54
(atti del Consiglio).

ARTICOLO 41
(Tariffe per l'esercizio venatorio)

Il Titolo  II della  tariffa annessa alla LR 25-9-1979 n. 54 (AC)
è così modificato:

Numero d'ordine 15
Licenza di appostamento di caccia

a) fisso                                              L.   20.000
b) fisso ai colombacci                                L.   40.000
c) fisso ai palmipedi                                 L.  180.000
d) aree allagate artificialmente per  appostamenti
   fissi ai palmipedi, per ogni ettaro                L.   10.000

Numero d'ordine 16
Concessione di costituzione di:

1) riserva di caccia, per ogni ettaro
   tassa di rilascio                                  L.    8.000
   tassa annuale                                      L.    8.000

2) azienda faunistico - venatoria, per ogni ettaro
   tassa di rilascio                                  L.    8.000
   tassa annuale                                      L.    2.000

3) centri privati di produzione di  selvaggina per
   ogni ettaro
   tassa di rilascio                                  L.    8.000
   tassa annuale                                      L.    2.000

ARTICOLO 42
(Mezzi finanziari)

Le entrate  derivanti dalla  tassa di  concessione regionale  per
l'esercizio venatorio  vengono destinate agli interventi previsti
dalla presente.  A tal  fine, nei  bilanci  di  previsione  della
Regione, a  partire dal 1980, sono istituiti, nella parte "Spesa"
i seguenti capitoli:

Cap. 35620
   Fondo per la tutela delle produzioni agricole              pm.

Cap. 35640
   Fondo da  ripartire fra  i  Comuni  per  la
   gestione   delle    aree   faunistiche    e
   l'esercizio delle funzioni delegate                        pm.

Cap. 35650
   Fondo da  ripartire  fra  le  province  per
   l'esercizio delle funzioni delegate                        pm.

Cap. 35680
   Fondo  a   disposizione  della  Giunta  per
   interventi di  tutela  e  incremento  delle
   risorse faunistiche, recupero delle risorse
   ambientali, per  studi  e  ricerche  e  per
   attività di educazione e propaganda per la
   difesa della  fauna  e  dell'ambiente,  per
   contributo  a   Enti  ed  Associazioni  per
   iniziative  analoghe  nonchè  per  compiti
   della Giunta regionale                                     pm.

La Giunta  regionale entro  il 30  novembre di  ciascun  anno,  a
partire dal  1980, ripartisce  le somme  riscosse nel  Cap. 00200
"Tassa sulle  concessioni regionali",  a titolo  di  tassa  sulle
concessioni regionali  per l'esercizio  venatorio fra  i  diversi
interventi indicati  nel  comma  precedente.  Parte  delle  somme
possono essere  destinate,  con  lo  stesso  provvedimento,  alla
copertura delle  spese di  funzionamento istituzionale.  I  mezzi
finanziari  assegnati  ai  Comuni  per  la  gestione  delle  aree
faunistiche e  l'esercizio delle funzioni delegate sono dipartiti
con le seguenti modalità:

- 60%  in rapporto  alla superficie  del  territorio  agricolo  e
  forestale;
- 10% in rapporto alla popolazione residente;
- 30% in rapporto all'indirizzo faunistico.

I fondi  attribuiti agli  Enti delegati possono essere utilizzati
anche   per   la   istituzione   di   centri   pubblici   e   per
l'incentivazione di centri privati di produzione di selvaggina.

ARTICOLO 43
(Norme transitorie e finali)

Alla data  di entrata  in vigore  della presente legge cessano di
avere applicazione  le LLRR 4.7.74, n. 35 27-8-74 n. 51, 305-1975
n. 64,  5-9-78 n. 60, nonchè le norme del TU 5-6-1939 n. 1016, e
successive modificazioni  ed integrazioni, dove non espressamente
richiamate.

Per  quanto   non  previsto   dalla  presente   legge  vigono  le
disposizioni di cui alla legge 27-12-1977 n. 968.

Le concessioni  in atto  di riserva di caccia, di cui all'art. 43
del TU  5-6-1939 n.  1016, modificato  con legge 2-8-1967 n. 799,
sono regolamentate dalla legge 27-12-1977, n. 968.

Le Amministrazioni  provinciali, sentito  l'Istituto Nazionale di
Biologia della Selvaggina tenuto conto della peculiarità e della
importanza del  patrimonio faunistico presente, possono rinnovare
le concessioni  di riserva  di caccia  giunte  a  scadenza.  Tali
rinnovi  sono   subordinati  a   disciplinare  predisposto  dalla
Amministrazione provinciale  interessata, nel quale dovrà essere
previsto:

- il divieto di caccia alle specie migratorie;
- la  possibilità  di  cattura,  a  cura  delle  Amministrazioni
  provinciali,   di   selvaggina   eventualmente   eccedente   da
  utilizzare per ripopolamento;
- la selvaggina da mettere a disposizione per il ripopolamento;
- la  predisposizione  di  ambienti  idonei  per  la  sosta,  per
  l'alimentazione, il rifugio e la riproduzione della selvaggina;
- il numero degli agenti addetti alla vigilanza;
- il  divieto di  recinzioni che  impediscano il libero movimento
  della selvaggina.

Nelle riserve  di caccia  si applicano le limitazioni di tempo di
specie, e  di numero  di capi di selvaggina da abbattere previste
dal calendario venatorio.

I rinnovi  di concessione  di  riserva  possono  essere  revocati
quando il  concessionario non  abbia  ottemperato  agli  obblighi
previsti dalla presente legge o dallo specifico disciplinare.

Per il  rinnovo delle  concessioni le Amministrazioni provinciali
si  atterranno   alla  normativa  del  TU  5-6-1939,  n.  1016  e
successive modificazioni  in  quanto  non  in  contrasto  con  la
presente legge.  Alle infrazioni compiute nelle riserve di caccia
si applicano  le disposizioni  di cui  all'art. 38 della presente
legge.

Per l'anno  finanziario 1979,  al fine  di far  fronte agli oneri
derivanti dall'applicazione  della presente  legge è autorizzata
la stessa  spesa e  con le  stesse finalità  di cui  all'art. 52
della LR 4-7-1974, n. 35.

I mezzi  finanziari assegnati  per l'esercizio  finanziario  1979
agli enti  delegati sono ripartiti con le stesse modalità di cui
all'art. 53  e segg. della citata LR 4-7-1974, n. 35 e successive
modificazioni.

Fino  al   31-3-1981  il   territorio   regionale   può   essere
amministrato ai  fini  faunistico  venatori  secondo  gli  ambiti
territoriali  individuati  con  la  deliberazione  del  Consiglio
regionale n. 394 del 19-7-1977 e nelle forme previste dalla LR 4-
7-1977 n. 35 e successive modificazioni.

Entro tale  termine gli  ambiti di  gestione si dovranno adeguare
alle  disposizioni   generali  di   suddivisione  del  territorio
previste dal comma 5 dell'art. 2 della presente legge.

Il regolamento  di cui  all'art. 19 dovrà essere approvato entro
sei mesi  dall'entrata in vigore della presente legge. Le attuali
commissioni  di   esame  continuano   ad  avere   validità  sino
all'entrata in vigore di tale regolamento.

Sino all'approvazione  di un  nuovo  regolamento  in  materia  di
cattura di  volatili di  cui all'art.  24  della  presente  legge
rimane in  vigore il  regolamento n. 4 del 9-8-1978 approvato dal
Consiglio regionale.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 15 marzo 1980.

La presente legge è stata  approvata dal Consiglio  Regionale il
6-2-1980 ed è stata  vistata dal Commissario del Governo il 6-3-
1980.



FAUNA
CACCIA

