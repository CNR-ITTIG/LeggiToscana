Norme concernenti il servizio farmaceutico.

Il Consiglio Regionale ha approvato il 7-10-1980
Il Commissario del Governo ha apposto il visto il 6-11-1980
Il Presidente  della Giunta  Regionale promulga la seguente legge
regionale:

ARTICOLO 1
(Autorità competente)

L'orario di apertura delle farmacie pubbliche e private, il turno
settimanale, la  chiusura infrasettimanale, il servizio notturno,
vengono stabiliti  dall'autorità  sanitaria  locale  in  base  a
proposte formulate  dalle rappresentanze sindacali delle farmacie
sentito, il  parere dell'Ordine  Professionale e,  in carenza  di
proposte, d'ufficio.

ARTICOLO 2
(Orario giornaliero)

Nei giorni  feriali tutte le farmacie della Regione che non siano
in servizio per turno restano aperte:

- o  per la  durata di  ore 7.30 per cinque giorni la settimana e
  per 4  ore per il sesto giorno, assicurando complessivamente un
  orario settimanale di ore 41.30;
- o  per la  durata complessiva  di ore  8 per  cinque giorni  la
  settimana.

L'orario deve assicurare un intervallo di chiusura pomeridiana.

Nei giorni  feriali, per le farmacie rurali, l'orario di apertura
giornaliero può  essere ridotto  fino a  sei ore,  su  richiesta
della farmacia  e previa  determinazione dell'autorità sanitaria
locale, assicurando complessivamente un orario settimanale di ore
36.

ARTICOLO 3
(Turno settimanale)

E' istituito  un turno  settimanale per  assicurare  il  servizio
nelle  ore  di  chiusura  pomeridiana,  nel  giorno  di  chiusura
settimanale, nel  giorno di  chiusura settimanale  pomeridiana  e
nelle festività domenicali o infrasettimanali.

Il servizio  di turno  settimanale diurno  ha inizio  dall'ora di
chiusura antimeridiana  del sesto  giorno  nei  casi  in  cui  le
farmacie assicurano l'orario settimanale complessivo di ore 41.30
e dalle  ore 9  del sesto  giorno nei  casi in  cui  le  farmacie
assicurano l'orario complessivo di ore 40.

Il turno  settimanale non  dà luogo automaticamente al giorno di
chiusura a  titolo di  recupero, ferma  restando la previsione di
cui al successivo art. 5.

L'espletamento del  servizio nelle  ore di chiusura deve avvenire
con le seguenti modalità:

1. Nei  comuni con  popolazione inferiore  a 50.000  abitanti  il
   servizio sarà così assicurato:

   a) il  farmacista   di   turno   deve essere    agevolmente  e
      tempestivamente  reperibile,  con  idonea  segnalazione  da
      parte del  medesimo, nei comuni con popolazione inferiore a
      10.000 abitanti;
   b) il   farmacista  di  turno  ha  facoltà  di  espletare  il
      servizio a  battenti  chiusi  nei  comuni  con  popolazione
      compresa tra 10.000 e 25.000 abitanti;
   c) il  servizio deve  essere espletato  a battenti  aperti nei
      comuni con popolazione superiore a 25.000 abitanti.

2. Nei  comuni con  popolazione superiore  a 50.000  abitanti  il
   servizio deve  essere assicurato  da una  farmacia ogni 50.000
   abitanti, con  possibilità di  aumento fino  al raddoppio del
   numero delle  farmacie nei  comuni ad elevato flusso turistico
   (art. 116 del TU delle LLSS) e tenendo conto dell'esigenza del
   servizio nell'ambito  del territorio di competenza dell'Unità
   Sanitaria Locale.

Eventuali frazioni di popolazione vengono valutate dall'autorità
sanitaria  locale  anche  in  base  a  proposte  formulate  dalle
rappresentanze  sindacali   delle  farmacie,   sentito   l'Ordine
Professionale.

La domenica  e le  festività infrasettimanali,  le  farmacie  di
turno osservano l'orario ininterrotto diurno a battenti aperti.

ARTICOLO 4
(Turni delle farmacie rurali)

Il titolare  o direttore di farmacia rurale è tenuto ad avere la
residenza nella località in cui è ubicata la farmacia.

Le farmacie rurali ubicate anche in comuni limitrofi usufruiscono
del turno  settimanale, limitatamente  alla domenica e festività
infrasettimanali, o  notturno a condizione che la distanza tra le
farmacie  non  sia  superiore  a  Km.  8,  esistano  collegamenti
effettuati da  mezzi pubblici  e sussistono agevoli condizioni di
viabilità.

In deroga al criterio della distanza, di cui al precedente comma,
le Autorità  Sanitarie locali possono concedere alle farmacie la
turnificazione, in relazione al numero di collegamenti effettuati
da mezzi  pubblici, alle condizioni di viabilità e tenendo conto
dei servizi di guardia medica.

Le  farmacie  rurali  di  turno  nelle  festività  domenicali  o
infrasettimanali devono  espletare il  servizio a battenti aperti
dalle  ore  9.00  alle  ore  12.30  assicurandosi  da  parte  del
farmacista la  disponibilità nell'ambito  della località in cui
è ubicata la farmacia, nelle rimanenti ore.

Le farmacie rurali che non possono usufruire della turnificazione
perchè non  sussistono le condizioni di cui ai commi precedenti,
assicurano  il   servizio  festivo   e  notturno   garantendo  la
reperibilità agevole  e tempestiva  del  farmacista  nell'ambito
della località in cui è ubicata la farmacia.

ARTICOLO 5
(Chiusura infrasettimanale)

Compatibilmente  con   le  esigenze  di  assicurare  l'assistenza
farmaceutica  alla  popolazione  e  tenendo  altresì  conto  del
servizio   assicurato    da   farmacie   di   comuni   limitrofi,
limitatamente alle  farmacie rurali, l'autorità sanitaria locale
ha facoltà  di concedere  alle farmacie  urbane e  rurali non di
turno una mezza giornata di chiusura infrasettimanale pomeridiana
per le farmacie che osservano l'orario settimanale di ore 41.30.

Le  farmacie   rurali  che  non  possono  usufruire  di  chiusura
infrasettimanale in  assenza delle  condizioni di  cui  al  comma
precedente possono  essere autorizzate  dall'Autorità  sanitaria
locale a restare chiuse per una mezza giornata infrasettimanale a
condizione che  sia assicurata  la disponibilità  del farmacista
nell'ambito della località in cui è ubicata la farmacia.

ARTICOLO 6
(Servizio notturno)

Durante le  ore che  vanno dalla  chiusura serale  alla  apertura
antimeridiana  delle   farmacie,  il   servizio  farmaceutico  è
assicurato  o   da  farmacie   che   si   offrano   a   svolgerlo
permanentemente, oppure  attraverso turni  adottati in  base alla
proposta delle  rappresentanze sindacali  delle farmacie, sentito
il parere  dell'Ordine Professionale  e, in  carenza di proposte,
stabiliti  dall'Autorità   Sanitaria  Locale  con  provvedimento
d'Ufficio osservando i seguenti criteri:

1. Nei comuni con popolazione fino a 100.000 abitanti il servizio
   notturno deve  essere  assicurato  da  una  farmacia,  con  le
   seguenti modalità:

   a) il  farmacista deve  essere   agevolmente e tempestivamente
      reperibile, con  idonea indicazione  da apporsi  presso  la
      farmacia, nei  comuni con  popolazione inferiore  a  10.000
      abitanti;
   b) a  battenti chiusi  e a  chiamata, con obbligo di immediato
      intervento, nei  comuni con popolazione compresa fra 10.000
      e 25.000 abitanti;
   c) a  battenti aperti  fino alle  ore 23.00 e, successivamente
      fino alla  apertura antimeridiana della farmacia a battenti
      chiusi  con   obbligo  di   permanenza  del  farmacista  in
      farmacia, nei  comuni con popolazione compresa fra 25.000 e
      100.000 abitanti.

2. Nei  comuni con  popolazione superiore  a 100.000 abitanti, il
   servizio notturno  è assicurato  da  un'altra  farmacia  ogni
   50.000 abitanti  con le  stesse modalità di cui al precedente
   punto 1 lett. c).

Eventuali  frazioni   di  popolazione   vengono  valutate   dalla
autorità sanitaria  locale anche in base alle proposte formulate
dalle rappresentanze  sindacali delle farmacie, sentito il parere
dell'Ordine professionale.

ARTICOLO 7
(Servizio di emergenza)

L'Ordine  Professionale,   in  accordo   con  le   organizzazioni
sindacali delle farmacie, è tenuto a predisporre e ad aggiornare
un piano  per un  servizio integrativo  di emergenza mettendolo a
disposizione dell'autorità  sanitaria locale  che può attivarlo
per  fronteggiare   eventuali  situazioni  di  emergenza  per  la
pubblica salute.

L'Ordine  Professionale,   in  accordo   con  le   organizzazioni
sindacali delle  farmacie, è tenuto a predisporre anche un piano
da mettere  a disposizione  dell'autorità sanitaria  locale  per
assicurare un  servizio minimo  in occasione di manifestazioni di
sciopero da parte delle farmacie.

Il piano di cui al secondo comma dovrà indicare le modalità del
servizio e le prestazioni che dovranno essere assicurate.

ARTICOLO 8
(Farmacie con servizio continuativo)

Nei centri con oltre 150.000 abitanti, in relazione alle esigenze
dell'assistenza farmaceutica,  l'autorità sanitaria  locale può
concedere inserendolo  in aggiunta  nei turni, l'espletamento del
servizio continuativo  da considerarsi comunque effettuato sempre
a battenti  aperti, in  modo che  non vi sia più di un esercizio
ogni 150.000  abitanti con  eccezione per  i  comuni  ad  elevato
flusso turistico  e per  i comuni capoluoghi di provincia che, al
momento della  entrata in vigore della presente legge, assicurino
debitamente autorizzati,  il  servizio  continuativo  a  battenti
aperti, 24 ore su 24.

La farmacia  che svolge il servizio continuativo deve assicurare,
tra l'altro, i seguenti requisiti:

1) i  farmacisti non  devono essere  inferiori  a  10  unità  in
   rapporto di lavoro normale, ovvero in numero superiore in modo
   da garantire il regolare espletamento del servizio;
2) l'ammontare delle scorte di medicinali della farmacia non deve
   essere inferiore  ad un  quinto  dei  farmaci  dispensati  nel
   periodo di un anno.

Le farmacie  limitrofe  che  svolgono  il  servizio  continuativo
possono, su  richiesta, essere  esonerate dai turni settimanale e
notturno.

Le farmacie  che, alla  data di  entrata in vigore della presente
legge, svolgono servizio continuativo, fermo restando il rapporto
numerico di  cui al  comma  1,  potranno  essere  autorizzate  ad
assicurare  il   predetto  servizio   previo  accertamento  delle
condizioni di  cui ai  punti 1 e 2 del presente articolo salvo la
revoca  implicita   dell'autorizzazione  trascorsi   120   giorni
dall'entrata  in  vigore  della  presente  legge  senza  che  sia
intervenuto il nuovo provvedimento autorizzativo.

L'autorità sanitaria  locale nel  concedere l'autorizzazione  ad
effettuare il servizio continuativo, anche per le farmacie di cui
al precedente  comma, dovrà  fra l'altro,  assicurare l'organica
distribuzione nel territorio.

Nel caso  in cui  più esercizi  compresi quelli di cui al quarto
comma del  presente articolo,  chiedano di  essere autorizzati ad
espletare il  servizio continuativo, l'Autorità sanitaria locale
adotterà le  proprie decisioni in base a criteri preventivamente
determinati.

Alle farmacie  autorizzate ai  sensi del  presente articolo ed ai
sensi del  precedente articolo  6 per  il servizio  notturno,  è
fatto divieto  di vendere, oltre al normale orario di apertura al
pubblico degli  altri esercizi  commerciali,  qualsiasi  prodotto
rientrante nelle  tabelle merceologiche  di cui  alla  legge  426
dell'11 giugno 1971 e DM 30-8-71 e regolamento di applicazione DM
14-1-72 e successive modifiche.

ARTICOLO 9
(Prescrizioni urgenti)

Il farmacista,  nei casi  in cui  espleta il  servizio a battenti
chiusi o assicurando la propria disponibilità o reperibilità è
tenuto a  spedire soltanto  quelle ricette  sulle quali il medico
abbia fatto  esplicita menzione  del carattere  di urgenza  della
prescrizione nonchè  tutte quelle  ricette o  richieste  per  le
quali il farmacista medesimo rilevi il carattere dell'urgenza.

ARTICOLO 10
(Ferie)

Le farmacie  urbane debbono  osservare una  chiusura annuale  per
ferie non inferiore a 15 giorni e non superiore a 30 giorni.

Le farmacie  rurali che sono ammesse alla turnificazione ai sensi
del precedente art. 4, possono osservare una chiusura annuale per
ferie non inferiore a 15 giorni e non superiore a 30 giorni.

La chiusura  per ferie  deve essere  effettuata possibilmente  in
unica soluzione e comunque frazionata non in più di due periodi.

I  turni   di  chiusura   per  ferie  vengono  predisposti  dalle
rappresentanze  sindacali   delle  farmacie,  sentito  il  parere
dell'Ordine Professionale  e sono  autorizzati con  provvedimento
dell'Autorità sanitaria locale.

Debbono comunque  restare in  servizio non  meno  del  50%  delle
farmacie interessate.

ARTICOLO 11
(Obblighi particolari)

E' fatto  obbligo ai  farmacisti che prestano la loro opera nelle
farmacie  aperte   al  pubblico,  sia  come  direttori  che  come
collaboratori, di indossare durante il servizio, un camice bianco
e di  portare sullo  stesso, in  modo ben visibile, il distintivo
nazionale adottato  dalla Federazione degli Ordini dei Farmacisti
(FOFI).

Il pubblico dovrà richiedere la consegna dei medicinali a dose e
forma di  medicamento esclusivamente in farmacia ed ai farmacisti
che indossano  il camice  bianco con il distintivo adottato dalla
FOFI.

E' fatto  obbligo ai  titolari e  ai  direttori  di  farmacia  di
affiggere in farmacia un cartello recante in modo ben visibile al
pubblico, le prescrizioni di cui ai commi precedenti.

All'esterno di  ciascuna farmacia,  in maniera  e  posizione  ben
visibile, deve  restare permanentemente  esposto al  pubblico  un
cartello indicante  il turno di servizio e l'orario di apertura e
chiusura giornaliera  dell'esercizio con  l'indicazione  altresì
della farmacia  di turno  in concomitanza  con la  chiusura della
farmacia stessa.

ARTICOLO 12
(Commissioni giudicatrici  dei concorsi  per il  conferimento  di
posti di farmacista presso le farmacie pubbliche)

La commissione  giudicatrice  dei  concorsi  per  la  nomina  dei
farmacisti addetti alle farmacie pubbliche è così composta:

- Sindaco  o Presidente dell'Azienda Farmaceutica Municipalizzata
  ovvero altro  membro della  Giunta comunale o della commissione
  Amministratrice, delegato dal Sindaco o dal Presidente;
- esperto  in materia sanitaria o funzionario medico o assistente
  nelle discipline sanitarie e sociali della Regione;
- esperto  in materie amministrative o funzionario amministrativo
  o assistente amministrativo della Regione;
- Farmacista  estraneo all'amministrazione  del  Comune  o  della
  Azienda, designato dall'Ordine Provinciale dei Farmacisti;
- Chimico,    estraneo    all'Amministrazione    del    Comune  o
  dell'Azienda, designato dall'Ordine Professionale.

Le funzioni  di segretario  sono svolte  da  un  funzionario  del
Comune o dell'Azienda.

ARTICOLO 13
(Decentramento in sede farmaceutica)

In occasione  della revisione  della pianta  organica, nei comuni
nei quali si registra un concentramento di farmacie, tenuto conto
di nuove  esigenze dell'assistenza  farmaceutica  determinate  da
spostamento avvenuto  nella popolazione  o dal  sorgere di  nuovi
centri abitati, può prevedersi in sostituzione al criterio della
deroga di  cui all'art.  104, comma 3 TULLSS; il decentramento di
una  o   più   sedi   farmaceutiche   già   in   attività   e,
conseguentemente,  espletate   le  procedure   di  cui  ai  commi
successivi, modificare l'assegnazione ad esse delle farmacie.

Le farmacie  che possono  chiedere il trasferimento nella propria
sede vengono  individuate  in  occasione  della  revisione  della
pianta organica di cui al precedente comma.

Le sedi  farmaceutiche di  cui al  primo  comma  potranno  essere
ricoperte soltanto per trasferimento.

La Commissione, di cui all'art. 4, della legge 2-4-1968 n. 475, e
successive modificazioni, formerà la graduatoria dei concorrenti
in base  ai titoli prodotti e valutati ai sensi dell'art. 7 della
citata legge.

La  presente   legge  è   pubblicata  sul  Bollettino  Ufficiale
Regionale. E'  fatto obbligo  a chiunque  spetti di  osservarla e
farla osservare come legge della Regione Toscana.

Firenze, 15 Novembre 1980.

La presente  legge è  stata approvata dal Consiglio Regionale il
7-10-1980 ed  è stata  vistata dal Commissario del Governo il 6-
11-1980.



FARMACI

