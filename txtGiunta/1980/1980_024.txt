Disciplina  delle   agevolazioni  finanziarie  regionali  per  le
attività di cava.

Il Consiglio Regionale ha approvato il 12-2-1980
Il Commissario del Governo ha apposto il visto il 19-3-1980
II Presidente  della Giunta  Regionale promulga la seguente legge
regionale:

ARTICOLO 1
(Ambito di operatività della legge)

La presente  legge disciplina  i criteri  e le  modalità per  la
concessione delle  agevolazioni finanziarie a favore di operatori
singoli o  associati, le  cui sedi  operative e  attività  siano
localizzate   all'interno    del   territorio    regionale,   per
l'attuazione  degli   interventi,  rientranti  nell'ambito  delle
competenze regionali, che nel rispetto degli interessi ambientali
e dell'ordinato  uso del  territorio, siano rivolti allo sviluppo
all'adeguamento tecnologico, al miglioramento delle condizioni di
lavoro e  alla razionalizzazione  delle attività  relative  alla
coltivazione delle cave e torbiere in Toscana.

Accedono alle  agevolazioni finanziarie  gli interventi  previsti
dai piani  aziendali e  interaziendali approvati con le procedure
di cui  al successivo  art. 7,  nonchè  gli  interventi  di  cui
all'art. 5 in quanto rispondenti alle disposizioni della presente
legge ed  al programma  regionale  degli  interventi  di  cui  al
successivo articolo.

I piani  aziendali ed  interaziendali possono  essere  presentati
anche per l'avvio delle attività.

ARTICOLO 2
(Programma regionale  degli interventi per le attività attinenti
le cave e torbiere)

Il  programma   regionale  degli   interventi  per  le  attività
attinenti le  cave e  torbiere attua  gli indirizzi del programma
regionale di sviluppo economico di cui all'art. 48 dello Statuto,
e tiene  inoltre conto degli atti della programmazione nazionale,
regionale e  locale, in  armonia con  le norme di cui all'art. 11
del DPR  24 luglio 1977 n. 616, e con le altre disposizioni delle
leggi  statali   o  regionali  concernenti  gli  strumenti  e  le
procedure  della   programmazione.  In  tale  quadro,  anche  con
riguardo alla  situazione ambientale  e  socio  -  economica  del
territorio, nonchè  ai sistemi infrastrutturali esistenti, fissa
gli obiettivi  di sviluppo  rispetto  ai  quali  la  verifica  di
conformità è  condizione per l'approvazione dei piani aziendali
ed interaziendali  e disciplina  i requisiti  per la  conseguente
concessione  delle   agevolazioni   finanziarie   relative   agli
interventi previsti dai piani stessi.

A  questi   effetti,  il   programma,  con   disposizioni   anche
differenziate per  le  diverse  aree  del  territorio  regionale,
determina:

a) gli  obiettivi globali  di sviluppo  all'attuazione dei  quali
   devono rivolgersi  i piani  aziendali  ed  interaziendali,  le
   relative priorità  e criteri  di valutazione;  tali obiettivi
   globali  di   sviluppo  potranno   esprimersi  in  termini  di
   acquisizione di  nuove conoscenze  scientifiche, tecnologiche,
   di  mercato,   gestionali,  di  razionalizzazione,  di  unità
   lavorative occupate,  di tutela  dell'ambiente naturale  e  di
   lavoro di  qualificata, diversificata e completa utilizzazione
   dei materiali  estratti, o  in  altri  indici  parametrici  in
   aggiunta o in sostituzione;
b) i  tipi  d'intervento  che,  per  essere  previsti  dal  piano
   aziendale  o  interaziendale  espressamente  in  funzione  del
   perseguimento dei  suddetti obiettivi possono essere agevolati
   finanziariamente ai sensi della presente legge;  i criteri per
   la valutazione  di congruità  degli interventi  rispetto agli
   obiettivi di cui al punto a);
c) la  natura e  la    misura  delle    agevolazioni  finanziarie
   concedibili per  ognuno degli  interventi di  cui al  punto b)
   fermo restando  che le agevolazioni stesse potranno consistere
   in contributi  in  conto  capitale,  in  contributi  in  conto
   interessi su  mutui o  prestiti nelle  prestazioni di garanzie
   sussidiarie;   le modalità e i termini per l'erogazione delle
   agevolazioni;
d) l'ammontare   minimo  o massimo degli investimenti per i quali
   possano essere concesse le agevolazioni;
e) i  criteri  per  la    formazione  dei    piani  aziendali  ed
   interaziendali;  la documentazione da presentarsi e che dovrà
   riguardare,  tra  l'altro,  la  descrizione  della  situazione
   aziendale prima  della presentazione  del  piano  e  alla  sua
   ultimazione;   il programma  degli investimenti  previsti e le
   relative modalità  di  finanziamento,  le  modalità  per  lo
   svolgimento  da   parte  dei   competenti  uffici  della  fase
   istruttoria sui  piani aziendali  ed interaziendali presentati
   per l'approvazione;
f) le  modalità  della    vigilanza  sull'attuazione  dei  piani
   aziendali ed  interaziendali e  sui singoli interventi da essi
   previsti, nel  quadro determinato dalle disposizioni di cui al
   successivo articolo 8.

ARTICOLO 3
(Programma regionale  degli interventi per le attività attinenti
le  cave  e  torbiere.  Collegamenti  col  bilancio  regionale  e
procedure)

Il programma  regionale dispone  di un  arco pluriennale  pari  a
quello del  bilancio pluriennale  della Regione  ed  assume  come
riferimento  finanziario   le  disponibilità   recate  da   tale
bilancio. Di queste disponibilità provvede alla ripartizione fra
le aree  intercomunali, di  cui alla  legge regionale  17  agosto
1979, n.  37,  e  successive  modificazioni,  in  relazione  agli
obiettivi di sviluppo assunti.

Il programma è predisposto con la collaborazione delle Province,
previa  consultazione   nelle  forme   stabilite  dal   programma
regionale di  sviluppo con  i  Comuni  e  con  le  organizzazioni
sindacali dei  lavoratori,  le  associazioni  imprenditoriali  di
categoria, il movimento cooperativo.

Il  programma  è  approvato,  con  deliberazione  del  Consiglio
Regionale su  proposta della  Giunta entro  il 31 dicembre 1980 e
quindi entro la stessa data di ogni anno successivo.

In sede  di approvazione  annuale, è  data facoltà di apportare
modifiche alle  disposizioni approvate con il programma dell'anno
precedente, che si intendono altrimenti rinnovate con l'efficacia
pluriennale di cui al primo comma.

Il  programma   regionale  degli  interventi  è  pubblicato  sul
Bollettino Ufficiale della Regione Toscana.

ARTICOLO 4
(Piani aziendali e interaziendali. Contenuti)

Fermo restando  ogni più  dettagliata indicazione  del programma
regionale, ai  sensi del  comma 2  dell'art. 2, i piani aziendali
ed interaziendali  devono basarsi  su una  impostazione tecnico -
economica che,  muovendo dalla  descrizione della  situazione  in
atto, individui  gli obiettivi  di sviluppo  che potranno  essere
raggiunti alla scadenza del piano, la cui durata è espressamente
stabilita e non può eccedere i tre anni.

Per i  piani la cui realizzazione richiede un periodo superiore a
tre anni,  l'applicazione della  presente legge  è consentita ai
fini dell'attuazione,  in tempi  non superiori  al  triennio,  di
obiettivi intermedi individuati dai piani stessi.

Il piano  prevede  inoltre  distintamente  i  singoli  interventi
necessari per la sua attuazione, con i relativi dati progettuali,
i tempi  di acquisizione dei beni e di realizzazione delle opere,
dei lavori  e delle  operazioni, le modalità del finanziamento e
la misura delle agevolazioni finanziarie richieste in conformità
delle indicazioni del programma regionale degli interventi.

ARTICOLO 5
(Programmi d'investimento)

Il  programma   regionale  di  cui  al  precedente  art.  2  può
individuare quegli  interventi  che,  non  comportando  rilevanti
modificazioni  strutturali   delle  aziende  produttive,  possono
usufruire delle  agevolazioni previste sulla base di un documento
programma di  investimento  sostitutivo  del  piano  aziendale  o
interaziendale.

Il programma  regionale determina  in dettaglio la documentazione
da produrre  e stabilisce le quote degli stanziamenti di bilancio
che possono  essere  utilizzate  ai  fini  dell'applicazione  del
presente articolo.

ARTICOLO 6
(Piani aziendali e interaziendali. Assistenza tecnica)

Ai  fini  di  agevolare  la  formazione  dei  piani  aziendali  o
interaziendali, nonchè  dei programmi  di investimento di cui al
precedente art. 5, e per la realizzazione dei relativi obiettivi,
l'ERTAG appresta strumenti di assistenza tecnica sulla base delle
direttive del Consiglio Regionale.

ARTICOLO 7
(Piani  aziendali,  interaziendali  e  programmi  d'investimento.
Procedure)

I piani aziendali ed interaziendali ed i programmi d'investimento
per i  quali s'  intendono ottenere  agevolazioni finanziarie  ai
sensi della  presente legge,  sono presentati,  in allegato  alla
domanda  con   la  quale   si  fa   richiesta  di  accedere  alle
agevolazioni, al  Comune nel  cui territorio si effettueranno gli
interventi.

La domanda  è corredata  da una  dichiarazione, sottoscritta  ed
autenticata nei  modi di  legge,  attestante  sotto  la  espressa
responsabilità del dichiarante che ogni dato fornito corrisponde
a verità  e può  essere accertato.  La domanda ed il piano o il
programma d'investimento  sono inviati  mediante raccomandata con
avviso  di   ricevimento  ovvero   presentati   direttamente   ai
competenti uffici comunali, che ne rilasciano ricevuta.

Entro un mese dalla presentazione della domanda il Comune esprime
il proprio  parere sul  piano aziendale  o interaziendale  o  sul
programma d'investimento con riferimento agli aspetti urbanistici
ambientali,    igienico     sanitari    e    comunque    connessi
all'utilizzazione del territorio.

Entro cinquanta  giorni dal  ricevimento delle  domande il Comune
provvede  ad   inviare  all'Associazione  intercomunale  i  piani
corredati del parere prescritto.

L'Associazione intercomunale  accerta la  rispondenza dei piani o
dei programmi  d'investimento con  il programma  regionale di cui
all'art. 2,  valuta la  congruità delle  spese  preventivate  in
relazione ai  singoli interventi ed agli obiettivi indicati, può
richiedere agli operatori interessati ulteriori notizie, elementi
e dati  integrativi, nonchè  modifiche e  rettifiche del piano o
del programma di investimento.

Qualora  nella   fase  istruttoria   si  provveda  ad  effettuare
modifiche sostanziali  al piano  o al  programma  d'investimento,
l'Associazione intercomunale  ne dà  notizia al  Comune  che  ha
facoltà, per  quanto di  competenza, di  apportare modifiche  od
integrazioni al parere in precedenza espresso.

L'associazione intercomunale delibera con un unico atto per tutti
i piani  aziendali o  interaziendali o  programma  d'investimento
pervenuti al  suo  esame  entro  il  30  marzo  ed  entro  il  30
settembre. Il  provvedimento è  preso nei  60 giorni  dalle date
predette.  L'Associazione   intercomunale  può  disattendere  al
parere  espresso   dal  Comune   esclusivamente  con  motivazioni
riferite alla presente legge, al programma regionale in atto alla
data di  approvazione dei piani e dei programmi d'investimento ed
ai limiti  delle disponibilità  finanziarie ripartite  ai  sensi
dell'art. 3, primo comma.

Per i piani approvati, l'Associazione intercomunale provvede alla
contestuale concessione delle agevolazioni finanziarie ai singoli
interventi previsti dai piani stessi.

L'Associazione   intercomunale    provvede   a   dare   immediata
comunicazione   dei   provvedimenti   adottati   agli   operatori
interessati ed ai Comuni, e ove occorra, agli Istituti di credito
prescelti per il finanziamento.

Varianti sostanziali  ai piani approvati e per i quali sono state
concesse le  agevolazioni finanziarie possono essere ammesse solo
eccezionalmente e  per giustificati motivi. Esse sono autorizzate
dall'Associazione intercomunale  sentito il Comune interessato, e
devono comunque  risultare  compatibili  con  gli  obiettivi  del
piano,  con   il  programma   regionale  e   con  il  tipo  delle
agevolazioni già concesse.

Ogni anno  entro il  31 ottobre,  le  Associazioni  intercomunali
approvano ed  inviano alla  Giunta regionale  una relazione sullo
stato di  attuazione del programma regionale degli interventi nel
settore per le aree di rispettiva competenza.

ARTICOLO 8
(Controlli e decadenze)

L'Associazione    intercomunale     esercita     la     vigilanza
sull'attuazione dei piani aziendali ed interaziendali per i quali
siano state  concesse le  agevolazioni finanziarie, e provvede in
particolare alla  verifica del  raggiungimento degli obiettivi in
forza dei quali i piani sono stati approvati.

A tali  effetti è  fatto obbligo  agli operatori  interessati di
presentare,   secondo   modalità   stabilite   dall'Associazione
intercomunale:

a) resoconti semestrali sullo stato di attuazione del piano;
b) una  relazione conclusiva  sui risultati complessivi raggiunti
   entro sei mesi dalla scadenza del piano.

L'Associazione  intercomunale,   dopo  aver  sentito  l'operatore
interessato, pronuncia  la  decadenza  a  tutte  le  agevolazioni
finanziarie  concesse,   ancorchè  in  tutto  o  in  parte  già
liquidate, qualora:

a) le    agevolazioni  finanziarie  siano  state  distolte  dalle
   finalità per le quali furono concesse;
b) siano  state fornite  indicazioni  non  veritiere  e  tali  da
   indurre in errore l'amministrazione;
c) gli  interventi previsti  siano rimasti  inattuati  nei  tempi
   stabiliti senza giustificato motivo;
d) non  siano stati  adempiuti, gli  obblighi di  cui al comma 1,
   nonostante apposita  diffida  a  provvedere  entro  i  termini
   all'uopo assegnati;
e) non  siano stati  raggiunti gli obiettivi del piano, per causa
   imputabile al soggetto beneficiario o ad altri aventi causa.

La decadenza  comporta l'obbligo  della  restituzione  di  quanto
percepito,   maggiorato    degli   interessi    legali,   nonchè
l'esclusione fino ad un decennio da ogni agevolazione regionale.

La deliberazione dell'Associazione intercomunale che pronuncia la
decadenza fissa  l'eventuale rateazione delle somme da restituire
e la durata dell'esclusione dalle agevolazioni regionali.

L'associazione  intercomunale  esercita  gli  stessi  compiti  di
vigilanza anche  relativamente all'impiego delle agevolazioni per
gli interventi di cui all'art. 5.

ARTICOLO 9
(Interventi diretti a favorire l'accesso al credito)

Allo scopo  di  assicurare  i  mezzi  finanziari  occorrenti  per
l'attuazione   dei   piani   aziendali   ed   interaziendali   ed
eventualmente dei  programmi di  investimento di  cui all'art.  5
approvati  ai   sensi  della  presente  legge,  la  Regione  può
stipulare con Istituti di credito abilitati apposite convenzioni,
dirette a  favorire l'accensione  di mutui  a tasso  agevolato  o
concordato.

ARTICOLO 10
(Finanziamento ed imputazione della spesa)

La presente  legge di spesa a carattere ricorrente fa rinvio alle
leggi di bilancio per la relativa copertura finanziaria.

Essa autorizza:

a) l'iscrizione  nel  Bilancio  pluriennale  per  il  complessivo
   periodo considerato  da tale  bilancio, di previsioni di spesa
   inerenti l'attuazione del programma regionale degli interventi
   di cui  all'art.  2,  secondo  le  indicazioni  a  tal  titolo
   previste dagli  atti della  programmazione  regionale,  ovvero
   secondo  le  quantificazioni  di  carattere  programmatico  da
   prendersi dal  Consiglio regionale  in  sede  di  approvazione
   dello stesso Bilancio pluriennale;
b) l'iscrizione di previsioni di spesa del Bilancio annuale e per
   le singole  annualità del  Bilancio pluriennale, tenuto conto
   delle   relative    indicazioni   dei   piani   aziendali   ed
   interaziendali nonchè,  dei programmi  d'investimento di  cui
   all'art. 5, così come approvati ai sensi dell'art. 7.

ARTICOLO 11
(Disposizioni finali e transitorie)

Dall'1-1-1981 cessano  di avere applicazione le leggi regionali 5
agosto 1974,  n. 46;   11  gennaio 1975, n. 2;  18 maggio 1976 n.
20.

Mantengono comunque efficacia, anche successivamente al I gennaio
1981 limitatamente  all'erogazione, gli  atti di  concessione  di
agevolazioni finanziarie  già approvati  dai  competenti  organi
regionali ai sensi delle vigenti disposizioni.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 27 marzo 1980.

La presente  legge è  stata approvata dal Consiglio Regionale il
12-2-1980 ed  è stata vistata dal Commissario del Governo il 19-
3-1980.



ATTIVITA' ESTRATTIVE

