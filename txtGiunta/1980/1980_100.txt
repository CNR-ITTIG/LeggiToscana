Contributi una  tantum ai  Comuni  per  la  pianificazione  dello
sviluppo della rete distributiva.

Il Consiglio Regionale ha approvato il 18-11-1980
Il Commissario del Governo ha apposto il visto il 20-12-1980
Il Presidente  della Giunta  Regionale promulga la seguente legge
regionale:

ARTICOLO 1
(Finalità della legge)

Al fine  di favorire  la pianificazione dello sviluppo della rete
distributiva, sono  concessi ai  Comuni contributi  "una tantum",
per:

a) la  formazione e redazione dei piani di sviluppo e adeguamento
   della rete  distributiva di cui al capo II art. 11 della Legge
   11-6-71 n.  426 e  la loro  integrazione con  norme  direttive
   concernenti il  commercio ambulante ai sensi dell'art. 7 della
   Legge 19 maggio 1976 n. 398;
b) l'integrazione  dei piani  commerciali con  norme e  direttive
   concernenti il  commercio  ambulante  e/o  la  loro  revisione
   quadriennale ai  sensi dell'art.  12 della  legge 11-6-1971 n.
   426;
c) la formazione e redazione dei piani degli esercizi pubblici in
   materia di  vendita e  consumo di  alimenti e bevande ai sensi
   dell'art. 2 della Legge 14-10-1974 n. 524.

ARTICOLO 2
(Coordinamento per la redazione dei piani)

I contributi  di cui  all'articolo precedente  sono  concessi  ai
Comuni dalle  Associazioni intercomunali di cui alla LR 17-8-1979
n. 37.

Su richiesta dei Comuni, le Associazioni intercomunali coordinano
la redazione  dei piani  da parte degli stessi, tenendo conto dei
flussi commerciali  costituenti aree omogenee, anche se afferenti
al territorio di più Associazioni. Le Associazioni intercomunali
possono  altresì   curare,   su   richiesta   dei   Comuni,   la
predisposizione dei  piani di  loro competenza,  fatta  salva  la
successiva approvazione da parte degli stessi.

Ai comuni  che abbiano  al 31-12-1979  una popolazione  residente
superiore ai  cinquemila abitanti,  i  contributi  sono  concessi
previo coordinamento  dei piani secondo quanto disposto dal comma
precedente.

ARTICOLO 3
(Misura e limiti dei contributi)

I contributi  per ciascuna  delle finalità previste ai punti a),
b) e c) dell'art. 1 sono concessi nelle seguenti misure:

- per le finalità di cui al punto a) L. 1.800.000
- per le finalità di cui al punto b) L. 1.150.000
- per le finalità di cui al punto c) L. 1.800.000

I contributi  per le finalità di cui al punto a) dell'articolo 1
sono concessi ai Comuni che, alla data di entrata in vigore della
presente legge,  non abbiano  ancora provveduto  all'approvazione
del piano di cui all'art. 11 della Legge 11-6-1971, n. 426.

I Contributi per le finalità di cui ai punti b) e c) dell'art. 1
sono concessi  ai sensi dell'art. 2 ai Comuni che, entro sei mesi
dalla data  di entrata  in vigore  della presente  legge, abbiano
approvato i piani o deliberato di procedere alla integrazione e/o
revisione dei piani di cui alla lett. b), nonchè alla formazione
o redazione dei piani di cui alla lett. c).

ARTICOLO 4
(Domanda di contributi)

I Comuni  presentano la  domanda di concessione dei contributi al
Presidente della propria Associazione.

Per la  richiesta di  contributi,  dovrà  essere  allegata  alla
domanda copia  della eventuale  deliberazione di approvazione dei
piani di  cui all'art.  1, ovvero  di incarico per l'elaborazione
dei piani stessi.

ARTICOLO 5
(Erogazione dei contributi)

Il  contributo   è  concesso   e  liquidato   con  deliberazione
dell'Associazione di  cui  alla  LR  17-8-1979,  n.  37,  con  le
seguenti modalità:  il 30%  all'atto della  presentazione  della
domanda;   il restante  70% sulla  base della  deliberazione  del
Consiglio comunale,  esecutiva ai  sensi di  legge, con  la quale
sono stati  approvati i  piani  relativi  ad  una  o  più  delle
finalità di  cui all'art.  1,  e  comunque  non  oltre  un  anno
dall'entrata in vigore della presente legge.

Le Associazioni,  per l'erogazione  dei contributi, chiedono alla
Regione gli importi corrispondenti alle domande presentate.

Ferma restando  la regolamentazione  tra  Comuni  e  Associazioni
intercomunali dei  relativi rapporti  finanziari,  l'Associazione
intercomunale  trattiene   dai  contributi   concessi  ai  Comuni
l'importo equivalente alle spese sostenute per l'elaborazione dei
piani ai sensi dell'art. 2, secondo comma.

ARTICOLO 6
(Norme finanziarie)

Per la  concessione dei  contributi di cui alla presente legge è
autorizzata la spesa di L. 880.000.000.

La spesa  predetta farà  carico, rispettivamente nella misura di
Lire 440.000.000,  ai capitoli  dei bilanci  di previsione 1981 e
1982 corrispondenti al capitolo 48200 del bilancio 1980.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 27 dicembre 1980;

La presente  legge è  stata approvata dal Consiglio Regionale il
18-11-1980 ed è stata vistata dal Commissario del Governo il 20-
12-1980.



COMMERCIO

