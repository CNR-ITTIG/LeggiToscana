Norme per la istituzione del Parco delle Alpi Apuane.

Il Consiglio Regionale ha approvato il 16-4-1980
Il Commissario del Governo ha apposto il visto il 21-5-1980
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

Allo scopo  di promuovere  l'istituzione del Parco Naturale delle
Alpi Apuane, quale elemento costitutivo del sistema dei parchi in
Toscana, la  presente legge  indica le  attività di  ricerca, di
studio e  di organizzazione  per la  definizione del parco, delle
sue finalità  e del  relativo ambito territoriale; determina gli
strumenti anche finanziari, per l'attuazione di tali adempimenti;
detta la  normativa di salvaguardia da valere fino all'entrata in
vigore della  legge regionale istitutiva del parco e comunque per
non oltre due anni.

Scopo  del   parco  è   la  tutela   dei  valori  naturalistici,
paesaggistici ed  ambientali delle  Alpi Apuane,  in funzione del
loro uso  sociale e nel rispetto di un ordinato svolgimento delle
attività economiche.

TITOLO I
NORME GENERALI

ARTICOLO 2
(Ambito territoriale)

La presente legge si applica nel territorio dei Comuni di: Massa,
Carrara, Fivizzano,  Casola in  Lunigiana, Montignoso,  Piazza al
Serchio, Minucciano,  Vagli  di  Sotto,  Camporgiano,  Careggine,
Castelnuovo   Garfagnana,    Molazzana,   Vergemoli,   Gallicano,
Fabbriche di  Vallico, Pescaglia,  Borgo  a  Mozzano,  Seravezza,
Pietrasanta, Camaiore  e Stazzema  e riguarda  le aree delimitate
dalla cartografia  in scala  1:  50.000  allegata  alla  presente
legge.

Per giustificati  motivi conseguenti  ad  una  più  approfondita
conoscenza del  territorio,  ai  sensi  del  successivo  art.  4,
l'ambito  di   applicazione  della  presente  legge  può  essere
modificato con  deliberazione del  Consiglio Regionale, sentiti i
Comuni e le Comunità Montane interessate.

ARTICOLO 3
(Soggetti)

Le Comunità  Montane n.  3 (Apuo  - Versiliese)  e n.  2  (della
Garfagnana) promuovono  congiuntamente le  iniziative  necessarie
per l'istituzione  del parco  e svolgono  le  attività  previste
dalla presente legge.

I programmi  delle attività  di cui  al successivo  art. 4  sono
approvati dai  Consigli delle due Comunità sentiti i Comuni e le
altre Comunità Montane interessate.

La  Giunta  Regionale  promuove  periodicamente  incontri  con  i
soggetti di  cui al comma 1 per verificare lo stato di attuazione
dei programmi medesimi e ne riferisce al Consiglio.

ARTICOLO 4
(Attività preliminari all'istituzione del Parco)

Le Comunità  Montane di  cui al  comma 1 dell'art. 3 svolgono le
attività di  studio  e  di  ricerca  necessarie  a  definire  le
finalità   del   Parco,   le   sue   caratteristiche,   l'ambito
territoriale, le  forme di  tutela, i criteri organizzativi e gli
strumenti attuativi e gestionali.

In particolare le Comunità Montane sono tenute a curare:

1) il  censimento e la catalogazione delle risorse naturali e dei
   beni  ambientali,   naturalistici,  paesaggistici,  storici  e
   artistici;
2) la classificazione tipologica delle aree in base alla presenza
   e prevalenza dei beni prima individuati;
3) la  verifica dei  confini di  cui all'art.  1 e la proposta di
   perimetrazione del parco.

Entro 18  mesi dalla  entrata in  vigore della  presente legge le
Comunità Montane  presentano i  risultati delle ricerche e degli
studi alla Giunta Regionale.

Nei sei mesi successivi la Giunta Regionale presenta al Consiglio
Regionale la proposta di legge istitutiva del Parco.

ARTICOLO 5
(Indirizzi  per  l'esercizio  delle  competenze  attribuite  alla
Comunità Montana)

Nell'esercizio delle  competenze ad  esse attribuite le Comunità
Montane ricercano  la collaborazione  delle Università Toscane e
delle Associazioni  Naturalistiche ed  operano in  rapporto con i
competenti dipartimenti della Regione e col Servizio Regionale di
Beni Ambientali  di cui  alla legge  regionale 2 novembre 1979 n.
52, tenendo conto in particolare:

- della strumentazione urbanistica
- del vincolo paesaggistico di cui alla legge 1497/1939
- del vincolo idrogeologico di cui al RD 3267/1925
- della  classificazione del territorio in bacini montani - della
  classificazione  del  territorio  in  comprensori  di  bonifica
  montana
- dei piani di sviluppo socio - economico delle Comunità Montane
- delle indicazioni del "Progetto Marmi ".

TITOLO II
NORME TRANSITORIE DI SALVAGUARDIA

ARTICOLO 6
(Provvedimenti cautelari)

Fino all'entrata  in vigore  della legge regionale istitutiva del
Parco Naturale  delle Alpi  Apuane e  comunque per  non oltre due
anni dall'entrata  in vigore della presente legge, nel territorio
compreso nel  perimetro  di  cui  al  precedente  articolo  2,  i
provvedimenti di  inibizione o  sospensione previsti  dalla legge
regionale 2  novembre 1979  n.  52  per  la  conservazione  delle
bellezze  naturali,   possono   essere   esercitati,   ai   sensi
dell'articolo 83  del DPR  24 luglio  1977, n.  616, anche per la
protezione  della   natura  e  dei  beni  culturali  immobili  di
interesse ambientale.

I provvedimenti  di cui al comma precedente sono adottati secondo
le procedure  della legge  regionale predetta; i provvedimenti di
competenza degli  organi regionali previsti dall'articolo 9 della
medesima legge  sono adottati  sentiti i  Comuni e  le  Comunità
Montane interessate.

ARTICOLO 7
(Aree a disciplina speciale)

Le aree  individuate nell'allegata  planimetria, fino all'entrata
in vigore  della legge  regionale istitutiva del parco e comunque
non oltre  due anni  dall'entrata in vigore della presente legge,
sono soggette alla seguente disciplina transitoria:

E' vietato:

- aprire nuove cave o nuove discariche;
- apportare    modificazioni    morfologiche,    vegetazionali  o
  colturali,  diverse   dalla  normale   conduzione  agricola   o
  forestale e  dai normali avvicendamenti, nonchè ogni attività
  che comporti processi di inquinamento;
- indurre trasformazioni edilizie ed urbanistiche fatti salvi gli
  interventi di  recupero del  patrimonio edilizio  esistente nel
  rispetto della legislazione vigente.

Sono comunque  consentiti gli  interventi per i quali, al momento
dell'entrata in  vigore della  presente legge,  siano stati  già
deliberati contributi o altre provvidenze pubbliche.

Nelle localizzazioni  di  preminente  interesse  antropologico  e
paleontologico di seguito elencate, è vietata ogni alterazione o
trasformazione:

- Tana  della Volpe  di Equi  Terme: Comuni di Fivizzano e Casola
  Lunigiana;
- Giacimento Mesolitico di Isola Santa: Comune di Careggine;
- Grotta delle Fate di Calomini: Comune di Vergemoli;
- Grotta  di Castelvenere o Casteltendine: Comune di Fabbriche di
  Vallico e Gallicano;
- Conca delle Fate di Cardoso: Comune di Stazzema;
- Grotta dei Goti e della Giovannina - Comune di Stazzema;
- Grotta dell'Onda: Comune di Stazzema;
- Grotta del Tanaccio a Monte Gevoli: Comune di Stazzema;
- Grotte  della Penna,  del Tambugione  e del  Tasso:  Comune  di
  Camaiore;
- Tana della Volpe: Comune di Camaiore.

Sempre al  fine di  evitare ogni pregiudizio alle caratteristiche
di  dette   localizzazioni,  gli   interventi  di  trasformazione
edilizia, urbanistica,  morfologica o vegetazionale, ricadenti in
un raggio  di duecento  metri dagli  accessi, semprechè  ammessi
dalla normativa  vigente, sono  subordinati a  preventivo nulla -
osta della  commissione di cui all'articolo 5 della LR 2 novembre
1979, n. 52, territorialmente competente.

Su proposta  delle Comunità  Montane interessate  l'elenco delle
localizzazioni  e  le  perimetrazioni  delle  aree  a  disciplina
speciale di  cui al  presente articolo  possono essere modificate
con deliberazione del Consiglio regionale.

ARTICOLO 8
(Sanzioni)

Senza pregiudizio  per le  sanzioni previste dalle leggi vigenti,
nel caso  di  violazione  delle  norme  di  salvaguardia  di  cui
all'art. 7  o inosservanza  dei  provvedimenti  di  inibizione  o
sospensione di cui all'art. 6, si applica una sanzione pecuniaria
da un  minimo di  50.000 ad  un massimo  di L.  5.000.000  avendo
riguardo alla  gravità delle  violazioni ed ai precedenti di cui
le ha commesse.

In  ogni  caso  viene  ordinata  la  riduzione  in  pristino  con
l'indicazione del  termine entro  il quale  il responsabile  deve
provvedere. Scaduto  inutilmente  tale  termine  è  disposta  la
esecuzione dei lavori in danno del responsabile.

Le sanzioni  di cui  ai commi precedenti sono applicate, nel caso
di violazione delle norme di salvaguardia, dal Sindaco del Comune
nel cui  territorio si  è verificata  la violazione; nel caso di
inosservanza dei provvedimenti di inibizione o sospensione, dalle
autorità che hanno emanato i provvedimenti stessi.

Delle violazioni  è redatto  apposito processo verbale copia del
quale  è   immediatamente  consegnata  al  trasgressore,  ovvero
comunicata  allo   stesso  entro   trenta  giorni   con   lettera
raccomandata. Nei  quindici giorni  successivi alla contestazione
dell'infrazione,   il    trasgressore    può    presentare    le
controdeduzioni all'Autorità  che ha emesso l'atto, che provvede
in ordine all'applicazione nei successivi trenta giorni.

ARTICOLO 9
(Revisione strumenti urbanistici)

Fino all'entrata  in vigore  della legge  istitutiva del  parco e
comunque per  non oltre  due anni  dall'entrata in  vigore  della
presente legge, le varianti agli strumenti urbanistici dei Comuni
riguardanti aree  comprese nel  perimetro di  cui all'articolo  1
sono adottate  sentite le  Comunità Montane di cui al precedente
articolo 3.

ARTICOLO 10
(Disposizioni finanziarie)

La Regione  contribuisce al  finanziamento  delle  spese  per  le
attività  di  cui  all'art.  4  della  presente  legge  con  uno
stanziamento di  L. 50.000.000  che grava,  per L.  25.000.000 al
Cap. 11100  del Bilancio  di previsione  1980,  che  presenta  la
necessaria disponibilità, e per L. 25.000.000 sul corrispondente
capitolo del Bilancio 1981.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 24 maggio 1980.

La presente  legge è  stata approvata dal Consiglio Regionale il
16-4-1980 ed  è stata vistata dal Commissario del Governo il 21-
5-1980.

ALLEGATO
Piante planimetriche del parco delle Alpi Apuane.

<Segue cartografia>

PARCHI

