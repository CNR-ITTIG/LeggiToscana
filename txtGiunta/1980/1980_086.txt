Esercizio delle funzioni in materia di formazione professionale.

Il Consiglio Regionale ha approvato il 14-10-1980
Il Commissario del Governo ha apposto il visto il 10-11-1980
Il Presidente  della Giunta  Regionale promulga la seguente legge
regionale:

TITOLO I
FINALITA' OGGETTO E PROGRAMMAZIONE DEGLI INTERVENTI

ARTICOLO 1
(Finalità, della formazione professionale)

La Regione  Toscana, in  attuazione degli  artt. 3,  4, 35,  e 38
della Costituzione,  degli artt.  3, 4,  5 del  proprio Statuto e
nell'ambito  della  legislazione  nazionale,  disciplina  con  la
presente  legge   l'attività  di  formazione  professionale  nei
settori produttivi  di beni  e servizi  pubblici e  privati,  con
esclusione di  quella rivolta  al personale addetto ai servizi di
competenza delle Unità Sanitarie Locali.

La formazione  professionale, per contribuire a rendere effettivo
il diritto  al lavoro ed alla sua libera scelta e per favorire la
crescita   della    personalità    dei    lavoratori    mediante
l'acquisizione di  una cultura  professionale, opera  nel  quadro
della programmazione  economica e  sociale e  si  qualifica  come
strumento collegato  alla  evoluzione  della  organizzazione  del
lavoro, funzionale  alla  politica  attiva  dell'impiego,  in  un
sistema di formazione ricorrente.

ARTICOLO 2
(Oggetto della formazione professionale)

Gli  interventi   nella  materia   di  cui  alla  presente  legge
consistono   nella    istituzione,   nel   finanziamento,   nella
autorizzazione e  nel riconoscimento  di iniziative di formazione
professionale organicamente progettate.

Tali interventi  si attuano  attraverso corsi di qualificazione e
di  aggiornamento   professionale,   nonchè   ricerche,   studi,
progettazione e  sperimentazione ad essi finalizzata ed attività
di orientamento.

Gli interventi di cui al precedente comma sono finalizzati:

a) alla   qualificazione,    per    l'inserimento  nell'attività
   lavorativa,  dei   giovani  che   abbiano  assolto   l'obbligo
   scolastico o  ne siano  stati prosciolti, o abbiano conseguito
   il diploma di scuola media superiore o di laurea;
b) alla    qualificazione,    riqualificazione,    aggiornamento,
   perfezionamento e specializzazione dei lavoratori dipendenti e
   autonomi ad ogni livello tecnico - professionale.

Nell'ambito degli  interventi di  cui al  primo comma, la Regione
esercita le  funzioni amministrative  specificate all'art. 36 del
DPR 24  luglio 1977,  n. 616,  cura e  finanzia la  formazione  e
l'aggiornamento del  personale impiegato  a  vari  livelli  nelle
attività   di    formazione   professionale    e   promuove   la
sperimentazione e  la produzione  di mezzi  e sussidi  didattici,
rispettando  e   valorizzando  la  molteplicità  delle  proposte
formative.

ARTICOLO 3
(Interventi per i lavoratori autonomi)

La  Regione,   nella  programmazione   e   pianificazione   degli
interventi, terrà conto degli specifici fabbisogni di formazione
dei lavoratori  autonomi  in  relazione  alla  natura  familiare,
associativa  o   cooperativistica  dell'impresa,   nonchè  degli
specifici fabbisogni  di formazione  di soci  di cooperative. Gli
interventi a  favore dei  lavoratori  agricoli  sono  attuati  in
conformità   delle    esigenze    emergenti    dalle    speciali
caratteristiche e dalla stagionalità dei cicli produttivi.

ARTICOLO 4
(Interventi per particolari categorie)

La Regione  promuove e  favorisce la  frequenza  alle  iniziative
formative ordinarie  dei mutilati,  degli invalidi  civili e  del
lavoro,  dei   portatori  di  menomazioni  fisiche,  psichiche  o
sensoriali,  anche   attraverso   opportuni   adattamenti   della
situazione organizzativa, in collaborazione con i servizi socio -
sanitari territoriali.

Appositi interventi  formativi, rivolti  ai soggetti  di  cui  al
precedente comma,  sono attuati  solo nei  casi in cui sussistano
particolari  forme   di  invalidità   o  particolari  situazioni
territoriali, da  accertarsi con  la collaborazione  degli organi
dei servizi socio - sanitari.

ARTICOLO 5
(Interventi a favore dei detenuti)

La  Regione  provvede,  in  collaborazione  e  di  intesa  con  i
competenti  organi   del  Ministero   di  Grazia   e   Giustizia,
all'attività di  formazione professionale  rivolta  ai  detenuti
favorendone  in   particolare  l'inserimento   negli   interventi
formativi ordinari.

ARTICOLO 6
(Orientamento professionale)

La Regione, in coerenza con gli obiettivi del programma regionale
di  sviluppo,   le  indicazioni   della   commissione   regionale
dell'impiego, i  flussi informativi  dell'osservatorio  regionale
sul  mercato   del  lavoro,  programma  ed  attua  interventi  di
orientamento professionale  finalizzati ad  una scelta autonoma e
consapevole  dei   giovani  per   il   loro   primo   inserimento
nell'attività lavorativa,  nonchè all'inserimento  degli adulti
ed alla  mobilità,  all'interno  del  mercato  del  lavoro,  dei
lavoratori occupati.

La Regione,  competente in materia di orientamento professionale,
potrà  concordare   e  realizzare   congiuntamente  ai  consigli
scolastici distrettuali,  competenti in  materia di  orientamento
scolastico,  programmi   unitari  di  orientamento  scolastico  e
professionale nell'ambito delle rispettive competenze.

Le attività  di orientamento  professionale si  esplicano  quale
parte integrante  del normale  percorso formativo  dei giovani  e
degli adulti  e, concorrendo  a creare  le condizioni per il loro
autoorientamento si articolano:

a) nella  diffusione di  informazioni quantitative  e qualitative
   sul mercato  del lavoro  rivolte agli  organi collegiali della
   scuola,  a   genitori,  allievi,   insegnanti,  a  lavoratori,
   operatori economici,  alle parti  sociali ed alle associazioni
   con finalità formative e sociali;
b) nella  promozione di  iniziative di  studi, di sperimentazione
   didattica ed  ogni altra  ritenuta attinente  al perseguimento
   delle finalità  di cui  al presente  articolo, da attuare nel
   rispetto di  quanto stabilito  dall'art. 3, primo comma, lett.
   h) della legge 21 dicembre 1978, n. 845.

ARTICOLO 7
(Programmazione regionale)

La Giunta  regionale,  nel  quadro  del  programma  regionale  di
sviluppo  economico   e  sulla   base  dei   flussi   informativi
dell'osservatorio regionale  sul mercato  del lavoro, elabora uno
schema di  programma per  la formazione  professionale nel  quale
sono specificati:

a) gli obiettivi generali da conseguire;
b) le priorità delle iniziative riferite al quadro territoriale,
   ai comparti  produttivi e dei servizi e le relative previsioni
   di spesa;
c) gli indirizzi della programmazione didattica;
d) le indicazioni per lo sviluppo e l'adeguamento delle dotazioni
   di beni  immobili e  mobili per l'esercizio delle attività di
   formazione professionale;
e) le   modalità    ed  i  termini  per  la  formulazione  e  la
   presentazione delle proposte per i piani annuali di intervento
   da parte delle Province.

La Giunta  regionale sottopone  lo schema  di programma di cui al
precedente comma  all'esame delle  Province le  quali devono  far
pervenire le  loro osservazioni e proposte entro 60 giorni. A tal
fine le  Province si  avvarranno dell'apporto  delle Associazioni
intercomunali  presenti   nel  territorio   di  loro  competenza,
acquisendone  i   relativi  pareri;     si   avvarranno   inoltre
dell'apporto consultivo  degli organi territoriali periferici del
Ministero del  Lavoro e  della Previdenza  sociale, del Ministero
della Pubblica  Istruzione, dei consigli scolastici distrettuali,
delle organizzazioni  democratiche dei  lavoratori  dipendenti  e
autonomi,  dei  datori  di  lavoro,  del  movimento  cooperativo,
nonchè delle associazioni con finalità formative e sociali.

Per l'esercizio  delle funzioni  di cui  al comma  precedente  le
Province potranno istituire apposite commissioni.

La Giunta  regionale e  le Province,  nella fase  di elaborazione
delle  proposte   di  programma  e  di  piano  degli  interventi,
forniscono alle  organizzazioni sindacali  ed agli altri soggetti
di cui  al secondo comma del presente articolo, ai corrispondenti
livelli territoriali,  i dati  di  base  relativi  alle  proposte
stesse.

La Giunta  regionale, viste  le osservazioni e le proposte di cui
al precedente  secondo comma  ed esperita  la consultazione della
Commissione regionale  dell'impiego secondo  quanto stabilito  al
successivo art.  8, definisce  la proposta  di  programma  con  i
contenuti di  cui al  primo comma  e la  trasmette  al  Consiglio
regionale per l'approvazione.

Il programma  regionale dispone  per il  periodo corrispondente a
quello  del   bilancio  pluriennale,   assume  come   riferimento
finanziario le  sue disponibilità ed è soggetto ad approvazione
annuale in  funzione della  scorrevolezza del  bilancio stesso ai
sensi dell'art. 49 della LR 6 maggio 1977 n. 28.

ARTICOLO 8
(Consultazione della Commissione regionale per l'impegno)

Al fine  di assicurare  un reale  collegamento fra  gli obiettivi
generali del programma di formazione professionale e le politiche
dell'impiego, la  Giunta  regionale  sottopone  al  parere  della
"Commissione regionale  per l'impiego" di cui alla legge 4 agosto
1978 n.  479, lo  schema di  programma regionale e la proposta di
piano annuale degli interventi.

Alle  sedute  della  Commissione  per  l'esame  dello  schema  di
programma e  della proposta di piano annuale la Regione, d'intesa
con l'Ufficio  Regionale del  Lavoro, assicura  la partecipazione
delle  organizzazioni   democratiche  regionali   dei  lavoratori
dipendenti e autonomi, nonchè del movimento cooperativo.

TITOLO II
ATTUAZIONE DEL PROGRAMMA

ARTICOLO 9
(Piano annuale degli interventi)

Il programma regionale per la formazione professionale è attuato
mediante piani annuali.

Le proposte  per  il  piano  annuale  presentate  dalle  Province
dovranno  contenere,   in  ordine  di  priorità  e  secondo  gli
obiettivi del  programma regionale,  la indicazione  di tutti gli
interventi di  formazione professionale  da svolgersi nell'ambito
del territorio  di competenza,  ivi compresi  quelli  di  cui  al
secondo comma, lettera c), del successivo art. 20.

Per ciascun intervento dovranno essere indicati:

a) gli   obiettivi  specifici,  il  comparto  produttivo  cui  è
   finalizzato e le fasce di qualificazione cui è rivolto;
b) la tipologia dei corsi, le caratteristiche e la finalizzazione
   delle iniziative  di ricerca, studio e sperimentazione e delle
   attività di orientamento previste nell'intervento;
c) l'indicazione   della    Associazione  intercomunale  nel  cui
   territorio è previsto lo svolgimento dell'intervento;
d) la  quantità e  le caratteristiche dell'utenza secondo quanto
   specificato ai precedenti artt. 2, 3, 4 e 5.
e) la  previsione di spesa distinta tra le attività direttamente
   gestite, comprensive  delle  spese  per  strutture  mobili  ed
   immobili impiegabili  e quelle  realizzabili in convenzione ai
   sensi del successivo art. 11;
f) la previsione di spesa del personale con la distinzione di cui
   alla precedente lettera e).

Il piano annuale è predisposto dalla Giunta regionale sulla base
delle  proposte   presentate  dalle  Province  nel  rispetto  del
programma regionale  e delle  procedure di cui al precedente art.
7.

Il  Consiglio   regionale  approva   il  piano  con  le  relative
ripartizioni dei finanziamenti tra i soggetti di cui alla lettera
c) del precedente terzo comma.

Il piano  dovrà  contenere  l'elencazione  degli  interventi  di
formazione  professionale   approvati,  con   l'indicazione   per
ciascuno di  essi degli elementi indicati alle lettere a), b), c)
del precedente terzo comma ed il relativo finanziamento.

Il  Consiglio  regionale,  contestualmente  all'approvazione  del
piano, provvede a determinare:

a) i  finanziamenti necessari  per  l'acquisizione,  nelle  forme
   consentite dalle  norme generali  vigenti, dei beni mobili per
   l'adeguamento  funzionale   e  tecnologico   delle   strutture
   formative, nonchè  per l'ampliamento  e nuove acquisizioni di
   beni immobili  funzionali alla  realizzazione degli  obiettivi
   del programma  regionale e  secondo le  indicazioni di  cui al
   primo comma, lettera d), del precedente art. 7;
b) la  parte della somma complessiva impegnata con l'approvazione
   del piano,  ed imputata  all'apposito  capitolo  del  bilancio
   regionale, da  riservare per  la  realizzazione  di  eventuali
   interventi  urgenti,   non  prevedibili   al   momento   della
   approvazione del  piano, finalizzati a specifiche occasioni di
   nuova occupazione o collegati a processi di riconversione o di
   ristrutturazione aziendale.

ARTICOLO 10
(Attuazione degli interventi)

Gli  interventi   compresi  nel  piano  annuale  sono  realizzati
direttamente dalle Associazioni intercomunali.

Detti  interventi  sono  inoltre  realizzati  dalle  Associazioni
intercomunali mediante apposite convenzioni con singoli Comuni in
possesso del  requisito di  cui al  terzo comma,  punto  2),  del
successivo art. 11.

Gli interventi di cui al comma precedente possono essere attuati,
mediante apposita convenzione, con il concorso:

a) delle  imprese o loro consorzi, per la formazione di personale
   interno o esterno alle imprese stesse, per la realizzazione di
   periodi  di   tirocinio  pratico,   di  specifiche  esperienze
   operative, di sistemi di alternanza tra studio e lavoro;
b) della   Scuola,    delle  Università,  di  altre  istituzioni
   scientifiche o di ricerca.

Le strutture  pubbliche nelle  quali si  realizzano interventi di
formazione professionale  assumano la  denominazione di Centro di
Formazione Professionale (CFP).

Nel CFP è garantita la gestione sociale delle attività.

ARTICOLO 11
(Forme diverse di attuazione degli interventi)

Gli  interventi   compresi  nel   piano  annuale   sono   inoltre
realizzati, mediante  convenzione, nelle  strutture di  enti  che
siano emanazione  o delle organizzazioni democratiche e nazionali
dei  lavoratori   dipendenti,  dei   lavoratori  autonomi,  degli
imprenditori, o  di enti e associazioni con finalità formative e
sociali,  o   di  imprese   e  loro   consorzi  o  del  movimento
cooperativo.

Nell'ambito  della  attuazione  degli  interventi  di  formazione
professionale  gli  enti  di  cui  al  precedente  comma  possono
stipulare, di intesa con la Regione, convenzioni con imprese, per
la realizzazione  di periodi  di tirocinio pratico, di specifiche
esperienze operative,  di sistemi  di  alternanze  tra  studio  e
lavoro.

Per essere soggetti di convenzione gli enti di cui al primo comma
del presente articolo devono:

1) avere come fine la formazione professionale;
2) disporre  di strutture, capacità organizzativa e attrezzature
   idonee;
3) non perseguire scopo di lucro;
4) garantire il controllo sociale delle attività;
5) applicare per il personale il contratto nazionale di lavoro di
   categoria;
6) rendere  pubblico il  bilancio annuale  per ciascun  centro di
   attività;
7) accettare  il controllo  della Regione,  che può  effettuarsi
   anche  mediante   ispezione,   sul   corretto   utilizzo   dei
   finanziamenti erogati e sull'applicazione della convenzione.

ARTICOLO 12
(Corsi riconosciuti e non finanziati)

Possono  essere  riconosciuti  dalla  Regione,  su  richiesta  di
soggetti diversi da quelli indicati dal precedente art. 11, corsi
di  formazione   professionale  purchè   conformi  al  programma
regionale e compatibili con il piano annuale.

I soggetti richiedenti devono:

a) disporre di strutture, capacità organizzative ed attrezzature
   idonee;
b) applicare  gli indirizzi della programmazione didattica di cui
   al successivo  art. 13  per quanto riguarda lo svolgimento dei
   corsi, i  requisiti di ammissione degli allievi ed i requisiti
   del personale insegnante;
c) indicare  l'ammontare della retta richiesta ad ogni allievo al
   fine di  valutare la  sua congruità  rispetto ai  costi  medi
   degli interventi formativi pubblici dello stesso tipo;
d) accettare  il controllo  della Regione,  che può  effettuarsi
   anche mediante ispezione.

I corsi  riconosciuti si concludono secondo le modalità indicate
al successivo art. 15.

Qualora si  rilevi  il  venir  meno  dei  requisiti  richiesti  o
irregolarità  attinenti   lo  svolgimento   delle  attività  il
riconoscimento viene revocato con provvedimento motivato.

L'assenso agli  enti pubblici  per lo  svolgimento  di  attività
volontarie  di  formazione  professionale,  di  cui  all'art.  41
secondo comma  del DPR  24 luglio  1977, n.  616, è  concesso su
domanda degli  enti  interessati  alle  condizioni  di  cui  alle
lettere a), b) del precedente secondo comma.

ARTICOLO 13
(Programmazione didattica)

Gli indirizzi  della programmazione  didattica, in  conformità a
quanto stabilito  dall'art. 7  della legge  21-12-1978,  n.  845,
devono contenere  la tipologia specifica, la durata, le modalità
di organizzazione e di conclusione dei corsi nonchè una proposta
metodologica per  la progettazione didattica degli stessi tale da
consentire, in  un ambito interdisciplinare, e nel rispetto della
molteplicità  degli   indirizzi  educativi,   l'unitarietà  tra
contenuti tecnologici, scientifici e culturali.

La  progettazione  didattica  del  singolo  intervento  formativo
dovrà conformarsi  a criteri  di polivalenza  nell'ambito  della
fascia  di   mansioni  interessata   ed  adattarsi  alle  diverse
situazioni ed  esigenze territoriali,  tenendo conto  dei livelli
scolastici  di   partenza,  dell'esperienza  professionale  degli
allievi, nonchè  dei risultati  della sperimentazione  formativa
già applicata.

I corsi sono articolati in uno o più cicli fino ad un massimo di
quattro, di  durata non superiore a 600 ore ciascuno. Gli allievi
si inseriscono  nei corsi  al ciclo  adeguato alle  conoscenze ed
alle esperienze professionali possedute. Al termine di ogni ciclo
dovranno  essere   verificate  le   conoscenze  e   le  capacità
professionali conseguite.

Ogni singolo  intervento formativo  non può  superare la  durata
complessiva di 2400 ore nel limite di due anni. Non è ammessa la
percorrenza continua  di più di quattro cicli non intercalata da
idonee esperienze di lavoro.

Ai limiti  di durata  di cui al comma precedente si può derogare
per gli interventi di cui al secondo comma del precedente art. 4.

ARTICOLO 14
(Rapporti con l'ordinamento scolastico statale)

Per gli  allievi privi  del titolo  di assolvimento  dell'obbligo
scolastico  le   Associazioni  intercomunali  assumono  tutte  le
iniziative idonee  a favorire  la necessaria  integrazione con le
attività  didattiche,   da  attuarsi  a  cura  della  competente
autorità scolastica  e finalizzate  al conseguimento  del titolo
medesimo.

Per l'attuazione  degli interventi  compresi nel piano annuale le
Associazioni intercomunali  possono stipulare  convenzioni con  i
competenti organi dello Stato ai sensi dell'art. 38 del DPR 24-7-
1977, n.  616. Mediante analoghe convenzioni possono essere messe
a disposizione  del sistema  scolastico attrezzature  e personale
idonei allo  svolgimento di  attività di  lavoro e di formazione
tecnologica nell'ambito  della scuola dell'obbligo e della scuola
secondaria superiore.

Le  Associazioni   intercomunali   possono   inoltre   realizzare
interventi sperimentali,  in  accordo  con  i  competenti  organi
scolastici,  destinati   agli  allievi  della  scuola  secondaria
superiore  e   volti   alla   integrazione   della   preparazione
professionale degli stessi.

ARTICOLO 15
(Prove finali e commissioni d'esame)

Al  termine   dei  corsi,   per  i   quali  gli  indirizzi  della
programmazione didattica prevedono il rilascio di un attestato di
qualifica,  gli   allievi  sostengono   un   esame   finale   per
l'accertamento  dell'idoneità   conseguita  nel  rispetto  della
lettera a) dell'art. 18 della legge 21-12-1978, n. 845, di fronte
ad una  Commissione  nominata  dalle  Associazioni  intercomunali
composta da:

a) un   rappresentante  dell'Associazione  intercomunale  che  la
   presiede;
b) un   rappresentante  designato  dall'Ufficio  Provinciale  del
   Lavoro;
c) un rappresentante designato dal Provveditorato agli Studi;
d) gli  insegnanti che hanno operato nel corso o nella struttura,
   designati dall'organo di gestione fino ad un massimo di tre;
e) un   esperto  designato  congiuntamente  dalle  organizzazioni
   sindacali dei lavoratori maggiormente rappresentative;
f) un  esperto designato  dalle associazioni dei datori di lavoro
   del  settore  produttivo  al  quale  appartiene  la  qualifica
   conferita al termine del corso;
g) un  esperto designato  congiuntamente dalle  associazioni  dei
   lavoratori autonomi  maggiormente rappresentative del settore,
   in  caso   di  corsi   rivolti  prevalentemente  a  lavoratori
   autonomi;
h) un  rappresentante dell'ente gestore nel caso di attività non
   direttamente gestite.

Con il  superamento delle  prove finali gli allievi conseguono un
attestato rilasciato  dalla Regione con le modalità previste dal
regolamento attuativo  di cui  al successivo  art. 31, in base al
quale gli  uffici di  collocamento assegnano le qualifiche valide
ai  fini   dell'avviamento  al   lavoro   è   dell'inquadramento
aziendale.

Gli attestati  di cui sopra costituiscono titolo per l'ammissione
ai pubblici concorsi.

Ai componenti della commissione, eccezione fatta per i dipendenti
regionali, è  attribuita  un'indennità  per  ogni  giornata  di
seduta nella misura di L. 15.000 al lordo delle ritenute fiscali.

Ai componenti che risiedono in Comuni diversi da quello in cui ha
svolgimento l'esame  spetta il trattamento di missione secondo le
modalità  stabilite  dalla  legge  regionale  per  i  funzionari
regionali appartenenti all'ottavo livello funzionale.

ARTICOLO 16
(Diritto alla formazione)

Agli interventi  di formazione professionale sono ammessi tutti i
cittadini italiani  nonchè gli  stranieri ospiti  per ragioni di
lavoro o di formazione nell'ambito degli accordi internazionali e
delle leggi vigenti.

Nell'ammissione agli interventi è garantita la piena parità tra
sessi in attuazione della legge 9-12-1977, n. 903.

L'ammissione e  la frequenza  ai corsi  e ad ogni altra attività
formativa, ad  eccezione dei  corsi di cui al precedente art. 12,
è gratuita;   ai partecipanti sono forniti tutti gli strumenti e
materiali didattici  necessari per  lo svolgimento dell'attività
formativa.

Ai frequentanti i corsi di formazione professionale, ad eccezione
di quelli  di cui  al precedente  art.  12,  sono  erogati  dalle
Associazioni intercomunali  i servizi previsti per i frequentanti
le  scuole   di  istruzione   secondaria  superiore,  secondo  le
modalità e  nei termini  previsti dalla  normativa regionale sul
diritto allo studio.

Provvidenze straordinarie,  a favore dei frequentanti particolari
corsi   o    a   favore    di   lavoratori   italiani   rientrati
dall'emigrazione   partecipanti    ai   corsi    di    formazione
professionale, sono  stabilite dal  Consiglio  regionale  con  la
deliberazione di cui al quinto comma del precedente art. 9.

Ai  frequentanti   i  corsi   di  formazione  professionale  sono
applicate le  agevolazioni di  cui gli  artt. 12 e 13 della legge
21-12-1978, n. 845.

TITOLO III
ESERCIZIO DELLE FUNZIONI AMMINISTRATIVE

ARTICOLO 17
(Attribuzione delle funzioni)

Le funzioni amministrative di cui ai precedenti artt. 2, 3, 4, 5,
6, 10  e 11  sono  esercitate  dalle  Associazioni  intercomunali
istituite con LR 17-8-1979, n. 37.

Le funzioni  amministrative di cui al precedente art. 12 e quelle
indicate alle  lettere b), c) e d) dell'art. 4 del DPR 10-1-1972,
n. 10 sono esercitate dalle Province.

Le Province,  nell'esercizio delle  funzioni di  cui all'art.  12
della presente legge, sono tenute a dare tempestiva comunicazione
alle Associazioni intercomunali ed alla Regione dei provvedimenti
adottati.

ARTICOLO 18
(Funzioni esercitate dalle Associazioni intercomunali)

Le  Associazioni   intercomunali  provvedono   con  propri   atti
amministrativi alla  attuazione del  piano  ed  alla  gestione  e
realizzazione degli  interventi secondo  le  forme  previste  dai
precedenti artt. 10 e 11.

L'attuazione del piano avviene nel rispetto degli indirizzi della
programmazione  didattica   nonchè  delle   ulteriori  direttive
eventualmente  impartite   dal   Consiglio   regionale   con   la
deliberazione di cui al quinto comma del precedente art. 9.

Per l'attuazione  degli interventi  del piano annuale, unitamente
alla migliore  utilizzazione del  personale e  delle attrezzature
presenti all'interno  dei Centri  di Formazione Professionale, si
dovrà ricorrere  alle strutture produttive e di servizio, la cui
attività   possa   rappresentare   strumento   idoneo   per   il
conseguimento degli obiettivi formativi definiti.

In agricoltura, al fine di realizzare territorialmente un momento
di aggregazione e di coordinamento di gestione delle attività di
formazione professionale,  in raccordo con le altre iniziative di
servizio nel  settore, si  dovrà promuovere  la costituzione  di
Centri di  Formazione Professionale  utilizzando a  tale scopo le
strutture pubbliche  presenti sul  territorio, sia  fondiarie che
immobiliari, anche produttive, e del relativo personale.

Ai Centri  di Formazione  Professionale dovranno essere assegnati
ed erogati  i fondi  necessari per  il regolare  svolgimento  dei
corsi, da  utilizzare esclusivamente  per le  spese correnti  che
saranno dettagliatamente  stabilite dal  regolamento  di  cui  al
successivo art. 31.

I beni  mobili ed immobili della Regione destinati alle attività
di formazione  professionale sono ceduti in uso alle Associazioni
intercomunali.

Nella gestione  dei corsi deve essere garantita la partecipazione
degli utenti,  del personale  addetto, delle  rappresentanze  dei
lavoratori dipendenti  ed autonomi,  nonchè di quelle dei datori
di lavoro del settore produttivo di riferimento.

Le Associazioni  intercomunali esercitano  la vigilanza sui corsi
riconosciuti ai  sensi del  precedente art.  12 e sulle attività
formative previste  nei progetti di cui al secondo comma, lettera
c), del successivo art. 20, rilasciando, a richiesta dei soggetti
interessati, le attestazioni previste dalle norme CEE.

ARTICOLO 19
(Variazioni ed integrazioni al piano annuale: funzioni esercitate
dalle Province e dalle Associazioni intercomunali)

Le Associazioni  intercomunali, per un migliore adeguamento degli
interventi previsti  nel piano  annuale ai  bisogni formativi del
territorio di  loro competenza,  possono  apportare  agli  stessi
variazioni  relative  agli  elementi  strutturali  indicati  alle
lettere d) e) e f) del terzo comma del precedente art. 9.

Le Associazioni  intercomunali ogni  qualvolta riscontrino la non
realizzabilità, nell'arco  di validità  del piano  annuale,  di
corsi previsti dal piano stesso, trasmettono i relativi dati alla
Provincia territorialmente competente.

Le Province,  nel rispetto degli obiettivi generali del programma
di cui  al precedente  art. 7  ed in  relazione alle  esigenze di
flessibilità del  sistema di  formazione professionale,  possono
disporre,  utilizzando   il  finanziamento  reso  disponibile  in
applicazione  di   quanto  previsto   al  precedente   comma,  le
variazioni al  piano annuale  rese necessarie  per gli interventi
urgenti di cui alla lettera b), ultimo comma, del precedente art.
9, nonchè,  fermi restando  i comparti  produttivi indicati  nel
piano annuale,  variazioni al  piano  stesso  relativamente  alla
tipologia, alle fasce di qualifica e dislocazione territoriale.

Le   variazioni   apportate   debbono   essere   dalle   Province
immediatamente   comunicate   alle   Associazioni   intercomunali
interessate  ed   alla  Giunta  regionale  anche  ai  fini  delle
necessarie compensazioni  finanziarie secondo le modalità di cui
al secondo comma del successivo art. 32.

La  Giunta  regionale  provvede  a  dare  tempestiva  notizia  al
Consiglio regionale  delle comunicazioni  ricevute ai  sensi  del
precedente comma.

Le  Province,   in   stretto   raccordo   con   le   associazioni
intercomunali,   esercitano,    nell'ambito   delle    rispettive
competenze,  funzioni   di  supporto   tecnico  -   didattico  ed
organizzativo  per   l'attuazione  del   piano   annuale   e   di
coordinamento   generale   delle   iniziative   di   orientamento
professionale e  aggiornamento degli  operatori della  formazione
professionale in conformità alle direttive della Regione.

Qualora gli  interventi di  cui all'ultimo comma, lettera b), del
precedente art.  9 non  fossero realizzabili secondo le procedure
previste al  terzo comma del presente articolo, per insufficienza
dei finanziamenti  resisi disponibili, le Province inoltrano alla
Giunta regionale  i relativi  progetti organici per la occorrente
integrazione  finanziaria  attuabile  con  la  riserva  di  fondi
prevista dal  piano annuale  ai sensi del citato ultimo comma del
precedente art. 9.

ARTICOLO 20
(Competenze della Regione)

Per le  finalità di cui al precedente art. 1 la Regione esercita
funzioni di programmazione, indirizzo e coordinamento.

Sono,  in   particolare,  riservate   alla  Regione  le  funzioni
concernenti:

a) i  rapporti con i competenti organi centrali e regionali dello
   Stato;
b) la   presentazione    ai  competenti  organi  della  Comunità
   Economica  Europea,   tramite  il  Ministero  del  Lavoro,  di
   progetti  di   formazione  organicamente  inseriti  nel  piano
   annuale di cui al precedente art. 9;
c) l'autorizzazione,  su proposta delle Province interessate, per
   la  presentazione   ai  competenti   organi  della   Comunità
   Economica  Europea,   tramite  il  Ministero  del  Lavoro,  di
   progetti di  formazione elaborati  da altri soggetti, ai sensi
   dell'art. 24 della legge 21 Dicembre 1978, n. 845;
d) la  presentazione al  Ministero  del  Lavoro  della  relazione
   annuale di  cui all'art.  20 della  legge 21 Dicembre 1978, n.
   845;
e) l'erogazione  di contributi agli enti che gestiscono attività
   di formazione  professionale  nel  territorio  di  almeno  due
   Associazioni intercomunali,  ed alle organizzazioni federative
   di  enti   diversi,  per   spese  organizzative  di  carattere
   generale. Per  assicurare omogeneità di trattamento e parità
   di condizioni  l'importo dei contributi è determinato, con le
   modalità  e   nella  misura   percentuale  stabilita  con  il
   regolamento di  cui al successivo art. 31, in rapporto diretto
   al  volume  di  attività  ed  all'entità  dei  finanziamenti
   risultanti  dalle  convenzioni  di  cui  al  primo  comma  del
   precedente art. 11;
f) l'erogazione  di contributi  alle organizzazioni sindacali dei
   lavoratori  dipendenti   o  alla   loro   struttura   unitaria
   federativa regionale  sulla base  di  specifici  programmi  di
   attività di  promozione inerenti  la formazione professionale
   approvati dal  Consiglio regionale, correlati alle esigenze di
   programmazione ed  a quelle  di indirizzo  e di  coordinamento
   della Regione.

La Regione  può altresì  svolgere direttamente, anche per mezzo
di convenzioni  con  l'Università,  con  gli  enti  indicati  al
precedente art.  11 o altre istituzioni scientifiche o di ricerca
pubbliche o  private, nella  materia disciplinata  dalla presente
legge e nel rispetto delle competenze statali:

a) iniziative  di studio,  ricerca e  documentazione o interventi
   per particolari specializzazioni;
b) attività  di aggiornamento  degli operatori  della formazione
   professionale  e   di  produzione   di  mezzi   e  di  sussidi
   audiovisivi.

ARTICOLO 21
(Accesso al concorso finanziario dei fondi CEE)

La Regione nel contesto delle politiche della Comunità Economica
Europea di  sviluppo regionale,  sociale  e  settoriale  e  delle
finalità della  presente legge  ricorre al  concorso finanziario
previsto dai regolamenti di gestione dei fondi comunitari.

Nell'esercizio delle  funzioni di  cui alle  lettere b)  e c) del
secondo comma dell'art. 20, la Regione garantisce la coerenza dei
progetti con  le finalità e gli obiettivi indicati nel programma
regionale e la compatibilità con quelli di iniziativa regionale.

La Regione,  nell'esercizio delle  funzioni di cui al primo comma
dell'art. 24  della legge  21 dicembre  1978, n. 845, indica, per
ogni singolo  progetto, la  parte finanziaria integrativa facente
carico al  fondo di  rotazione nell'ambito  della  quota  massima
fissata dal  CIPE ai sensi del secondo comma del già citato art.
24.

ARTICOLO 22
(Rilevazioni statistiche e relazione annuale)

Le Associazioni  intercomunali trasmettono entro il 31 Gennaio di
ogni anno  alle Province  ed alla  Giunta regionale una relazione
sulle attività svolte nel precedente anno formativo con allegati
i prospetti  di informazione  statistica e  contabile che saranno
richiesti dalla Giunta medesima previa intesa con le Province.

La Giunta  regionale presenta  al Consiglio regionale, ogni anno,
una relazione contenente dati informativi, statistici e contabili
ed ogni  altro elemento  utile per  la più  completa valutazione
sull'andamento del sistema di formazione professionale.

Le  Associazioni  intercomunali  e  le  Province  sono  tenute  a
trasmettersi  reciprocamente,  a  richiesta,  informazioni,  dati
statistici  e   ogni  elemento   utile  allo   svolgimento  delle
rispettive funzioni  nelle materie  disciplinate  dalla  presente
legge.

TITOLO IV
PERSONALE DELLA FORMAZIONE PROFESSIONALE

ARTICOLO 23
(Personale operante nelle strutture pubbliche)

In relazione  agli indirizzi  della programmazione  didattica  le
Associazioni intercomunali  determinano l'organico  del personale
occorrente per  lo svolgimento delle attività comprese nel piano
annuale.

Sulla base  dell'organico di  cui al comma precedente le predette
Associazioni richiedono  alla Giunta  regionale, entro  60 giorni
dall'approvazione del piano annuale, l'eventuale comando di altro
personale di  cui al  successivo art.  24 o la eventuale adozione
del provvedimento  di revoca  per il personale già comandato non
utilizzabile.

Analoghe richieste  sono presentate  alla Giunta  regionale dalle
Province in  relazione alle  esigenze connesse  allo  svolgimento
delle funzioni ad esse attribuite con la presente legge.

ARTICOLO 24
(Personale regionale comandato)

Per l'esercizio delle funzioni amministrative attribuite, nonchè
per le funzioni connesse alla programmazione e alla realizzazione
degli interventi  di formazione  professionale, la Regione, sulla
base delle  richieste di  cui  al  precedente  articolo,  comanda
presso le  Associazioni intercomunali e le Province personale del
proprio ruolo.

La mobilità  sul territorio  del personale  del  ruolo  organico
regionale, comandato  in servizio presso gli Enti di cui al comma
precedente,  a   norma  dell'art.  30  della  legge  regionale  6
Settembre 1973,  n. 54  e successive  modificazioni, si svolge in
base ai criteri ed alle condizioni stabilite dalle apposite norme
sulla mobilità territoriale, contenute nelle leggi regionali.

I provvedimenti di comando ed eventuale revoca del personale sono
adottati  dalla  Giunta  regionale  in  conformità  al  disposto
dell'art. 30  della legge  regionale 6  Settembre 1973,  n. 54  e
successive modificazioni.

All'assegnazione della sede di servizio del personale nell'ambito
dell'Ente di  destinazione, provvedono  i  competenti  organi  di
quest'ultimo, applicando i criteri indicati nel secondo comma del
presente articolo.

I provvedimenti  di comando  di  personale  regionale  presso  le
Amministrazioni Provinciali,  adottati  a  seguito  della  delega
delle funzioni operata con la legge regionale 17 Gennaio 1976, n.
6, ed ancora in vigore, continuano, salvo eventuali provvedimenti
di revoca,  ad essere  operanti a norma della presente legge fino
all'effettivo inizio  dell'esercizio da  parte delle Associazioni
intercomunali delle  funzioni amministrative  attribuite ai sensi
del precedente art. 17.

ARTICOLO 25
(Ricorso ad altro personale)

Le Province e le Associazioni intercomunali per tutte le funzioni
ed esigenze  connesse allo  svolgimento delle  attività previste
dalla  presente   legge,  possono   utilizzare,  in  aggiunta  al
personale regionale  comandato,  altro  personale  riferito  alle
sottoelencate categorie:

a) proprio personale di ruolo;
b) personale compreso nell'elenco regionale degli operatori della
   formazione professionale  di cui  al successivo art. 29 per il
   quale si procede alla stipulazione di apposite convenzioni con
   l'ente  di   appartenenza  compreso  tra  quelli  indicati  al
   precedente art. 11;
c) personale  docente, amministrativo  ed ausiliario  compreso in
   graduatorie  appositamente   istituite,  per   incarichi   con
   rapporto di lavoro a tempo determinato, comunque di durata non
   superiore  a   12  mesi,  previa  comunicazione  della  Giunta
   regionale   attestante   la   temporanea   impossibilità   di
   soddisfare  le   ulteriori  esigenze  segnalate  a  norma  del
   precedente  art.   23  e   l'avvio  delle   procedure  per  lo
   svolgimento di  concorsi previsti  dall'art.  12  della  legge
   regionale 6 settembre 1973, n. 54 e successive modificazioni.

Il ricorso  a personale  compreso nelle  graduatorie di  cui alla
lettera c)  del precedente  comma è  altresì consentito  con la
instaurazione di rapporto di lavoro a tempo determinato, per:

1) incarichi  connesse allo  svolgimento di  attività  di  breve
   durata di  natura stagionale, eccezionale o particolare per un
   periodo comunque  non superiore a 2 cicli previsti dall'art. 8
   della Legge n. 845/78;
2) supplenze  o sostituzioni  di operatori  per i  quali sussiste
   l'obbligo di  legge o  contrattuale  della  conservazione  del
   posto di lavoro.

Tutte le spese relative al personale del presente articolo sono a
carico della Regione.

ARTICOLO 26
(Omogeneizzazione  posizioni   giuridiche  e   perequazioni   dei
trattamenti economici)

Allo  scopo   di  omogeneizzare  le  posizioni  giuridiche  e  di
perequare il  trattamento economico  del personale  addetto  alla
formazione   professionale,   fino   alla   entrata   in   vigore
dell'accordo sindacale  nazionale  previsto  dall'art.  9,  terzo
comma, della  legge 28 dicembre 1978, n. 845 a tutto il personale
compreso nell'elenco  regionale degli  operatori della formazione
professionale di  cui al  successivo art. 29 nonchè al personale
di cui  al primo  comma, lettera  c), del  precedente art.  25 si
applica  il   trattamento  economico  e  giuridico  indicato  nel
Contratto Nazionale  di Lavoro  degli operatori  della formazione
professionale firmato  presso il  Ministero del  Lavoro  e  della
Previdenza Sociale il 20 dicembre 1978.

ARTICOLO 27
(Incarichi a collaboratori didattici o a esperti)

Le Associazioni  intercomunali e  gli Enti  di cui al primo comma
del precedente  art. 11  per  l'attuazione  degli  interventi  di
formazione professionale  ricorrono a collaboratori didattici per
gli    insegnamenti    richiedenti    particolare    perizia    o
specializzazione nonchè  ad  esperti  per  l'approfondimento  di
contenuti  didattici   di  specifici   argomenti  tecnologico   -
scientifici.

Le Province  e  le  Associazioni  intercomunali  possono  inoltre
avvalersi di  esperti per  l'approntamento di  studi, ricerche  e
documentazioni    inerenti     problematiche    connesse     alla
programmazione o  alla attuazione  degli interventi di formazione
professionale.

Gli incarichi di cui ai commi precedenti sono conferiti:

1) a  lavoratori dipendenti,  mediante apposita  convenzione  con
   l'ente o impresa di appartenenza;
2) a  lavoratori autonomi,  liberi  professionisti  o  lavoratori
   dipendenti  autorizzati  a  svolgere  anche  lavoro  autonomo,
   mediante rapporto di prestazione professionale.

Le convenzioni  di cui  al punto  1)  del  precedente  comma  non
potranno prevedere rimborsi superiori alle spese contrattualmente
sostenute per  il lavoratore  interessato dall'ente  o impresa di
appartenenza.

ARTICOLO 28
(Personale degli  Enti di formazione professionale inquadrati nel
settore privato)

Gli Enti  di cui  al primo  comma del  precedente art. 11 per far
fronte a  nuove esigenze  relative alla funzionalità dei corsi o
per  eventuali  necessarie  sostituzioni  di  personale  già  in
servizio, prima di provvedere alla assunzione di nuovo personale,
dovranno accertare  la disponibilità nell'elenco regionale degli
operatori della  formazione professionale  di cui  al  successivo
art. 29  del personale  occorrente e  quindi  assicurarsene,  con
facoltà di scelta nominativa, le prestazioni attraverso apposite
convenzioni stipulate  con l'Ente  di appartenenza  o provvedendo
all'assunzione dello  stesso secondo  le norme vigenti in materia
di collocamento.

Nella  determinazione   dei  costi  degli  interventi  finanziati
mediante le convenzioni di cui al primo comma del precedente art.
11, per  la parte  che  riguarda  il  personale,  è  ammessa  al
finanziamento  solo  la  spesa  che  si  riferisce  al  personale
compreso nell'elenco  regionale degli  operatori della formazione
professionale e  di quello  assunto  a  tempo  indeterminato  nel
rispetto di  quanto previsto  dall'art. 5,  comma terzo e quarto,
del  vigente  contratto  collettivo  nazionale  di  lavoro  della
categoria.

La spesa  per altro  personale è riconosciuta solo quando l'Ente
interessato sia  dovuto ricorrere al conferimento degli incarichi
di cui  al precedente  art. 27  o a  nuove assunzioni  dopo  aver
ottemperato alle  procedure di  cui al  primo comma  del presente
articolo.

Il finanziamento  per il  personale di cui al comma precedente è
riconosciuto per il solo periodo di durata dei corsi.

ARTICOLO 29
(Commissione  per  la  gestione  dell'elenco  regionale  per  gli
operatori della formazione professionale)

Per la  gestione  dell'elenco  regionale  degli  operatori  della
formazione professionale,  istituito dalla  Giunta  regionale  ai
sensi della legge regionale 1-9-1977, n. 68, modificata con legge
regionale  1-2-1979,  n.  8,  viene  costituita  una  commissione
composta da:

a) un  membro della Giunta regionale, con funzioni di Presidente,
   o un funzionario delegato;
b) tre rappresentanti delle Associazioni intercomunali, designati
   dall'ANCI;
c) tre  rappresentanti degli  Enti di  cui  al  primo  comma  del
   precedente  art.  11  maggiormente  rappresentativi  su  scala
   regionale;
d) tre   rappresentanti    delle    Organizzazioni  sindacali  di
   categoria, maggiormente rappresentative a livello regionale;
e) un funzionario regionale, con funzioni di segretario.

Alla predetta commissione sono attribuiti i seguenti compiti:

- controllare  la corretta  gestione dell'elenco  regionale degli
  operatori della formazione professionale;
- proporre  alla Giunta  regionale la  determinazione dei criteri
  per  l'attuazione  della  mobilità  del  personale  e  la  sua
  migliore utilizzazione;
- esprimere  pareri sui piani di aggiornamento del personale e su
  ogni altra  questione in  materia connessa all'applicazione del
  contratto collettivo  nazionale di  lavoro  per  gli  operatori
  della formazione professionale.

Ai componenti  la commissione,  indicati alle lettere b), c), d),
è attribuita  una indennità  per ogni giornata di seduta e fino
ad un  massimo di sei giornate l'anno nella misura prevista per i
componenti la commissione di cui al precedente art. 15.

ARTICOLO 30
(Utilizzazione personale  compreso  nell'elenco  regionale  degli
operatori della formazione professionale)

Il personale compreso nell'elenco regionale degli operatori della
formazione  professionale   non   direttamente   utilizzato   per
l'attuazione degli  interventi formativi  potrà essere impegnato
dalle  Associazioni   intercomunali,  dalle   Province,  o  dalla
Regione, secondo le rispettive competenze, sentita la Commissione
di cui al precedente art. 29:

a) nella partecipazione a corsi di riconversione nel quadro degli
   obiettivi della programmazione regionale;
b) per   l'approntamento  di  studi,  ricerche  e  documentazione
   inerenti l'esercizio  delle attività  previste dalla presente
   legge assicurandosene  le prestazioni  mediante le convenzioni
   previste al primo comma, lettera b) del precedente art. 25.

Fino alla emanazione del regolamento di cui al successivo art. 31
per la utilizzazione del personale compreso nell'elenco regionale
degli operatori  della formazione professionale, si applicano, in
quanto compatibili,  le norme,  i criteri  e le procedure vigenti
sino al momento di entrata in vigore della presente legge.

TITOLO V
DISPOSIZIONI FINALI E TRANSITORIE

ARTICOLO 31
(Regolamento attuativo)

Entro 180  giorni dall'entrata  in vigore della presente legge la
Giunta regionale  sottopone  all'approvazione  del  Consiglio  un
regolamento   attuativo   delle   competenze   amministrativo   -
organizzative derivanti  dall'esercizio delle funzioni in materia
di formazione professionale.

In particolare,  con il  regolamento di  cui al  comma precedente
sono disciplinate, tra l'altro:

1) le  modalità, le  indicazioni dei  contenuti, i  termini e le
   modalità di  finanziamento  delle  convenzioni  previste  dai
   precedenti articoli 10 e 11;
2) le  modalità di presentazione delle domande di riconoscimento
   dei corsi di cui al precedente art. 12;
3) le  modalità di designazione ed i requisiti dei componenti le
   commissioni d'esame  di cui  al precedente  art. 15 nonchè le
   caratteristiche degli attestati e le modalità del rilascio;
4) le modalità ed i termini per la presentazione delle richieste
   di autorizzazione  di cui al secondo comma del precedente art.
   20;
5) i  criteri e  le procedure  per la utilizzazione del personale
   compreso nell'elenco  regionale di  cui  al  primo  comma  del
   precedente art. 29;
6) i criteri e le procedure per la rendicontazione contabile alle
   Associazioni  intercomunali   delle  attività  oggetto  delle
   convenzioni;
7) i  contenuti generali  delle normative  per  la  gestione  dei
   corsi.

ARTICOLO 32
(Finanziamento degli interventi)

Al finanziamento  del piano  di cui  al precedente  articolo 9  e
delle iniziative  ed attività  previste ai commi secondo e terzo
del precedente articolo 20, si provvede con appositi capitoli del
bilancio regionale, da iscriversi, con la seguente denominazione,
con decorrenza prevista all'art. 34 della presente legge:

   "Finanziamento  del  piano  annuale  regionale  di  formazione
   professionale di cui all'art. 9 della LR ___".

   "Finanziamento  delle  funzioni  nel  campo  della  formazione
   professionale esercitate  direttamente dalla  Regione ai sensi
   dell'art. 20 della LR ___".

   "Oneri finanziari  aggiuntivi delle Associazioni intercomunali
   e alle  Province per l'esercizio delle funzioni di cui alla LR
   ___".

Le singole  leggi di bilancio stabiliscono, per ciascun anno, gli
stanziamenti occorrenti  per far fronte agli oneri previsti dalla
presente legge.

La  erogazione  dei  fondi  alle  Associazioni  intercomunali  è
disposta periodicamente  dalla Giunta regionale in relazione alle
esigenze finanziarie  connesse alla  attuazione degli  interventi
formativi programmati.

I fondi di cui al comma precedente non utilizzati sono computati,
nei termini  e con  le procedure  stabilite dal  primo comma  del
precedente art.  17, in  diminuzione di quelli previsti dal piano
annuale  degli   interventi  successivi  a  quello  dell'avvenuto
accertamento.

ARTICOLO 33
(Oneri finanziari aggiuntivi)

Gli oneri  finanziari aggiuntivi  di  funzionamento  previsti  al
sesto comma dell'art. 13 della legge regionale 30 Aprile 1973, n.
30, sono  stabiliti annualmente dalle leggi regionali di bilancio
in quota  non superiore  al 10% della cifra iscritta nel capitolo
per il finanziamento del piano di cui al precedente articolo 9.

Le somme  di cui al precedente comma sono ripartite per il 60% in
parti uguali tra le Associazioni intercomunali che gestiscono gli
interventi e  per il  40% tra  Province in proporzione diretta ai
finanziamenti ripartiti  alle Associazioni  intercomunali per  il
territorio  di   competenza  con  il  piano  annuale  di  cui  al
precedente art. 9.

ARTICOLO 34
(Norme transitorie)

Per tutte  le attività  previste nei  piani  annuali  precedenti
quello  relativo  all'esercizio  formativo  1981/82  le  funzioni
attribuite con  la presente legge alle Associazioni intercomunali
sono esercitate dalle Province.

Le attività  relative al piano annuale 1980/81 sono gestite fino
alla  loro   conclusione  secondo   le  normative  vigenti  prima
dell'entrata in vigore della presente legge.

I fondi erogati eventualmente non utilizzati per la realizzazione
degli interventi  previsti nei  piani annuali  precedenti  quello
indicato al primo comma del presente articolo sono dalle Province
restituiti alla  Regione contestualmente alla presentazione della
relazione di cui al primo comma del precedente articolo 22.

ARTICOLO 35
(Abrogazioni)

Sono abrogate le leggi regionali:
17-01-1976 n.  6;
12-08-1976 n. 53;
04-09-1976 n. 59;
24-08-1977 n. 63;
01-09-1977 n. 68;
08-02-1979 n.  8,
nonchè l'art. 1 della LR 8-6-1978, n. 37.

Sono altresì abrogate tutte le norme regionali incompatibili con
la presente  legge  concernenti  le  attività  di  formazione  e
aggiornamento professionale ad eccezione di quelle riguardanti la
formazione e l'aggiornamento di operatori sanitari.

ARTICOLO 36
(Rinvio alla legge quadro nazionale)

Per quanto  non disposto  dalla presente  legge si  applicano  le
norme contenute  nella legge  quadro  in  materia  di  formazione
professionale n. 845 del 21 dicembre 1978.

La presente  legge è  pubblicata sul  Bollettino  Ufficiale.  E'
fatto obbligo  a chiunque  spetti di osservarla e farla osservare
come legge della Regione Toscana.

Firenze, 15 novembre 1980.

La presente  legge è  stata approvata dal Consiglio Regionale il
14-10-1980 ed è stata vistata dal Commissario del Governo il 10-
11-1980.



FORMAZIONE

