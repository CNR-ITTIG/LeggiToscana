Idoneità delle  strutture di  ospitalità e dei nuclei familiari
affidatari o ospitanti.

Il Consiglio Regionale ha approvato il 5-3-1980
Il Commissario del Governo ha apposto il visto il 9-4-1980
Il Presidente  della Giunta  Regionale promulga la seguente legge
regionale:

ARTICOLO 1

In attuazione dell'articolo 6 della legge regionale 7 aprile 1976
n. 15  e successive  modifiche ed  integrazioni, e in conformità
delle condizioni  stabilite  con  la  presente  legge,  i  comuni
singoli  o   associati  determinano  con  proprio  regolamento  i
requisiti di idoneità delle strutture di ospitalità.

I suddetti  comuni nel  regolamento di  cui al  precedente  comma
determinano  altresì  i  requisiti  di  cui  debbono  essere  in
possesso le  famiglie  o  le  persone  affidatarie  di  minori  o
ospitanti adulti inabili.

Per "comuni  singoli o  associati" si intendono i soggetti di cui
all'art. 2 della legge regionale 19 dicembre 1979, n. 63.

ARTICOLO 2

Le norme della presente legge si applicano alle strutture gestite
da enti  pubblici o  da privati  che  svolgono,  anche  a  titolo
gratuito, attività di tipo assistenziale mediante ospitalità, a
tempo pieno e a tempo parziale, con particolare riferimento a:

1) centro residenziale per anziani e inabili
2) residenze sociali protette
3) comunità educative per minori
4) case - famiglia
5) famiglie o persone affidatarie o ospitanti.

Per gli  asili nido  gestiti da  privati o  da enti  pubblici  si
applicano le  norme di  cui  al  regolamento  regionale  previsto
dall'articolo 25 della legge regionale 24 marzo 1973, n. 16.

ARTICOLO 3

Le strutture  di cui  ai punti  1), 2),  3) e  4) del  precedente
articolo  sono   gestite  in  modo  da  garantire  la  permanenza
dell'utente   nel    proprio   ambiente    sociale,    evitandone
l'isolamento. Esse  operano, di  norma, nell'ambito  del comune o
dell'associazione dei comuni dove hanno sede.

Le strutture  di ospitalità  operano in  stretto rapporto  con i
servizi  socio   -  sanitari   del  territorio.  Agli  ospiti  è
consentito di  avvalersi delle prestazioni di sanitari di propria
fiducia, in conformità alle disposizioni della legge 23 dicembre
1978, n. 833.

Al fine di favorire un più stretto legame con l'ambiente sociale
possono essere  previste opportune forme di collaborazione con il
volontariato.

ARTICOLO 4

I requisiti  necessari  per  l'autorizzazione  sono  fissati  nel
regolamento di  cui all'articolo  1  in  relazione  all'attività
svolta, agli utenti previsti e all'ubicazione della struttura.

Le strutture di cui ai punti 1), 2), 3) e 4) dell'art. 2, sono di
norma collocate  nei centri abitati o nelle immediate vicinanze e
devono essere  conformi al  regolamento di  cui  all'articolo  27
della legge del 30 marzo 1971, n. 118.

Le  strutture   di  ospitalità   accolgono  anche  soggetti  con
handicaps.

Il numero  dei posti letto per stanza non deve essere superiore a
quattro. L'ambiente  deve assicurare  agli  ospiti  l'arredamento
necessario e  condizioni adeguate  di aereazione, riscaldamento e
luminosità.

Le  strutture   devono  essere   dotate  di  ambulatorio  per  le
prestazioni sanitarie  ed essere  attrezzate per le brevi degenze
che non richiedono ricovero ospedaliero.

ARTICOLO 5

I centri  residenziali accolgono anziani autosufficienti o adulti
inabili, non altrimenti assistibili.

L'ammissione e  la dimissione,  in rapporto  alla  condizione  di
autosufficienza,  è   valutata  tenendo  conto  delle  capacità
relazionali del  soggetto, delle  possibilità di  servizio della
struttura di ospitalità e del sostegno dei servizi territoriali.

Ogni centro  non può  essere dotato  di un numero di posti letto
superiore alle sessanta unità.

I servizi  comuni ed  individuali devono  essere numericamente  e
qualitativamente idonei  a rispondere  alle esigenze  personali e
sociali degli  ospiti, in  modo da  assicurare loro,  oltre ad un
ambiente confortevole,  riservatezza e  spazi  adeguati  di  vita
comunitaria. Il  personale utilizzato  nei  servizi  deve  essere
numericamente adeguato,  debitamente  qualificato  e  stabilmente
occupato.

Gli  ospiti   possono  usufruire  degli  spazi  comunitari  senza
limitazioni di sesso o di categoria.

Agli ospiti  devono essere stabilmente offerti interventi sociali
individuali e collettivi che facilitino la vita di relazione ed i
rapporti con l'esterno.

Nei regolamenti  interni  è  prevista  la  partecipazione  degli
ospiti all'organizzazione della vita comunitaria.

ARTICOLO 6

Le residenze  sociali  protette  assicurano  assistenza  generica
continuativa,  assistenza   infermieristica  ed   interventi   di
riattivazione  funzionale   a  persone  non  autosufficienti  non
assistibili a domicilio o nelle strutture di cui all'art. 5.

La ricettività  massima per  le residenze  sociali  protette  è
fissata  nel   numero  di  80  posti.  Parte  della  ricettività
complessiva può essere riservata al soggiorno di breve durata di
persone che, pur trovando collocazione in ambito familiare, hanno
necessità momemtanea di ricovero in strutture protette.

La struttura  edilizia e  l'arredamento delle  residenze  debbono
facilitare la  mobilità delle persone che abbiano difficoltà di
movimento.

I servizi  igienici debbono  essere provvisti di accorgimenti per
facilitarne l'uso  anche da  parte di  persone invalide;  si deve
prevedere  almeno   un  servizio   igienico  ogni   due   camere,
preferibilmente con esse direttamente comunicanti.

Gli spazi  collettivi destinati  alla  vita  di  relazione,  alle
attività diurne  o ricreative,  alle attività  di riattivazione
funzionale, devono  essere strutturati  ed arredati  in  modo  da
consentire l'utilizzazione  differenziata  da  parte  di  piccoli
gruppi di ospiti.

Al fine  di  garantire  una  presenza  di  personale  sufficiente
nell'intero arco delle 24 ore, nell'organico delle residenze deve
essere prevista,  per ogni  due ospiti,  una unità di personale,
fra quello di assistenza diretta e quello infermieristico.

Il personale  di  assistenza  diretta  è  preposto  al  servizio
personale dell'ospite e alle pulizie degli alloggi degli ospiti.

Si  applicano   alle  residenze   sociali  protette,   in  quanto
compatibili con  quanto disposto  ai commi  precedenti, le  norme
previste agli artt. 4 e 5.

ARTICOLO 7

Le comunità  educative accolgono,  a  tempo  pieno  o  parziale,
minori per  i quali  sia accertata  l'impossibilità di garantire
l'assistenza, l'educazione e l'istruzione con interventi diversi.

Per esigenze particolari possono essere ospitati anche giovani in
età superiore ai 18 anni.

Salvo situazioni  eccezionali  in  cui  sia  indispensabile,  per
valutazione del  servizio sociale  o della magistratura minorile,
l'allontanamento del  soggetto  dal  proprio  ambiente,  e  salvo
giustificate    motivazioni     avanzate    dall'interessato    o
dall'esercente la  potestà o  dal tutore,  le comunità ospitano
minori provenienti  da un  ambito territoriale  limitato, tale da
consentire facili rapporti dei minori stessi con le loro famiglie
e l'ambiente  di origine o comunque di appartenenza; in tal senso
esse sono  organizzate come  comunità aperte, tali da realizzare
interscambi reali  con l'ambiente esterno e, di norma, non devono
essere dotate  di struttura  scolastica interna,  consentendo  ai
minori la frequenza delle scuole esterne.

Le comunità  di cui  al presente  articolo non  possono ospitare
più di cinquanta minori.

In caso  di attività  a semiconvitto  il numero  dei  minori  da
ospitare è  valutato in relazione alle esigenze del territorio e
alle capacità  di servizio  delle comunità stesse;  deve essere
in ogni caso garantita la personalizzazione dei rapporti.

Le comunità  si avvalgono  in modo  continuativo  dell'opera  di
personale qualificato,  tale da  rispondere adeguatamente a tutte
le esigenze personali dei minori anche in rapporto all'età.

Le dimissioni  sono effettuate quando sia maturata una situazione
che  garantisca  un  reinserimento  adeguato  o  non  pregiudichi
l'eventuale completamento degli studi.

L'articolazione  delle  comunità,  sia  per  quanto  attiene  la
struttura  degli  ambienti  che  l'organizzazione  interna,  deve
essere tale  da permettere  ai minori  di  realizzare  l'armonico
sviluppo della loro personalità.

Le   comunità    si   articolano   in   gruppi   affidati   alla
responsabilità di  educatori, secondo  un rapporto massimo di un
educatore ogni dieci ragazzi.

L'equipe educativa  predispone annualmente  un programma generale
di attività, effettuando le necessarie verifiche.

Nei regolamenti  interni è prevista la partecipazione dei minori
e  delle   loro  famiglie  all'organizzazione  della  vita  delle
comunità educative.

ARTICOLO 8

Le case  famiglia sono strutture di limitate dimensioni destinate
ad accogliere  minori privi di famiglia o con famiglia gravemente
carente ovvero adulti che necessitino di una situazione protetta.

Esse non  possono ospitare  più di  otto  persone,  in  modo  da
consentire  la   realizzazione  di   rapporti  interni   di  tipo
familiare.

Le case  famiglia che  accolgono minori devono prevedere di norma
la presenza di figure educative maschili e femminili.

L'appartamento  utilizzato  deve  essere  adeguato,  sia  per  le
esigenze personali che comuni, al tipo di rapporti interpersonali
che caratterizzano tali convivenze.

ARTICOLO 9

Ai fini  della individuazione dei requisiti di cui debbono essere
in possesso  le famiglie  o le  persone affidatarie  di minori  o
ospitanti adulti  inabili, i  comuni singoli  o associati tengono
conto nel regolamento di cui all'art. 1:

- dell'interesse del minore;
- della  disponibilità degli  affidatari a  mantenere i rapporti
  con la  famiglia di  origine e  con gli  operatori dei  servizi
  sociali competenti;
- della rispondenza di ciascuna famiglia a soddisfare le esigenze
  affettive, sociali  e scolastiche  del minore che ad essa viene
  affidato;
- della  necessità  di  controlli  periodici    sui    risultati
  dell'affidamento;
- dell'esigenza  di un  compenso che copra gli oneri del servizio
  svolto.

Non potrà  essere affidato  ad uno  stesso  nucleo  più  di  un
minore, salvo  che si  tratti di  minori provenienti dallo stesso
nucleo  o   siano  riscontrabili   situazioni   particolari   che
consentano l'eccezionalità del provvedimento per più minori.

ARTICOLO 10

Quando  le   strutture  di   ospitalità  assicurano  prestazioni
previste come proprie degli stabilimenti di cure fisiche, trovano
applicazione anche le norme previste in materia.

ARTICOLO 11

Entro 9  anni le strutture già funzionanti, comprese quelle già
in   possesso   dell'idoneità   rilasciata   dall'ONMI,   devono
gradualmente  adeguarsi  alle  norme  contenute  nei  regolamenti
adottati in attuazione della presente legge.

A tal fine i comuni singoli o associati concordano con le singole
istituzioni, in relazione alle differenti esigenze e complessità
delle strutture,  i modi,  il termine  e la  gradualità di  tale
adeguamento.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 16 aprile 1980.

La presente  legge è  stata approvata dal Consiglio Regionale il
5-3-1980 ed  è stata vistata dal Commissario del Governo il 9-4-
1980.



ASSISTENZA SOCIALE

