Norme per  la promozione  delle attività  culturali e educative,
relative a  manifestazioni espositive,  convegni  ed  istituzioni
culturali.

Il Consiglio Regionale ha approvato il 18-12-1979
Il Commissario del Governo ha apposto il visto il 19-1-1980
Il Presidente  della Giunta  Regionale promulga la seguente legge
regionale:

ARTICOLO 1
(Oggetto e finalità della legge)

La Regione  Toscana, in attuazione delle finalità previste negli
artt. 3  e 4  del proprio statuto, in base all'art. 49 del DPR 24
luglio 1977  n. 616  ed in conformità col programma regionale di
sviluppo,  promuove   direttamente  e   sostiene  anche  mediante
l'erogazione di  contributi  le  attività  e  le  iniziative  di
promozione educativa  e culturale svolte, senza fini di lucro, da
enti, istituzioni,  fondazioni, associazioni,  comitati, società
regionali o a prevalente partecipazione di enti locali nonchè da
enti locali o loro associazioni.

ARTICOLO 2
(Contributi regionali)

La Regione  Toscana, per  la realizzazione delle finalità di cui
all'articolo 1,  eroga contributi  ordinari, della durata massima
triennale, anche  in concorso con lo Stato e con gli Enti locali,
a favore di attività espositive, convegnistiche e di istituzioni
culturali, nel  campo della  produzione, della  documentazione  e
della  diffusione   nelle   discipline   umanistiche,   tecniche,
scientifiche e artistiche.

ARTICOLO 3
(Programma regionale)

Il Consiglio  regionale, su  proposta della  Giunta, tenuto conto
del programma regionale di sviluppo, approva, previo parere della
Consulta regionale  toscana dei beni e delle attività culturali,
di cui  alla  LR  n.  74  del  18-12-1979  (AC):  "Norme  per  la
promozione delle  attività teatrali,  musicali, cinematografiche
ed audiovisive",  e previa  consultazione degli  enti locali,  il
programma di  promozione delle  attività  culturali  relative  a
manifestazioni espositive, convegni ed istituzioni culturali.

Il programma  regionale dispone  per un  arco pluriennale  pari a
quello del  bilancio pluriennale  della  Regione  e  assume  come
riferimento  finanziario   le  disponibilità   recate  da   tale
bilancio.

Il programma  è approvato  entro il 31 dicembre di ogni anno con
deliberazione del  consiglio regionale, su proposta della Giunta.
L'approvazione  annuale   del  programma  è  in  funzione  della
scorrevolezza del  bilancio pluriennale  della Regione,  ai sensi
dell'art. 49,  primo comma,  della LR  6-5-1977 n. 28. In sede di
approvazione annuale  è  data  peraltro  facoltà  di  apportare
modifiche alle  disposizioni approvate con il programma dell'anno
precedente che si intendono altrimenti rinnovate con la efficacia
pluriennale di cui al precedente comma.

Il programma  è pubblicato  a cura  della Giunta sul "Bollettino
Ufficiale" della Regione Toscana.

Il  programma   contiene:  l'analisi   degli   esiti   conseguiti
dall'attuazione del  programma precedente;   gli  obiettivi e  le
priorità relative alle manifestazioni espositive, ai convegni ed
alle attività  delle istituzioni  culturali;    l'entità  delle
disponibilità utilizzabili per i settori considerati e l'entità
delle disponibilità  stesse per  le  iniziative  di  particolare
rilevanza regionale;   l'entità delle disponibilità finanziarie
relative alle spese di funzionamento delle istituzioni alle quali
la Regione partecipa.

Il  programma   favorirà  il   coordinamento  fra   proposte  di
iniziative omogenee  e concorrenti avanzate dai soggetti previsti
dall'art. 1,  nonchè i  progetti di iniziativa assunti a livello
territoriale sovra comunale.

Il programma in attuazione a livello territoriale sovra comunale.

Il programma  in attuazione  degli artt.  3 e  4  dello  Statuto,
comprende l'indicazione  degli obiettivi  e dei  criteri relativi
alle iniziative di:

a) produzione culturale;
b) documentazione,    con    finalità  divulgative  o  educative
   destinate  alle   comunità  locali   intese  a   favorire  il
   riequilibrio territoriale.

Il programma stabilisce altresì:

- per  le iniziative  di produzione e di documentazione le misura
  minime e  massime  del  contributo,  tenendo  conto  anche  del
  prevedibile rapporto tra costi e benefici;
- quei  progetti di  iniziativa regionale che per il loro rilievo
  rispetto al programma regionale di sviluppo, per il loro costo,
  e per  la dimensione  e la  qualità delle strutture di ricerca
  necessarie, richiedono  la stipulazione  di convenzioni  con le
  istituzioni  culturali,   singole  o  associate,  che  svolgono
  attività di  produzione  a  livello  scientifico,  ovvero  che
  richiedono la partecipazione della Regione negli organi o nella
  costituzione del proprio patrimonio.

Per le  manifestazioni espositive  e i  convegni  di  particolare
rilevanza regionale il programma indica:

- le sedi in rapporto:
  - alle  caratteristiche storiche  delle diverse  aree  socio  -
    culturali del territorio toscano;
  - all'esistenza  di istituzioni  scientifiche e  di  competenze
    intellettuali qualificate che intervengono nel progetto;
  - alla  esistenza di strutture idonee a garantire il buon esito
    delle iniziative;

- i progetti e le iniziative ai quali la Regione intende aderire;

- i  settori e  le iniziative  convegnistiche che,  per  la  loro
  particolare importanza,  richiedono una adeguata partecipazione
  di apporti  specialistici  e  la  pubblicazione  dei  risultati
  conseguiti.

ARTICOLO 4
(Piano annuale di ripartizione dei contributi)

Per  ottenere  i  contributi  previsti  dalla  presente  legge  i
soggetti di cui all'art. 1 devono presentare domanda.

Le domande di contributo devono contenere:

1) una relazione illustrativa del progetto di attività, dei suoi
   scopi e della sua rilevanza;
2) un  prospetto analitico  dei costi  presuntivi e l'indicazione
   delle risorse  finanziarie  di  cui  il  soggetto  richiedente
   dispone, comprensive degli altri eventuali contributi da parte
   di soggetti pubblici o privati;
3) l'indicazione  delle attrezzature,  dell'organizzazione  e  di
   quanto è  necessario per  la realizzazione  del  progetto  di
   attività;
4) l'indicazione dei destinatari dell'attività e delle eventuali
   iniziative promozionali  nei confronti  del pubblico,  nonchè
   dell'eventuale collaborazione  di altri  enti o  istituti  nel
   caso di progetti di vasta area;
5) l'indicazione  del periodo di svolgimento dell'iniziativa e il
   calendario delle attività previste;
6) l'indicazione  delle caratteristiche  del soggetto proponente,
   quali: la  natura giuridica,  lo statuto,  il rapporto annuale
   delle attività  svolte,  la  composizione  degli  organi,  il
   bilancio annuale  per la  parte che si riferisce ai contributi
   richiesti;
7) un  rendiconto dell'attività svolta con precedenti contributi
   regionali e il relativo consuntivo finanziario.

Le  domande  di  contributo  per  le  iniziative  di  particolare
rilevanza regionale,  previste nel  programma  regionale  di  cui
all'art. 3,  devono essere presentate alla Giunta regionale entro
il 31 maggio di ogni anno.

Le domande  di contributo  per le iniziative diverse da quelle di
cui al comma precedente devono essere presentate al comune in cui
ha sede  l'istituzione o  nel cui  territorio deve  svolgersi  la
iniziativa entro  il 31  marzo. Il  comune trasmette  entro il 30
aprile con  proprio parere motivato di conformità alle finalità
ed al  programma regionale  di cui agli artt. 1 e 3 le domande di
contributo all'associazione  intercomunale di  cui  fa  parte  ai
sensi della legge regionale 17 aprile 1979 n. 37.

L'associazione intercomunale  predispone una proposta di piano di
finanziamento con l'indicazione dell'ordine di priorità relativo
ai soggetti  beneficiari che trasmette entro il 31 maggio di ogni
anno alla Regione per l'approvazione.

La Giunta  regionale, esaminati  contestualmente e  globalmente i
progetti  e   le   iniziative   ammissibili   al   finanziamento,
accertatane la  corrispondenza con  il programma regionale di cui
all'art. 3,  formula una  si specifica  l'entità e la durata del
contributo per ciascuna iniziativa.

Il consiglio  regionale approva  il  piano  di  ripartizione  dei
contributi entro il 30 settembre di ogni anno.

Il consiglio  regionale, su proposta della Giunta, può concedere
con propria  deliberazione contributi  straordinari per attività
culturali di  particolare rilievo,  le cui  richieste siano state
presentate per  eccezionali  motivi,  adeguatamente  documentati,
oltre i  termini, fermi  restando i requisiti di ammissibilità e
di compatibilità con il programma regionale.

ARTICOLO 5
(Norma transitoria)

Per l'erogazione  dei  contributi  relativi  agli  interventi  da
effettuarsi entro  il 30 settembre 1980 non si applica l'art. 3 e
l'art. 4,  tranne che  per il  secondo comma di questo ultimo. Le
domande  di  contributo  devono  essere  presentate  alla  Giunta
regionale entro  un mese  dall'entrata in  vigore della  presente
legge.

Il consiglio  regionale approva  il  piano  di  ripartizione  dei
contributi  previsti   dalla  presente   legge,   relativo   alle
iniziative da  effettuarsi entro  il 30 settembre 1980, entro due
mesi dall'entrata in vigore della presente legge.

Il programma regionale relativo agli interventi di cui all'art. 3
sarà approvato  entro sei  mesi  dall'entrata  in  vigore  della
presente legge.

Fino a che le Associazioni intercomunali non iniziano l'esercizio
delle  proprie   funzioni,  i   comuni  trasmettono  alla  Giunta
regionale entro  il 30 aprile le domande di contributo secondo le
modalità di cui all'art. 4, comma 4.

Fino all'entrata  in vigore  della LR  n. 74  del 18-12-1979 (AC)
"Norme per  la promozione  delle  attività  teatrali,  musicali,
cinematografiche ed audiovisive", il parere di cui al primo comma
dell'articolo 3 viene espresso dalla Consulta dei beni culturali.

ARTICOLO 6
(Finanziamento)

Al finanziamento  degli interventi  previsti dalla presente legge
è provveduto  con le  risorse che  si  rendono  disponibili  nel
bilancio  1980,   in  apposito  capitolo  da  istituirsi  con  la
denominazione  "contributi  per  la  promozione  delle  attività
culturali  ed   educative  relative  a  manifestazioni  sportive,
convegni ed istituzioni culturali (LR n. 77 del 19-12-1979) (AC)"
con  la   soppressione  del  corrispondente  capitolo  21200  del
bilancio 1979.

Al finanziamento  per gli  anni successivi  al 1980 è provveduto
con le singole leggi di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 28 gennaio 1980.

La presente  legge è  stata approvata dal Consiglio Regionale il
18-12-1979 ed è stata vistata dal Commissario del Governo il 19-
1-1980.



ATTIVITA' ARTISTICHE

