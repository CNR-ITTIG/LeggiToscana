Contributi di  avviamento ed indennità per i giovani ai fini del
recupero di terreni abbandonati o insufficientemente coltivati.

Il Consiglio Regionale ha approvato il 5-3-1980
Il Commissario del Governo ha apposto il visto il 9-4-1980
Il Presidente  della Giunta  Regionale promulga la seguente legge
regionale:

ARTICOLO 1

Alle cooperative  agricole comprese  quelle costituite  ai  sensi
dell'articolo 18  della Legge  I giugno 1977, n. 285 e successive
modificazioni e  integrazioni e ai coltivatori diretti, singoli o
associati, ai  quali siano  state assegnati terreni, in virtù di
leggi in  materia di  terre incolte,  abbandonate, malcoltivate o
insufficientemente coltivate  di proprietà  pubblica o privata o
appartenenti al  demanio, o  che abbiano  comunque  acquisito  la
disponibilità in  proprietà, in  affitto o mediante concessione
amministrativa  pluriennale,   di  terreni  considerati  incolti,
abbandonati, malcoltivati  o insufficientemente coltivati, con lo
scopo del  loro recupero  o potenziamento produttivo, può essere
concesso,  a   condizione  che   provvedano   direttamente   alla
coltivazione dei  terreni, un contributo una tantum di avviamento
pari a:

- L. 100.000 ad ettaro per seminativi e prati artificiali;
- L. 300.000 ad ettaro per colture orticole e industriali;
- L. 600.000 ad ettaro per colture arboree specializzate.

Quando trattasi  di terreni  incolti o  abbandonati  il  suddetto
contributo è aumentato del 50%.

Il contributo  di cui  al comma  precedente viene  corrisposto su
domanda degli aventi diritto e previo accertamento della avvenuta
rimessa a  coltura o  dello avvenuto  potenziamento colturale dei
terreni assegnati  o acquisiti  ai sensi del precedente comma. Il
Contributo può  essere erogato  anche nel corso della esecuzione
dei lavori in relazione al loro stato di avanzamento.

ARTICOLO 2

La indennità  prevista dall'art. 13 della LR 3 novembre 1979, n.
53,  da   corrispondere  nella  misura  e  con  le  modalità  da
determinare con deliberazione del consiglio regionale su proposta
della Giunta,  come  previsto  dal  secondo  comma  del  suddetto
articolo, può  essere concessa  anche per i giovani dai 15 ai 35
anni effettivamente impegnati nell'attività lavorativa, titolari
o coadiuvanti  di aziende  coltivatrici singole o associate, soci
di cooperative  agricole o  di società  semplici  di  lavoratori
agricoli, anche  quando la  disponibilità della  terra  incolta,
abbandonata,  malcoltivata  o  insufficientemente  coltivata  sia
stato ottenuto  con atti  diversi dai  decreti di assegnazione di
cui all'articolo 4, ultimo comma della citata LR 3 novembre 1979,
n. 53,  cioè in  proprietà, in  affitto o  mediante concessione
amministrativa pluriennale.

L'indennità prevista  dal comma precedente non è cumulabile con
il contributo  in favore  dei giovani  previsto dall'articolo  20
della legge  1 giugno  1977 n.  285 e successive modificazioni ed
integrazioni, nè  con  la  indennità  per  i  giovani  prevista
dall'articolo 40 della LR 7 settembre 1977, n. 71.

ARTICOLO 3

Per ottenere  i benefici previsti dalla presente legge i soggetti
beneficiari devono  presentare la  domanda  al  Presidente  della
Regione tramite  gli uffici provinciali dell'agricoltura, foreste
e alimentazione  competenti per  territorio i quali provvederanno
alla istruttoria  delle domande  medesime  ed  agli  accertamenti
necessari.

L'esame e  l'approvazione delle domande ha luogo sulla base delle
norme di  cui all'art.  2, comma  1 della legge 4 agosto 1978, n.
440 se  trattasi di  terreni incolti  o abbandonati  e sulla base
degli  elementi   di  comparazione   definiti  dalle  commissioni
provinciali ai  sensi dell'art. 3, comma  1 della  citata legge 4
agosto  1978  n.  440  se  trattasi  di  terreni  malcoltivati  o
insufficientemente coltivati.

Sulle domande presentate decide la Giunta regionale la quale può
delegare i propri poteri ai coordinatori degli uffici provinciali
dell'agricoltura, foreste  e alimentazione  ai sensi  della LR 22
agosto 1977, n. 56.

ARTICOLO 4

Per la  corresponsione dei  contributi di  cui all'art.  1  della
presente legge  sarà fatto  fronte con  i fondi  derivanti dalle
assegnazioni della  Legge 27-12-77  n. 984 iscritti al Cap. 44400
del bilancio  per il corrente esercizio, la cui descrizione viene
integrata con la indicazione della presente legge.

Per la  corresponsione dell'indennità  prevista  all'articolo  2
sarà fatto fronte con lo stanziamento iscritto al Cap. 44200 del
Bilancio per  il 1980,  la cui  descrizione viene  integrata  con
l'indicazione della presente legge.

Per gli  esercizi successivi si provvederà con apposite leggi di
bilancio.

ARTICOLO 5
(Norma transitoria)

I benefici  previsti dagli  articoli  precedenti  possono  essere
concessi anche  in favore  di coloro  che  abbiano  acquisito  la
disponibilità,  ai   sensi  dell'art.  1,  di  terreni  incolti,
abbandonati,  malcoltivati,  o  insufficientemente  coltivati  ed
abbiano  provveduto  alla  loro  rimessa  a  coltura  o  al  loro
potenziamento produttivo,  prima  dell'entrata  in  vigore  della
presente legge a far data dal 1 dicembre 1977.

Quando la  disponibilità dei  terreni risulti da atti diversi da
quelli previsti  dalla legislazione in materia di terre incolte i
richiedenti  devono  produrre  la  documentazione  attestante  la
disponibilità del  terreno ed  una dichiarazione  sostitutiva di
notorietà da  essi sottoscritta  attestante lo stato del terreno
al momento  dell'inizio della  disponibilità ed  i lavori  su di
esso effettuati.

All'erogazione dei  contributi  previsti  dal  presente  articolo
provvede la  Giunta regionale  sulla base di un programma da essa
sottoposto all'approvazione del Consiglio regionale. A tal fine i
richiedenti devono presentare domanda secondo le modalità di cui
al precedente articolo 3, comma 1 entro 60 giorni dall'entrata in
vigore della presente legge.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 16 aprile 1980.

La presente  legge è  stata approvata dal Consiglio Regionale il
5-3-1980 ed  è stata vistata dal Commissario del Governo il 9-4-
1980.



AGRICOLTURA

