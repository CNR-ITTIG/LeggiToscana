Provvedimenti  urgenti   per  l'occupazione   giovanile  -  Prima
attuazione della legge 29-2-1980.

Il Consiglio Regionale ha approvato il 25-3-1980
Il Commissario del Governo ha apposto il visto il 30-4-1980
Il Presidente  della Giunta  Regionale promulga la seguente legge
regionale:

ARTICOLO 1

I contratti  stipulati dalla  Regione  e  dagli  enti  da  questa
dipendenti, nonchè quelli stipulati dalle Province, dai Comuni e
dalle Comunità  Montane della Toscana, in attuazione della legge
1 giugno  1977, n. 285 e successive modificazioni e integrazioni,
la cui  durata abbia  raggiunto o  raggiunga - entro il 30 giugno
1980 -  i ventiquattro mesi previsti dal combinato disposto degli
articoli 25  e 26  della predetta  legge, sono  prorogati a  tale
data.

La  durata  di  esecuzione  dei  progetti  specifici  di  servizi
socialmente utili,  e quella  dei  relativi  contratti,  compresi
quelli  di   formazione,  predisposti   dagli  enti  predetti  in
attuazione della  legge  1  giugno  1977,  n.  285  e  successive
modificazioni ed  integrazioni, è  in  ogni  caso  stabilita  in
ventiquattro mesi.

Le disposizioni  di cui ai commi precedenti si applicano anche ai
giovani soci  di cooperative  con le  quali la Regione o gli Enti
Locali hanno  stipulato convenzioni  ai  sensi  dell'articolo  27
della  citata   legge  1   giugno  1977,   n.  285  e  successive
modificazioni   ed   integrazioni,   limitatamente   ai   giovani
effettivamente  impiegati,   nella  esecuzione  dei  progetti  in
convenzione, da data non successiva a quella di entrata in vigore
della legge 29 febbraio 1980, n. 33.

Le proroghe  di  cui  al  presente  articolo  sono  disposte  con
deliberazione della  Giunta Regionale  o  dei  competenti  organi
degli altri  enti, che  vi provvedono,  per  quanto  concerne  le
convenzioni con  cooperative, su  domanda  di  queste  stesse  da
presentarsi  improrogabilmente   nel   termine   di   30   giorni
dall'entrata in vigore della presente legge.

ARTICOLO 2

Qualora i  progetti di  servizi socialmente  utili predisposti in
attuazione della  legge  1  giugno  1977,  n.  285  e  successive
modificazioni ed  integrazioni abbiano  termine  -  per  avvenuta
esecuzione ovvero per sopravvenuta impossibilità di prosecuzione
- prima  della scadenza  dei contratti,  determinata ai sensi dei
primi due  commi del  precedente articolo  1, i  periodi residui,
fino alla  scadenza medesima  e comunque  fino alla effettuazione
dell'esame di  idoneità previsto dal successivo articolo 3, sono
utilizzati   precipuamente    per   attività    di    formazione
professionale dei giovani impiegati nei progetti stessi.

Le attività  di formazione  professionale di  cui al  precedente
comma  sono  effettuate  in  conformità  di  indirizzi  generali
stabiliti dalla  Giunta Regionale  con  propria  deliberazione  e
sulla  base   di  programmi  specifici,  predisposti  dagli  enti
attuatari dei  progetti  sentite  le  rappresentanze  provinciali
delle  organizzazioni   sindacali  dei   lavoratori  maggiormente
rappresentative su  base regionale,  approvati con  deliberazione
della Giunta Regionale.

ARTICOLO 3

I giovani assunti con i contratti di cui all'articolo 1, compresi
i  giovani   soci  delle   cooperative  di  cui  al  terzo  comma
dell'articolo medesimo,  sono ammessi  a sostenere  un  esame  di
idoneità, per  l'immissione nei ruoli della Regione e degli enti
locali, alla  qualifica iniziale  di  ciascuna  carriera  cui  è
equiparabile la  qualifica professionale  in base  alla quale  è
avvenuta l'assunzione.

L'esame è  effettuato entro  il 31 dicembre 1980 ove la scadenza
del rapporto,  determinata  ai  sensi  dell'articolo  1  primo  e
secondo comma,  sia intervenuta  o intervenga  entro tale data e,
per i  giovani il  cui rapporto  scada in data successiva, almeno
trenta giorni prima della data di scadenza medesima.

Nel caso  di  cui  alla  prima  parte  del  comma  precedente,  i
contratti sono  automaticamente prorogati, ove occorra, fino alla
data di effettuazione dell'esame di idoneità.

I giovani  che avranno  superato  l'esame  di  idoneità  saranno
iscritti nelle  graduatorie da  istituirsi con la legge regionale
di cui  al successivo  articolo  4  e  continueranno  a  svolgere
provvisoriamente presso  lo stesso  ente la propria attività con
rapporto di lavoro a tempo indeterminato, fino all'immissione nei
ruoli di  cui al  primo comma.  Ad  essi  sono  attribuiti,  fino
all'immissione nei ruoli, il trattamento giuridico, assistenziale
e previdenziale dei dipendenti dell'ente presso il quale prestano
servizio, nonchè il trattamento retributivo base minimo previsto
per il  personale  di  ruolo  appartenente  al  medesimo  livello
funzionale.

Nei confronti  dei giovani  che non sostengano l'esame ovvero non
lo superino,  il rapporto è risolto di diritto alla scadenza del
contratto.

ARTICOLO 4

L'esame è  effettuato, per  profili professionali  omogenei, per
ogni progetto  specifico o per gruppi di progetti aventi scadenze
ricomprese nello stesso trimestre solare.

Per ciascun  esame, la  Giunta Regionale  determina  con  propria
deliberazione:

a) l'equiparazione  tra le  qualifiche professionali in base alle
   quali sono  avvenute  le  assunzioni  e  le  qualifiche  degli
   ordinamenti di possibile destinazione;
b) i  requisiti per  l'ammissione all'esame,  con  riferimento  a
   quelli previsti  dalle norme  vigenti per  l'accesso  mediante
   concorso alle  carriere  del  pubblico  impiego  ad  eccezione
   dell'età;
c) le  modalità di  svolgimento dell'esame  ed i suoi contenuti,
   che  devono  consistere  nella  valutazione  dei  titoli,  con
   particolare riguardo  per quelli  professionali e  di servizio
   acquisiti  dai  giovani  durante  l'esecuzione  dei  progetti,
   nonchè in  una prova  scritta  o  pratica,  integrata  da  un
   colloquio.

Le commissioni  giudicatrici di  ciascun esame  sono nominate con
deliberazione della Giunta Regionale nella seguente composizione:

- Presidente della Giunta Regionale o suo delegato, presidente;
- 2  membri, dei  quali uno  in  rappresentanza  della  minoranza
  designato dall'ufficio di presidenza del Consiglio Regionale;
- 1  rappresentante  dell'ANCI  designato  dal  presidente  della
  sezione regionale toscana dell'associazione medesima;
- 1  rappresentante sindacale    designato  congiuntamente  dalle
  organizzazioni   regionali    dei    lavoratori    maggiormente
  rappresentative.

Gli  atti  delle  commissioni  giudicatrici  sono  approvati  con
deliberazione della Giunta Regionale.

La   Giunta    Regionale   disciplina   altresì,   con   propria
deliberazione,  l'ammissione   agli  esami   di  idoneità  degli
impiegati di  ruolo in  servizio presso  gli enti  interessati in
conformità  delle   disposizioni   di   cui   all'ultimo   comma
dell'articolo 26-ter della legge 29 febbraio 1980, n. 33.

Entro sei  mesi dalla  data di  entrata in  vigore della presente
legge la  Regione provvederà  a disciplinare, con propria legge,
l'istituzione di  graduatorie dei  giovani che  abbiano  superato
l'esame di  idoneità di  cui all'articolo 3 e la loro definitiva
immissione in  ruolo, anche  in enti  diversi da  quelli presso i
quali hanno prestato attività.

ARTICOLO 5

All'onere derivante  dall'applicazione della presente legge sarà
fatto fronte  con i  fondi previsti dall'articolo 26-octies della
legge 29 febbraio 1980, n. 33.

La Regione,  ove si  renda  necessario,  assicura  agli  enti  ed
organismi  gestori   dei  singoli  progetti  l'anticipazione  dei
finanziamenti necessari.

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

La presente  legge è  stata approvata dal Consiglio Regionale il
25-3-1980 ed  è stata vistata dal Commissario del Governo il 30-
4-1980.



LAVORO
GIOVANI

