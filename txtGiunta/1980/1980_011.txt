Norme per  la  promozione  delle  attività  teatrali,  musicali,
cinematografiche ed audiovisive

Il Consiglio Regionale ha approvato il 18-12-1979
Il Commissario del Governo ha apposto il visto il 19-1-1980
Il Presidente  della Giunta  Regionale promulga la seguente legge
regionale:

TITOLO I
OGGETTO E FINALITA' DELLA LEGGE. ATTIVITA' AMMESSE A CONTRIBUTO

ARTICOLO 1
(Oggetto e finalità della legge)

La Regione  Toscana, in attuazione delle finalità previste negli
artt. 3  e 4  del proprio statuto, in base all'art. 49 del DPR 24
luglio 1977,  n. 616,  e in conformità al programma regionale di
sviluppo, promuove  direttamente e  sostiene, anche  mediante  la
erogazione  di   contributi,  le  attività  teatrali,  musicali,
cinematografiche ed  audiovisive, svolte, senza fini di lucro, da
enti, istituzioni,  fondazioni, associazioni,  comitati, società
regionali o  a prevalente  partecipazione di enti locali, nonchè
da enti locali e loro associazioni.

Le  funzioni   regionali  in   ordine  alle  attività  teatrali,
musicali, cinematografiche  e audiovisive,  saranno adeguate alle
leggi nazionali di riforma dei rispettivi settori, secondo quanto
previsto dall'art. 49 del DPR 24 luglio 1977, n. 616.

ARTICOLO 2
(Le attività ammesse a contributo finanziario della Regione)

La Regione Toscana, per la realizzazione delle finalità indicate
all'art. 1, anche in concorso con lo Stato e con gli enti locali,
eroga contributi ordinari della durata massima triennale:

a) per  iniziative di  particolare  rilevanza  regionale  per  il
   livello culturale, artistico e professionale, concernenti:
   1) la  produzione e  la distribuzione  di attività  teatrali,
      musicali, cinematografiche e audiovisive;
   2) le attività di sperimentazione, lo studio, la ricerca e la
      documentazione;
   3) la formazione e l'educazione musicale;

b) per altre iniziative culturali concernenti:

   1) la  produzione, la distribuzione e l'esercizio di attività
      teatrali  e  musicali;    la  distribuzione  e  l'esercizio
      cinematografico, la distribuzione audiovisiva;
   2) la  realizzazione di impianti, di attrezzature e di servizi
      culturali.

TITOLO II
INIZIATIVE DI PARTICOLARE RILEVANZA REGIONALE

ARTICOLO 3
(Produzione teatrale)

I contributi previsti dall'art. 2, comma 1, lett. a) sono erogati
per iniziative  di produzione  teatrale, realizzate  da  istituti
teatrali aventi  sede nel territorio toscano e che abbiano tra le
finalità  statutarie   o  nell'atto   costitutivo  quella  della
produzione  teatrale,   nonchè  un'adeguata   organizzazione   e
strutture  permanenti,   ai   cui   organi   di   amministrazione
partecipino enti  locali territoriali,  o alle  cui spese  questi
ultimi contribuiscano.

Le predette  iniziative di produzione usufruiscono del contributo
regionale ove  siano distribuite  in più  province della Toscana
entro un anno dalla prima rappresentazione.

Le   disposizioni    di   cui   al   comma   precedente   possono
eccezionalmente non  essere  applicate  a  quelle  iniziative  di
produzione che,  per la  singolarità del  luogo scenico,  per le
caratteristiche dell'apparato  scenografico  e  per  i  connotati
culturali ed  organizzativi della  produzione, non  consentono in
via ordinaria  repliche  in  luoghi  diversi.  In  tal  caso,  le
produzioni realizzate con il contributo regionale dovranno essere
rappresentate per almeno un mese.

La Regione  eroga contributi,  alle  condizioni  determinate  dal
programma, anche  per le  attività di  produzione realizzate dai
soggetti di  cui all'art.  1 mediante  convenzione con  compagnie
teatrali.

ARTICOLO 4
(Distribuzione teatrale)

La Regione eroga contributi:

a) per  la distribuzione di produzioni teatrali realizzate con il
   concorso dei contributi regionali di cui al precedente art. 3;
b) per  le rassegne  ed  i  festival  rilevanti  per  il  livello
   culturale dei  programmi, realizzati  da organismi  dotati  di
   adeguate strutture organizzative;
c) per  le attività  di  distribuzione  programmate  dal  Teatro
   Regionale Toscano,  anche al fine del coordinamento con quelle
   di cui all'art. 3 e da altri organismi associativi.

ARTICOLO 5
(Attività di produzione e di distribuzione musicale)

I contributi  previsti dall'art.  2,  a  favore  delle  attività
musicali, nei diversi generi sono erogati:

a) per la produzione e per la relativa distribuzione di attività
   concertistiche, sinfoniche, da camera, corali, realizzate;
   - dall'Ente Teatro Comunale di Firenze;
   - da  istituzioni concertistico  - orchestrali di cui all'art.
     28 della legge 14 agosto 1967, n. 800;
   - da  enti, società,  istituzioni, fondazioni ed associazioni
     non aventi scopo di lucro, di cui all'art. 32 della legge n.
     800/67 che  producono attività di carattere professionale o
     didattico mediante propri strumenti di produzione;
   - da  enti, istituzioni,  ed associazioni  non aventi scopo di
     lucro, di  cui agli artt. 36 e 37 della legge 14 agosto 1967
     n. 800,  che  producono  festival,  corsi  di  avviamento  e
     perfezionamento musicale e rassegne musicali;
b) per  la produzione  e la  relativa distribuzione  di attività
   teatrali musicali  (lirica, balletto  ecc.) concordate  con le
   Amministrazioni locali  e col Ministero competente, realizzate
   da enti  dotati di  autonoma capacità  di progettazione  e di
   realizzazione tecnico  - artistica  a livello professionale di
   programmi  dal   rilevante  livello   culturale,  artistico  e
   professionale.
   Tali  contributi  concernono  la  sola  produzione  quando  la
   singolarità   del    luogo   scenico,    le   caratteristiche
   dell'apparato   scenografico,    i   connotati   culturali   e
   organizzativi non  consentono in  via  ordinaria  repliche  in
   luoghi diversi;
c) per  la sola  produzione di attività di particolare interesse
   culturale e  turistico  realizzate  da  enti,  istituzioni  ed
   associazioni, non  aventi  scopo  di  lucro,  che  organizzano
   festival, corsi  di avviamento  e perfezionamento  e  rassegne
   musicali avvalendosi di propri apparati artistici.

ARTICOLO 6
(Premi alla produzione cinematografica)

I contributi  previsti dall'art.  2 a  favore di nuove produzioni
cinematografiche  ed   audiovisive  rilevanti   per  il   livello
culturale e artistico, volte ad indagare e documentare la realtà
generale, la  sua storia  e le sue tradizioni, sono erogati sotto
forma di  premi alla produzione secondo i parametri stabiliti dal
programma regionale di cui all'art. 13.

I destinatari  dei premi  regionali devono  depositare una  copia
della produzione,  ovvero un  controtipo del  negativo, presso il
servizio regionale  di documentazione audiovisiva, entro sei mesi
dall'assegnazione del contributo.

La Regione  si riserva  il diritto di utilizzarla, al di fuori di
finalità commerciali,  per scopi  culturali ed educativi secondo
le modalità  che saranno  determinate d'intesa con le imprese di
produzione.

ARTICOLO 7
(Cineteche, rassegne e sale d'essai)

La Regione,  per favorire  la più  ampia conoscenza  di opere di
rilevante interesse culturale, in particolare di quelle escluse o
difficilmente  reperibili   nel  circuito   commerciale,  e   per
sostenere  attività  stabili  e  continuative  volte  alla  loro
diffusione, eroga contributi:

a) alle   cineteche   pubbliche   e    private  che  operano  per
   l'acquisizione, la  conservazione e la diffusione di materiali
   audiovisivi;
b) alle  rassegne cinematografiche  e  televisive  realizzate  in
   Toscana da  organismi privi  di  scopo  di  lucro,  dotati  di
   adeguate strutture  organizzative, qualificati  per il livello
   culturale dei programmi;
c) alle sale cinematografiche d'essai che svolgono esclusivamente
   una   programmazione   culturale   con   adeguate   iniziative
   collaterali.

ARTICOLO 8
(Attività di  sperimentazione e iniziative di ricerca, di studio
e di documentazione)

La Regione  eroga contributi  a favore  dei soggetti  di cui agli
artt. 3, 5 e 7 per:

a) le  attività di sperimentazione nel campo teatrale e musicale
   di particolare  rilievo per  il loro  apporto al  rinnovamento
   delle forme espressive e dei modi di comunicazione;
b) le  iniziative di  ricerca,  di  studio  e  di  documentazione
   realizzate a  supporto diretto delle attività di produzione e
   di distribuzione.

ARTICOLO 9
(Formazione ed educazione musicale)

La Regione  eroga contributi  agli organismi  di formazione  e di
educazione musicale  qualificati per  i programmi  e le attività
didattiche, per  il livello professionale del corpo docente e per
l'organizzazione.

ARTICOLO 10
(Servizio regionale di documentazione audiovisiva)

Per l'attuazione  delle finalità  indicate all'art.  7, comma 1,
nell'ambito del Dipartimento istruzione e cultura è istituito il
Servizio  regionale  di  documentazione  audiovisiva  che,  anche
avvalendosi della  Cineteca nazionale  ed in  concorso con  essa,
esercita i seguenti compiti:

a) acquisizione,  conservazione e  distribuzione  del  patrimonio
   cinematografico  ed   audiovisivo   di   rilevante   interesse
   culturale, con particolare riferimento a quello della Toscana;
b) consulenza e assistenza tecnica alle cineteche di cui all'art.
   7, lett. a);
c) redazione  di criteri  per l'unificazione  dei metodi  e delle
   tecniche conservative e di classificazione dei materiali;
d) formazione   e    incremento  di    una  biblioteca  regionale
   specializzata nelle materie di cui alla presente legge;
e) formazione   e  aggiornamento  del  catalogo  unico  regionale
   toscano dei  materiali audiovisivi conservati presso organismi
   pubblici e privati aventi sede in Toscana;
f) contributo  alla diffusione  di studi specializzati in materia
   di acquisizione,  conservazione e distribuzione del patrimonio
   cinematografico ed  audiovisivo anche  mediante  pubblicazioni
   curate direttamente;
g) promozione  di rapporti  di scambio  con  cineteche  ed  altri
   istituti culturali  nazionali e  stranieri, nel  rispetto  del
   disposto di cui all'art. 4, del DPR 24 luglio 1977, n. 616.

La Giunta  regionale, sentita  la Consulta  regionale toscana dei
beni  e  delle  attività  culturali,  disciplina,  con  apposito
regolamento, le  condizioni d'uso  dei  materiali  audiovisivi  e
delle attrezzature del servizio regionale.

TITOLO III
INIZIATIVE CULTURALI DI CUI ALL'ART. 2 LETTERA B)

ARTICOLO 11
(Produzione, distribuzione  ed esercizio  di attività  teatrali,
musicali e cinematografiche)

La Regione  eroga contributi ai soggetti di cui all'art. 1 per le
attività di  produzione, di  distribuzione e di esercizio di cui
all'art. 2, lett. b) n. 1.

La Regione,  per favorire  in modo stabile e continuativo la più
ampia conoscenza  di opere  di rilevante  interesse culturale, in
particolare di  quelle escluse  o  difficilmente  reperibili  nel
circuito  commerciale,   eroga  contributi  ai  soggetti  di  cui
all'art.  1  per  l'attività  delle  sale  cinematografiche  che
svolgono una programmazione culturale qualificata con particolare
riferimento a  quelle che  organizzano iniziative  collaterali di
documentazione.

ARTICOLO 12
(Servizi culturali)

La Regione  eroga contributi per l'istituzione e il funzionamento
di servizi  culturali di  pubblica utilità  che  favoriscono  la
formazione e  lo sviluppo  di autonome  attività di produzione e
che  garantiscono  la  distribuzione  delle  attività  teatrali,
musicali e cinematografiche.

I contributi regionali sono volti prioritariamente al sostegno di
quei servizi  atti a favorire il riequilibrio territoriale fra le
diverse aree  culturali e  al coordinamento  con le iniziative di
particolare rilevanza regionale di cui agli artt. 3, 4 e 5.

I contributi regionali, di cui al comma 1 sono erogati ai Comuni,
singoli o associati per:

a) l'acquisizione  di  locali,  con  esclusione  dell'acquisto  e
   dell'edificazione e di attrezzature;
b) la  fornitura di  assistenza tecnica  ad  attività  culturali
   svolte direttamente o mediante convenzione con soggetti terzi,
   singoli o associati;
c) il  sostegno all'istituzione  ed al  funzionamento dei servizi
   culturali  realizzati   dalle  associazioni   a   larga   base
   rappresentativa.

TITOLO IV
PROGRAMMAZIONE REGIONALE

ARTICOLO 13
(Programma regionale)

Il Consiglio  regionale, su  proposta della  Giunta, tenuto conto
del programma regionale di sviluppo, approva, previo parere della
Consulta  dei   beni  e   delle  attività   culturali  e  previa
consultazione degli enti locali, il programma di promozione delle
attività teatrali, musicali, cinematografiche e audiovisive.

Il programma  regionale dispone,  per un  arco di  tempo  pari  a
quello del  bilancio pluriennale  della Regione,  e  assume  come
riferimento  finanziario   le  disponibilità   recate  da   tale
bilancio.

Il programma è approvato entro il 31 dicembre di ogni anno.

L'approvazione del  programma è  in funzione della scorrevolezza
del bilancio  pluriennale della  Regione ai  sensi dell'art.  49,
comma 1, della legge regionale 6 maggio  1977, n.  28. In sede di
approvazione annuale  è  data  peraltro  facoltà  di  apportare
modifiche alle  disposizioni approvate con il programma dell'anno
precedente che  si intendono altrimenti rinnovate con l'efficacia
pluriennale di cui al precedente comma.

Il programma  è pubblicato  a cura  del Consiglio  regionale sul
"Bollettino Ufficiale" della Regione Toscana.

Il programma regionale di promozione in particolare contiene:

- l'esame  degli esiti  conseguiti dall'attuazione  del programma
  precedente;
- l'indicazione  delle priorità  in ordine  agli  interventi  da
  finanziare in  ciascun settore  di attività  o di  servizio, e
  alle zone territoriali;
- le  indicazioni relative  ai  progetti  di  produzione  e/o  di
  distribuzione volti  allo sviluppo  degli scambi  con organismi
  culturali stranieri  o di  altre regioni, promossi e coordinati
  dalla Regione, nell'ambito della legislazione statale;
- i  progetti di  attività anche di iniziativa regionale che per
  il rilievo  rispetto al programma regionale di sviluppo, per il
  costo,  la   dimensione  o   la  qualità  delle  strutture  di
  produzione, di  ricerca e di studio, richiedono la stipulazione
  di convenzioni  con organismi  singoli  od  associati  previsti
  nella presente  legge, che  svolgono attività  di produzione a
  livello professionale e/o scientifico;
- la ripartizione di massima delle risorse finanziarie:
  a) tra attività e servizi;
  b) tra  iniziativa di produzione, di distribuzione, di studio e
     ricerca e quelle di formazione e di educazione musicale;
- la  definizione della  durata, dei  limiti minimi e massimi dei
  contributi  con   l'indicazione  dei   criteri  per   la   loro
  determinazione amministrativa in relazione a:
  a) l'impegno artistico e culturale della produzione;
  b) i    costi    complessivi    della    produzione  e/o  della
     distribuzione;
  c) la consistenza dell'organismo artistico e tecnico;
  d) il  prevedibile rapporto tra costi e benefici, tenendo anche
     conto dell'ubicazione e dei prezzi dei biglietti;
- l'indicazione   del  limite   massimo   delle    iniziative  di
  distribuzione teatrale,  musicale e cinematografica ammissibili
  a contributo;
- le direttive cui devono attenersi i rappresentanti regionali in
  seno agli  organismi operanti nei settori di attività previsti
  nella presente  legge, ai  sensi della  legge regionale 8 marzo
  1979, n. 11, art. 9 comma 1;
- le  indicazioni necessarie  a favorire  il coordinamento con le
  iniziative connesse  alla promozione  delle attività teatrali,
  musicali  e   cinematografiche  previste   dalle  altre   leggi
  regionali;
- le  indicazioni   atte  a  favorire  il  coordinamento  per  lo
  svolgimento  delle   attività  musicali  di  produzione  e  di
  distribuzione a carattere continuativo da parte degli organismi
  di formazione e di educazione musicale.

ARTICOLO 14
(Piano annuale di ripartizione dei contributi)

Per  ottenere  i  contributi  previsti  dalla  presente  legge  i
soggetti devono presentare domanda.

Le domande devono contenere:

1) una    relazione  illustrativa  dettagliata  del  progetto  di
   attività, dei suoi scopi e delle caratteristiche artistiche e
   culturali;
2) un  prospetto analitico  dei costi  presuntivi e l'indicazione
   delle risorse  finanziarie  di  cui  il  soggetto  richiedente
   dispone, comprensive degli altri eventuali contributi da parte
   dei soggetti pubblici o privati;
3) l'indicazione  delle attrezzature,  dell'organizzazione  e  di
   quanto è  necessario per  la realizzazione  del  progetto  di
   attività,  nonchè   le  modalità   di  realizzazione  della
   produzione;
4) l'indicazione dei destinatari delle attività di distribuzione
   e delle  eventuali iniziative  promozionali nei  confronti del
   pubblico,  dell'eventuale   collaborazione  di  altri  enti  o
   istituzioni nel  caso di  progetti di vasta area, dei prezzi e
   delle tariffe per il pubblico;
5) l'indicazione  del periodo  di svolgimento della iniziativa ed
   il calendario delle attività previste;
6) l'indicazione  delle caratteristiche  del soggetto proponente,
   quali: la  natura giuridica,  lo statuto,  il rapporto annuale
   delle attività  svolte,  la  composizione  degli  organi,  il
   bilancio annuale  delle attività  per le quali si richiede il
   contributo;
7) un  rendiconto dell'attività svolta con precedenti contributi
   regionali e il relativo consuntivo finanziario.

Le  domande  di  contributo  per  le  iniziative  di  particolare
rilevanza regionale, di cui al titolo II devono essere presentate
alla Giunta regionale entro il 15 settembre di ogni anno.

Le domande  di contributo  relative alle  iniziative  di  cui  al
titolo III  devono essere  presentate entro  il 15 giugno di ogni
anno  al   Comune  nel   cui  territorio  si  intende  realizzare
l'iniziativa.

Il Comune  trasmette entro  il 15  luglio di ogni anno le domande
all'Associazione intercomunale  di cui  fa parte  ai sensi  della
legge regionale  17 aprile  1979, n.  37, con  proprio parere  di
conformità alle  finalità ed al programma regionale di cui agli
artt. 1 e 13.

L'Associazione intercomunale  predispone una proposta di piano di
finanziamento, con  l'indicazione  delle  priorità  relative  ai
soggetti   beneficiari,    che   trasmette   alla   Regione   per
l'approvazione entro il 15 settembre.

La Giunta  regionale, esaminati  contestualmente e globalmente le
iniziative  ed   i   progetti   ammissibili   al   finanziamento,
accertatane la  rispondenza con  il programma  regionale  di  cui
all'art. 13,  formula una  proposta di  piano di ripartizione dei
contributi con  cui si  specifica l'entità  del  contributo  per
ciascuna iniziativa.

La Giunta  regionale predispone  il  piano  di  ripartizione  dei
finanziamenti e lo trasmette al Consiglio regionale che l'approva
entro il 31 ottobre di ogni anno.

Con deliberazione  del Consiglio  regionale,  su  proposta  della
Giunta,  possono  essere  concessi  contributi  straordinari  per
attività culturali  di particolare  rilievo,  le  cui  richieste
siano state  presentate  per  eccezionali  motivi,  adeguatamente
documentati, oltre  i termini,  fermo  restando  i  requisiti  di
ammissibilità e di compatibilità con il programma regionale.

I contributi  di cui alla presente legge non sono cumulabili, per
le stesse  attività, con  quelli previsti a carico della Regione
da altre leggi regionali.

TITOLO V
CONSULTA REGIONALE TOSCANA DEI BENI E DELLE ATTIVITA' CULTURALI

ARTICOLO 15
(Consulta regionale toscana dei beni e delle attività culturali)

Gli artt.  1 e  2 della  legge regionale  31 maggio  1975, n.  61
"Istituzione della Consulta regionale toscana dei beni culturali"
vengono così modificati:

   "Art. 1

   E' costituita  la Consulta  regionale toscana dei beni e delle
   attività culturali.

   La Consulta  regionale dei beni e delle attività culturali è
   l'organo consultivo  del Consiglio  e della  Giunta  regionale
   toscana  per   l'esercizio  delle   funzioni  legislative   ed
   amministrative di  competenza  regionale,  nonchè  di  quelle
   delegate relative  al patrimonio  e  agli  istituti  culturali
   della Regione".

   "Art. 2

   La Consulta è composta da:

   a) un membro della Giunta regionale che la presiede;
   b) i   presidenti,  o  loro  delegati,  delle  Amministrazioni
      provinciali della Toscana;
   c) 18  sindaci o  loro delegati,  di cui  sei dei  Comuni  con
      popolazione fino  a 10.000  abitanti, sei  tra  quelli  con
      popolazione compresa fra i 10.000 e i 30.000 abitanti e sei
      tra quelli  con popolazione  superiore  a  30.000  abitanti
      designati dall'ANCI regionale;
   d) 11  esperti scelti  tra il  personale scientifico e tecnico
      degli istituti  culturali degli  Enti locali  e d'interesse
      locale  della   Toscana  e  tra  i  docenti  di  discipline
      attinenti  ai  fini  istituzionali  della  presente  legge,
      designati dal Consiglio regionale, con voto limitato a 6;
   e) 3   studiosi  in rappresentanza   della    vita  culturale,
      designati dal Consiglio regionale, con voto limitato a 2;
   f) il   Soprintendente    o    un    delegato  delle  seguenti
      Amministrazioni statali di tutela:
      - Soprintendenza  ai  monumenti  e  alle  gallerie  per  la
        Provincia di Arezzo;
      - Soprintendenza  alle gallerie per le Provincie di Firenze
        e Pistoia;
      - Soprintendenza  ai monumenti delle Provincie di Firenze e
        Pistoia;
      - Soprintendenza alle antichità dell'Etruria;
      - Soprintendenza archivistica per la Toscana;
      - Soprintendenza  ai  monumenti  e  alle  gallerie  per  le
        Province di Pisa - Livorno - Lucca - Massa Carrara;
      - Soprintendenza  alle gallerie  per le Province di Siena e
        Grosseto;
      - Soprintendenza  ai monumenti  delle Province  di Siena  e
        Grosseto;
   g) 1  rappresentante   per    ciascuna  delle  Università  di
      Firenze, Pisa  e Siena,  designato dai relativi consigli di
      amministrazione;
   h) 3 rappresentanti della Conferenza episcopale toscana;
   i) 3  rappresentanti, uno  per ciascuna,  delle Organizzazioni
      sindacali  maggiormente   rappresentative,  designati   dai
      rispettivi comitati direttivi regionali;
   m) 1 rappresentante della Biblioteca nazionale di Firenze;
   n) 1 rappresentante degli Archivi di Stato della Toscana;
   o) 10  rappresentanti degli  istituti,  teatrali,  musicali  e
      cinematografici, maggiormente rappresentativi;
   p) 3 rappresentanti dell'AGIS;
   q) 3 rappresentanti della cooperazione culturale;
   r) 3  rappresentanti  dei  conservatori  musicali  e  istituti
      parificati;
   s) 1   rappresentante    della    Sovrintendenza    scolastica
      regionale;
   t) 10  rappresentanti degli  istituti  culturali  maggiormente
      rappresentativi;
   v) 1 rappresentante della sede regionale della RAI;
   z) 5   rappresentanti  dei  consigli  scolastici  distrettuali
      designati dagli stessi";

TITOLO VI
NORMATIVA TRANSITORIA, FINALE E FINANZIARIA

ARTICOLO 16
(Norma transitoria)

Per l'erogazione  dei  contributi  relativi  agli  interventi  da
effettuarsi entro  il 30  settembre 1980  non  si  applicano  gli
articoli 13  e 14,  tranne che  per il  secondo comma  di  questo
ultimo.

Le domande  di contributo  devono essere  presentate alla  Giunta
regionale entro  un mese  dall'entrata in  vigore della  presente
legge.

Il Consiglio  regionale approva  il  piano  di  ripartizione  dei
contributi previsti dalla presente legge relativo alle iniziative
da effettuarsi  entro  il  30  settembre  1980,  entro  due  mesi
dall'entrata in vigore della presente legge.

Il programma  regionale di  cui all'articolo  13 sarà  approvato
entro sei mesi dall'entrata in vigore della presente legge.

Fino a che le Associazioni intercomunali non iniziano l'esercizio
delle  proprie   funzioni,  i   Comuni  trasmettono  alla  Giunta
regionale entro  il 15 luglio le domande di contributo secondo le
modalità di cui all'art. 14, comma 5.

ARTICOLO 17
(Norma finale)

Sono abrogate  la LR  5 giugno 1974, n. 30 "Contributi ad enti ed
associazioni per  attività culturali,  sportive e  di promozione
sociale", la  LR 12  agosto 1976,  n.  46  "Modifica  alla  legge
regionale 5  giugno 1974,  n. 30" e la LR 10 novembre 1976, n. 70
"Contributi all'istituzione concertistico - orchestrale
AIDEM per il decentramento musicale in Toscana".

ARTICOLO 18
(Finanziamento)

Al finanziamento  degli interventi  previsti dalla presente legge
è provveduto  con le  risorse che  si  rendono  disponibili  nel
bilancio  1980,   in  apposito  capitolo  da  istituirsi  con  la
denominazione  "Contributi  per  la  promozione  delle  attività
teatrali, musicali,  cinematografiche ed  audiovisive (LR 28-1-80
n. 11)",  con la  soppressione, a  seguito dell'abrogazione delle
LLRR 5-6-1974,  n. 30  e 10-11-1976,  n. 70,  dei  corrispondenti
capitoli n. 21100 e 22000 del bilancio 1979.

Al finanziamento  per gli  anni successivi  al 1980 è provveduto
con le singole leggi di bilancio.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 28 gennaio 1980.

La presente  legge è  stata approvata dal Consiglio Regionale il
18-12-1979 ed è stata vistata dal Commissario del Governo il 19-
1-1980.



ATTIVITA' ARTISTICHE

