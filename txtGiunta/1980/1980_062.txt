Disciplina    dell'attività     di    trattamento    domiciliare
dell'emofiliaco.

Il Consiglio Regionale ha approvato il 15-4-1980
Il Commissario del Governo ha apposto il visto il 21-5-1980
Il Presidente  della Giunta  Regionale promulga la seguente legge
regionale:

ARTICOLO 1

Il trattamento domiciliare dell'emofilia nella Regione Toscana è
autorizzato dopo  addestramento specifico  degli emofilici  e dei
loro assistenti,  resi idonei  tramite corsi  organizzati secondo
direttive impartite dalla presente legge.

ARTICOLO 2

Il  trattamento   di  cui  all'articolo  precedente  consiste  la
somministrazione a scopo terapeutico di emoderivati liofilizzati,
registrati specifici  o prodotti  di Enti pubblici autorizzati in
base alla legge n. 592 del 14-6-67.

Allorchè  saranno   disponibili  i   prodotti  del   Centro   di
riferimento e produzione degli emoderivati, legge regionale 17-5-
78, n.  31, il trattamento domiciliare avverrà mediante prodotti
specifici del Centro.

Per il  trattamento  sintomatico  domiciliare  dell'emofilico  si
intende la  somministrazione terapeutica, all'atto dell'insorgere
di  una   emorragia  spontanea   o  in  occasione  di  un  evento
traumatico, degli  emoderivati di  cui al primo comma, effettuata
senza la  presenza di  personale medico o infermieristico, previa
autorizzazione   rilasciata   dal   responsabile   del   servizio
trasfusionale, a  cui è  affidato il  corso secondo l'articolo 4
della presente  legge, al  termine del  corso  di  addestramento,
frequentato dall'emofilico  e dall'assistente  con esito positivo
presso il servizio stesso.

ARTICOLO 3

L'istituzione dei  corsi, di cui all'art. 2, è autorizzata dalla
Giunta Regionale, sentita la Commissione Consiliare competente.

A tal  fine gli  organi direttivi  delle Unità Sanitarie Locali,
sedi di Centri e Sezioni trasfusionali, devono avanzare richiesta
al Presidente della Giunta Regionale.

A tale  richiesta  dovranno  essere  allegati  i  nominativi  del
personale che  gestirà il  corso  con  le  relative  qualifiche,
secondo l'articolo 4 della presente legge.

ARTICOLO 4

Presso i  servizi  ospedalieri  delle  Unità  Sanitarie  Locali,
autorizzati ad  organizzare i  corsi ai  sensi  dell'art.  3,  è
istituita  una   commissione  presieduta   dal  responsabile  del
servizio trasfusionale,  cui è affidato il corso, composta da un
membro dell'Ufficio di Direzione dell'Unità Sanitaria Locale, da
un medico operante in un centro della Regione per la diagnosi, il
trattamento  e   lo  studio   dell'emofilia,   dal   medico   con
responsabilità  igienico   -  organizzative  nel  complesso  dei
presidi ospedalieri,  da un  assistente sociale  nel ruolo  della
Unità Sanitaria  Locale e da un rappresentante dell'Associazione
toscana dell'emofilia.

La commissione  è nominata  dal Comitato di Gestione dell'Unità
Sanitaria Locale o, in caso di inerzia, dalla Giunta Regionale.

Alla suddetta commissione sono attribuiti i seguenti compiti:

a) determinazione  del programma  teorico pratico  dei  corsi  di
   addestramento  e  delle  relative  modalità  di  svolgimento,
   nell'ambito delle  modalità comunicate dalla Giunta Regionale
   all'atto del  rilascio del  provvedimento autorizzativo di cui
   all'articolo 3.
b) Ammissione  al corso  del paziente  e/o  del  suo  assistente,
   previo accertamento  della  loro  idoneità  psicofisica  alla
   pratica della  autoinfusione o  della infusione,  nonchè  del
   tipo e della entità della sindrome emofilica del paziente.
c) Revoca   dell'ammissione  al  corso,  qualora  venga  meno  la
   permanenza del requisito di cui alla lettera b.
d) Verifica  collegiale della  idoneità del paziente e/o del suo
   assistente ad  effettuare  l'autoinfusione  o  l'infusione  al
   termine del corso.
e) L'eventuale  fissazione di  un ulteriore  congruo  periodo  di
   effettuazione del  corso  in  caso  di  esito  negativo  della
   verifica di cui alla lettera d.

Quando la  commissione risulta  insediata dovranno essere inviati
alla Giunta  Regionale il  programma di  attività del  corso,  i
nominativi degli  emofilici e  dei loro  assistenti che intendono
partecipare.

A conclusione  del corso saranno inviati alla Giunta Regionale il
programma effettivamente  svolto, i  nominativi degli emofilici e
dei loro  assistenti che  abbiano  effettivamente  partecipato  e
l'esito conclusivo.

ARTICOLO 5

I corsi,  la cui  durata non  potrà essere inferiore alle 36 ore
effettive, sono svolti da personale medico e paramedico del ruolo
delle Unità  Sanitarie Locali  sotto  la  direzione  del  medico
trasfusionista responsabile del corso.

ARTICOLO 6

Le domande  di ammissione al corso di addestramento devono essere
presentate  all'Ente   che  sia   stato  autorizzato   ai   sensi
dell'articolo 3 della presente legge.

Esse devono contenere:

1) generalità del paziente e dell'assistente;
2) dichiarazione  di accettazione  dell'assistente da  parte  del
   paziente, quando  questi non  intenda o  non sia  in grado  di
   praticare l'autoinfusione;
3) il  parere del  medico curante sulla capacità del paziente ad
   autoinfondersi.

Nel caso  in cui  il paziente  sia minore  di anni 14 o incapace,
l'intervento dell'assistente è obbligatorio.

ARTICOLO 7

L'autorizzazione  di   cui  all'articolo   2  è  rilasciata  dal
responsabile del  servizio  trasfusionale  a  seguito  di  parere
favorevole,  vincolante,   espresso  dalla  commissione  prevista
dall'art. 4.

L'autorizzazione per  l'assistente ad  effettuare l'infusione  di
emoderivati a  domicilio è  valida esclusivamente  nei confronti
dell'emofilico indicato nell'autorizzazione stessa.

Del rilascio  dell'autorizzazione all'autoinfusione  o  infusione
deve essere data comunicazione al medico curante dell'emofilico.

Il responsabile  del corso  può ammettere  alla frequenza,  come
uditori, anche i minori di anni 14.

ARTICOLO 8

I pazienti  ed i  loro assistenti devono attendere al trattamento
domiciliare con  la può  scrupolosa  osservanza  delle  tecniche
apprese durante il corso.

Per gli  episodi emorragici  maggiori, entro  il più breve tempo
possibile e  comunque non  oltre le  24 ore  dall'autoinfusione o
infusione praticata  a domicilio,  il paziente  deve sottoporsi a
visita di  controllo presso  un Centro per l'emofilia o presso il
più vicino centro ospedaliero o dal proprio medico curante.

In quest'ultimo  caso  il  medico  curante,  ove  ne  ravvisi  la
necessità, prescrive  la visita  di controllo  o il ricovero del
paziente presso il più vicino centro ospedaliero.

Deve  instaurarsi  la  massima  collaborazione  tra  l'emofilico,
l'assistente, la  famiglia, il  medico curante,  la commissione a
cui è affidato il corso e il Centro per l'emofilia.

E' fatto  obbligo di  aggiornare una  scheda tipo, prevista dalla
commissione di cui all'articolo 4, su cui saranno annotate a cura
dell'emofilico,  subito   dopo  l'autoinfusione,   il   tipo   di
preparato, il lotto del preparato ed il quantitativo usato.

A trattamento  avvenuto l'emofilico  provvederà, entro le 24 ore
successive,  a   comunicarlo  al   responsabile  del  Centro  per
l'emofilia o al medico curante che potranno disporre i controlli.

Ciascun emofilico  in trattamento  domiciliare deve sottoporsi di
regola ogni tre mesi e comunque con un intervallo non superiore a
sei mesi  a visita medica generale e ad esami di controllo presso
un Centro per l'emofilia.

ARTICOLO 9

Il responsabile  del  Servizio  trasfusionale  può  disporre  la
sospensione della  autorizzazione, qualora  accerti la temporanea
inidoneità del  paziente al trattamento domiciliare in occasione
delle visite di controllo di cui all'articolo 8.

La sospensione  può essere  disposta anche a seguito di motivata
richiesta del medico curante.

L'autorizzazione può  essere  revocata  quando  vi  sia  fondato
motivo  di   ritenere  che   l'effettuazione  del  trattamento  a
domicilio  possa   risultare  pericolosa  per  l'incolumità  del
paziente.

La revoca è disposta dalla commissione di cui all'articolo 4.

Qualora l'emofilico,  senza elementi  giustificativi validi,  non
osservi l'articolo  8 o  non si sottoponga a visite periodiche di
controllo presso  i Centri per l'emofilia è considerato decaduto
dall'autorizzazione.

ARTICOLO 10

L'Unità Sanitaria Locale, autorizzata all'istituzione dei corsi,
provvede alle  necessarie  coperture  assicurative  per  i  danni
eventualmente  sofferti   dai  soggetti  durante  l'attività  di
addestramento svolta presso il proprio servizio trasfusionale.

L'Unità Sanitaria  Locale non  risponde dei  danni  al  paziente
derivati dalla  mancata osservanza  delle norme  contenute  nella
presente legge  ed  in  particolare  delle  disposizioni  di  cui
all'art. 8.

ARTICOLO 11

L'autorizzazione,  di   cui  all'art.  4,  consente  alle  Unità
Sanitarie Locali,  che ne  siano state  autorizzate dalla  Giunta
Regionale, di organizzare i corsi di addestramento al trattamento
dell'emofilico,  di   gestirli  autonomamente  e  di  controllare
l'esercizio   dell'attività    del   trattamento    domiciliare,
avvalendosi anche dei Centri per l'emofilia.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 24 maggio 1980.

La presente  legge è  stata approvata dal Consiglio Regionale il
15-4-1980 ed  è stata vistata dal Commissario del Governo il 21-
5-1980.



ASSISTENZA SANITARIA
EMODERIVATI

