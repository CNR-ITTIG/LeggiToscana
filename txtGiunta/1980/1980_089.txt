Norme in  materia di  musei e  di raccolte  di enti  locali e  di
interesse locale - Delega delle funzioni amministrative agli enti
locali.

Il Consiglio Regionale ha approvato il 28-10-1980
Il Commissario del Governo ha apposto il visto il 29-11-1980
Il Presidente  della Giunta  Regionale promulga la seguente legge
regionale:

TITOLO I
FINALITA' E OGGETTO DELLA LEGGE

ARTICOLO 1
(Finalità)

La  Regione   Toscana,  nell'ambito   delle  proprie  competenze,
promuove e  favorisce le  iniziative tese  alla salvaguardia  dei
beni culturali  ed ambientali della Toscana ed alla utilizzazione
di tale  patrimonio al fine di assicurare il diritto alla cultura
di tutta  la comunità, secondo le finalità indicate nell'art. 4
dello Statuto.

A tal  fine promuove  e coordina  l'istituzione e  la gestione di
musei di  enti locali  e di  interesse locale  nell'ambito  della
programmazione regionale  e concorre  a tutelare nel territorio i
beni culturali ed ambientali, secondo le modalità previste dalla
legislazione statale.

Contribuisce, inoltre,  ad incentivare  lo  sviluppo  più  ampio
della pubblicazione  di tali  beni mediante  la  costituzione  di
adeguati   operativi;        provvede    alla    formazione    ed
all'aggiornamento del  personale  alla  promozione  di  eventuali
sistemi  museali;     esercita   le  funzioni   di  indirizzo   e
coordinamento.

ARTICOLO 2
(Oggetto della legge)

Sono oggetto  della presente  legge i  musei  e  le  raccolte  di
interesse artistico,  storico, naturalistico  e bibliografico  ai
sensi dell'art. 47 del DPR 24-7-1977 n. 616.

TITOLO II
DICHIARAZIONE DI INTERESSE PUBBLICO E CONTRIBUTI REGIONALI

ARTICOLO 3
(Dichiarazione di interesse pubblico)

La Giunta  regionale,  su  richiesta  dei  soggetti  proprietari,
sentito il  parere dell'Amministrazione  comunale competente  per
territorio, può dichiarare di interesse pubblico musei, raccolte
o  collezioni   culturalmente  significative   di  proprietà  di
soggetti diversi  da  enti  locali  territoriali  per  assicurare
adeguatamente il godimento pubblico.

La  richiesta   dei  soggetti  proprietari,  trasmessa  dall'Ente
delegato, deve essere corredata da:

a) dichiarazione di proprietà del bene;
b) planimetria dei locali di esposizione;
c) planimetria della zona di insediamento dell'immobile;
d) relazione tecnico - scientifica sul materiale da esporre;
e) nulla - osta della soprintendenza archeologica o di quella per
   i  beni  artistici  e  storici,  qualora  si  tratti  di  beni
   sottoposti alla competenza dei predetti uffici;
f) proposta  di regolamento d'uso e godimento del bene che, oltre
   agli adempimenti di cui alle lettere a), b), c) e d) dell'art.
   9, in  quanto applicabili in relazione alle caratteristiche ed
   alle dimensioni  del museo  o della raccolta, deve contenere i
   criteri e  le modalità  previste dall'art. 11, inerenti l'uso
   ed il godimento dei beni stessi;
g) relazione  sugli eventuali interventi per realizzare impianti,
   attrezzature  e   servizi  necessari  alla  conservazione,  al
   funzionamento, al  pubblico godimento  e sviluppo  del museo o
   della raccolta.

A seguito della richiesta, viene effettuata ricognizione dei beni
da parte  di due  funzionari della Giunta regionale, che redigono
verbale comprensivo  dell'inventario di tutto il materiale per il
quale è stata presentata la richiesta di cui al comma 1.

La dichiarazione  di interesse  pubblico avviene  con decreto del
Presidente della Giunta regionale su conforme deliberazione della
Giunta, previo  parere motivato  della Consulta regionale toscana
dei  beni   culturali,  e   sentita  la   competente  commissione
consiliare.

Con la deliberazione della Giunta regionale viene approvato anche
il regolamento  di  cui  alla  lettera  f),  secondo  comma,  del
presente articolo.

I musei,  oggetto della  disciplina di  cui alla L. 22-9-1960, n.
1080, e  le raccolte  di cui  ai DDPPR n. 3/1972 e 616/1977, sono
riconosciuti dalla  presente  legge  come  musei  e  raccolte  di
interesse pubblico.

ARTICOLO 4
(Effetti della dichiarazione di interesse pubblico)

I beni dichiarati di interesse pubblico ai sensi dell'art. 3 sono
ammissibili ai contributi regionali.

Le domande  di contributi,  con la  relazione degli interventi da
realizzare, sono dirette dai soggetti di cui all'art. 3, comma 1,
alla Giunta  regionale, tramite  l'ente delegato  competente  per
territorio, entro il 30 marzo di ogni anno.

I contributi  sono determinati  in relazione  agli oneri  per  la
dotazione di  impianti,  attrezzature  e  servizi  ed  interventi
necessari  alla  conservazione,  al  funzionamento,  al  pubblico
godimento e sviluppo dei musei e delle raccolte.

Il Consiglio  regionale, previo  parere degli  enti delegati e su
proposta  della   Giunta,  approva   il  piano   di  riparto  dei
contributi.

ARTICOLO 5
(Inventario e catalogazione dei beni)

Gli Enti  locali sono  tenuti ad  inventariare,  entro  tre  anni
dall'entrata in  vigore della  presente legge,  i  beni  di  loro
proprietà ed a concorrere alla catalogazione, secondo le vigenti
norme e  previo accordo  con i proprietari, dei beni culturali ed
ambientali comunque esistenti nel proprio ambito territoriale.

L'ente locale  deposita le  relative schede  di catalogo  e copia
dell'inventario presso  il Catalogo  Unico Regionale  di  cui  al
successivo art. 17.

In caso  di nuovi  acquisti o depositi, l'Ente locale consegna al
Catalogo Unico Regionale una copia di ciascuna nuova scheda.

Gli Enti  locali sono  tenuti ad  inserire nei  propri  strumenti
urbanistici la  localizzazione e la normativa per la destinazione
di uso  dei  beni  dichiarati  di  interesse  pubblico  ai  sensi
dell'art. 3  della presente legge, nonchè dei beni ambientali di
cui alla legge 29-6-1939, n. 1497.

ARTICOLO 6
(Acquisizione dei beni)

Gli Enti  locali, per  l'acquisto o  l'accettazione di  eventuali
donazioni di beni di cui all'art. 2, possono richiedere il parere
tecnico della Consulta regionale toscana dei beni culturali.

Gli  Enti  locali,  ove  abbiano  individuato  beni  culturali  e
ambientali per  i quali  non sia  sufficientemente  garantita  la
conservazione e  che comunque  rivestano interesse  ai  fini  del
proprio patrimonio  culturale, ove  non  possano  provvedere  con
propri mezzi,  ne informano  immediatamente la  Giunta regionale,
proponendone ad  essa l'acquisto o richiedono apposito contributo
per l'acquisto stesso.

Nel caso  di  acquisto,  dovrà  essere  assicurato,  per  quanto
possibile, il  deposito del  bene mobile nel luogo di origine e/o
nel museo competente per territorio.

Per l'acquisto  dei beni  da parte  degli  Enti  locali  o  della
Regione, in  caso di  mancato accordo,  il prezzo  potrà  essere
fissato da  un collegio arbitrale composto da un esperto nominato
dalla Giunta regionale, da un esperto nominato dal proprietario e
da un  esperto nominato  del Presidente  del Tribunale competente
per territorio.

In ogni  caso dal  prezzo dovrà  essere detratta  la  somma  dei
contributi regionali o statali percepiti.

ARTICOLO 7
(Norme di cautela dell'integrità dei beni)

I piani  annuali di  restauro, nonchè  i saggi  di  ricerca  che
implichino un  intervento materiale  sui beni  museificati  e  su
quelli dichiarati d'interesse pubblico, devono essere autorizzati
dalla Giunta  regionale, la  quale si  avvale, per l'accertamento
tecnico, anche  dei competenti  uffici statali,  giusto l'art. 14
del DPR 14-1-1972, n. 3, e secondo le norme contenute nella Carta
del Restauro.

L'esportazione temporanea  dei beni  contemplati  nella  presente
legge è  soggetta alle  leggi statali:  le denunce relative sono
comunicate preventivamente alla Regione.

L'Ente locale  ed il  singolo proprietario,  nel caso  di  furto,
incendio, o  danneggiamento dei  beni di  pertinenza, provvedono,
tra l'altro,  ad informare  immediatamente la  Giunta regionale e
gli uffici dello Stato.

TITOLO III
DEFINIZIONE E  DISCIPLINA DEI  MUSEI DI ENTI LOCALI E D'INTERESSE
LOCALE

ARTICOLO 8
(Definizione, finalità e compiti)

I musei  di Enti  locali sono strumenti culturali al servizio del
cittadino.

Essi, con  criteri di  imparzialità e  nel rispetto  delle varie
opinioni, concorrono  a  promuovere  le  condizioni  che  rendono
effettivo il  diritto allo  studio  ed  alla  cultura,  anche  in
collegamento con le strutture culturali di educazione permanente,
e  con   gli  organi   collegiali  della   scuola,  e  come  tali
ottemperano, tra gli altri, ai seguenti compiti:

a) contribuire   alla    identificazione,  al  reperimento,  alla
   acquisizione,    alla     raccolta,    alla     conservazione,
   all'ordinamento, all'inventario,  alla catalogazione  ed  alla
   valorizzazione  dei   beni   culturali   ed   ambientali   del
   territorio;
b) promuovere  iniziative atte a diffondere la fruizione pubblica
   dei loro beni, attuando, in particolare, iniziative didattiche
   ed educative, contribuendo alla conoscenza della natura, della
   storia  e  delle  tradizioni  locali,  nonchè  della  realtà
   contemporanea;
c) curare  la  formazione  di  documentazioni  relative  ai  beni
   posseduti e  ad ogni  altro materiale  rilevante ai fini delle
   proprie raccolte;
d) contribuire  alla conoscenza  ed alla  valorizzazione dei beni
   culturali e  ambientali presenti nel territorio, alle ricerche
   scientifiche nell'ambito di settori di loro pertinenza;
e) curare,  in collaborazione  con gli  altri  enti  interessati,
   l'allestimento e  lo svolgimento  di mostre  nell'ambito delle
   attività culturali del territorio.

I musei,  nell'ambito delle  proprie attività  e dei  settori di
loro competenza,  devono ricercare l'apporto culturale, didattico
e scientifico  della scuola,  dell'università e degli istituti e
associazioni  culturali  di  rilevanza  regionale,  nazionale  ed
internazionale.

ARTICOLO 9
(Adempimenti)

Gli Enti locali, nell'esercizio delle loro funzioni in materia di
musei, devono  compatibilmente con  le norme di cui al successivo
articolo 13:

a) garantire l'apertura al pubblico;
b) garantire  la disponibilità  di appositi servizi gratuiti per
   la consultazione e l'uso didattico;
c) garantire  la disponibilità  di strutture  e servizi adeguati
   alla conservazione, alla custodia ed alla sicurezza dei beni;
d) garantire  l'istituzione e  la tenuta  di appositi inventari e
   cataloghi secondo  gli  indirizzi  regionali  e  comunque  con
   riferimento  alle   norme  statali  per  la  compilazione  del
   catalogo, nei  quali siano indicati tutti i beni di proprietà
   e comunque disponibili;
e) garantire  la costituzione  di una commissione di gestione che
   presiede alle  attività del museo o dei musei facenti capo ad
   uno stesso Ente locale.

I musei  di Enti locali devono essere dotati, entro un anno dalla
pubblicazione della  presente legge,  di  statuti  e  regolamenti
conformi ai principi ed alle disposizioni indicate.

ARTICOLO 10
(Commissione per la gestione: Composizione e compiti)

Il Comune,  nel definire la composizione della Commissione, salvo
l'ipotesi di  cui  all'art.  12,  ottavo  comma,  si  attiene  al
seguente indirizzo: che la Commissione stessa sia espressione del
Consiglio comunale,  ivi comprese le minoranze consiliari;  degli
organi collegiali  scolastici;   degli  istituti  e  associazioni
culturali,  del   tempo  libero,  del  turismo;    dei  sindacati
maggiormente rappresentativi;   degli  altri  eventuali  enti  od
associazioni interessati  alle attività  di  cui  alla  presente
legge, compresa  l'università. Di  essa fanno  parte, inoltre  i
rappresentanti  degli  uffici  di  tutela  dello  Stato  operanti
nell'ambito territoriale  dell'Ente locale,  nonchè uno  o  più
rappresentanti del personale del museo stesso.

Nel caso  in cui  nell'ordinamento  dell'Ente  locale  esista  la
Commissione di cui all'art. 6 della LR 3-7-1976, n. 33, a questa,
integrata dei  membri di cui al precedente comma che non facciano
già parte  di detta Commissione, possono essere affidati compiti
di cui al presente articolo.

Alla Commissione possono essere affidati i seguenti compiti:

a) presentare all'Ente locale proposte concernenti il regolamento
   e le modifiche allo Statuto;
b) approvare  e presentare  annualmente all'Ente  locale entro  i
   termini prescritti  dal regolamento,  la relazione  consuntiva
   dell'attività svolta, il programma annuale di attività ed il
   relativo piano tecnico - finanziario di spesa;
c) determinare i criteri per l'acquisto degli strumenti necessari
   a garantire i servizi culturali del museo;
d) approvare  e proporre all'Ente locale un piano di ricerca e di
   acquisizione dei  beni per  l'accrescimento  delle  collezioni
   esistenti ed il piano per il restauro dei beni posseduti;
e) proporre    ogni  forma  di  collaborazione  con  altri  enti,
   associazioni ed istituti culturali che perseguano le finalità
   espresse dalla presente legge;
f) programmare  le attività  culturali del museo, definendone le
   modalità di gestione, secondo gli indirizzi generali espressi
   dal Consiglio dell'Ente locale, nonchè del piano di attività
   di cui  alla  precedente  lettera  d)  del  presente  articolo
   approvata  dall'Ente   locale  entro   i  limiti   del   piano
   finanziario di cui alla precedente lettera b);
g) formulare    proposte    riguardanti    l'ordinamento    e  il
   funzionamento dell'istituto;
h) avanzare  proposte per  la conservazione,  la  destinazione  e
   l'uso di beni culturali ed ambientali esistenti nel territorio
   di pertinenza.

Il direttore dell'istituto:

a) propone  alla commissione  il programma  annuale di  attività
   dell'istituto ed il relativo piano tecnico - finanziario;
b) redige  la relazione  consuntiva  dell'attività  svolta,  per
   l'ente proprietario, da presentare alla commissione;
c) cura  la gestione  delle  attività  culturali  e  vigila  sul
   regolare funzionamento dei servizi;
d) è altresì il responsabile amministrativo dell'istituto.

Il  direttore   dell'istituto  è   assistito,   per   la   parte
scientifica, da  conservatori per  le singole sezioni nelle quali
si articola il museo, e, per la parte amministrativa e contabile,
da personale amministrativo assegnato all'istituto.

ARTICOLO 11
(Regolamento d'uso)

Nel regolamento del museo saranno tra l'altro previsti:

a) i  criteri di  esposizione e  di prestito dei beni conservati,
   nonchè quelli  disciplinanti l'apertura, l'impiego dei locali
   e le facilitazioni d'ingresso;
b) le modalità di presa in carico dei beni depositati o in uso;
c) le    modalità  per  la  consultazione  dei  beni  esposti  o
   conservati nei  depositi  del  museo  e  per  il  rilascio  di
   permessi per un esame particolare dei beni conservati, nonchè
   sentito il  Dipartimento Istruzione  e  Cultura  della  Giunta
   regionale,   per   la   effettuazione   di   calchi,   riprese
   telecinematografiche  e   fotografiche  pubblicitarie   o  per
   pubblicazioni a carattere commerciale.

Restano ferme  tutte le norme previste dalla legge 1 giugno 1939,
n. 1089,  riguardanti l'uso  dei beni  di proprietà  statale  in
deposito presso il museo.

Ogni  variazione   dell'assetto  museografico   o  le   eventuali
modifiche dello stato patrimoniale degli istituti dovranno essere
immediatamente comunicate a Catalogo Unico Regionale.

ARTICOLO 12
(Sistema museale associativo)

Per l'istituzione,  l'ordinamento ed  il funzionamento dei propri
musei, gli Enti locali possono associarsi secondo le aggregazioni
territoriali indicate  dalla Regione, dando luogo alla formazione
di sistemi museali che realizzino i principi indicati nell'art. 1
della presente legge.

A tali  associazioni possono  aderire  altre  persone  giuridiche
pubbliche o private, associazioni non riconosciute, fondazioni ed
altre istituzioni,  nonchè persone fisiche che siano proprietari
di musei, raccolte o beni dichiarati di interesse pubblico.

L'Ente locale,  qualora non  sussistano e non siano attuabili per
il  museo   istituito  o  da  istituire  adeguate  condizioni  di
funzionalità (personale,  locali idonei, mezzi di conservazione,
servizi didattici  e di  informazione) potrà  far  parte  di  un
sistema museale associativo che garantisca tali servizi.

La partecipazione  a sistemi  museali di  Enti locali da parte di
altri sistemi  museali o  di singoli  musei di  enti pubblici, di
enti ecclesiastici  o di  altre confessioni  religiose, morali  e
privati avviene previa apposita convenzione.

Il  sistema  museale  è  disciplinato  da  un  apposito  statuto
deliberato  dagli  enti  associati  conformemente  alla  presente
legge.

Il sistema  museale è  disciplinato da  un apposito  di uno  dei
musei aderenti,  che assume  le funzioni  di Centro  di  sistema,
realizza i  servizi  tecnici  e  culturali  richiesti  dai  musei
associati, ne  coordina l'attività  assicura ai  musei  il  buon
andamento dei  servizi,  anche  con  l'intervento  del  personale
direttivo e  tecnico necessario, cura i rapporti con i competenti
uffici regionali e statali.

In particolare  il  Centro  del  sistema  museale  garantisce  la
schedatura ed  il  successivo  deposito  delle  schede  dei  beni
identificati presso  ogni singolo  ente facente parte del sistema
stesso ed  al Catalogo  Unico Regionale;  redige il piano annuale
di attività.

La gestione  del sistema è affidata ad una apposita commissione,
disciplinata dallo  Statuto dell'associazione composta, in quanto
possibile, secondo  i criteri  di cui all'art. 10, primo comma, e
tale da  garantire comunque la rappresentanza dei proprietari dei
singoli musei associati.

Può essere  tuttavia  prevista,  per  le  attività  proprie  di
ciascun museo  degli Enti  locali aderenti  alla associazione, la
costituzione delle Commissioni di cui all'art. 10.

Ciascun istituto  museale  estende  la  propria  attività  nella
circoscrizione  territoriale   dell'ente  proprietario   e,   ove
specificato dallo  statuto  della  associazione,  nella  relativa
circoscrizione territoriale.

Gli Enti  locali privi  di strutture  museali possono assicurarsi
l'utilizzazione dei  servizi tecnici e culturali propri dei musei
aderendo a sistemi museali territoriali.

ARTICOLO 13
(Personale dei musei)

Nei limiti  fissati dalla  legislazione nazionale  in materia  di
ristrutturazione  degli   uffici,  gli   Enti  locali  singoli  o
associati nell'esercizio  della loro  autonomia  organizzativa  e
funzionale e  secondo le disponibilità finanziarie, si attengono
ai seguenti indirizzi:

a) prevedere  nei propri  organici,  in  rapporto  alle  esigenze
   specifiche proprie,  o del  sistema di cui potranno far parte,
   il personale  tecnico ed  amministrativo addetto  ai  musei  e
   costituito da  direttori, conservatori, assistenti ai servizi,
   tecnici,  operai   specializzati  e   custodi  richiesti   dal
   funzionamento dell'istituto  e dai  servizi ad esso connessi e
   il servizio  di guardia  anche in  coordinamento con  la forza
   pubblica;
b) prevede  i concorsi  per direttore e conservatore, per i quali
   sia richiesto  il possesso  del diploma  di laurea in rapporto
   alla  prevalente   natura  del  museo  e  sia  particolarmente
   valutato  il   possesso  del   diploma  specifico   di   corsi
   universitari di perfezionamento;
c) prevedere  i concorsi per assistenti e tecnici per i quali sia
   richiesto il  diploma di  scuola secondaria  superiore con  la
   particolare valutazione  di  specifici  diplomi  attinenti  la
   materia del museo e i servizi relativi.

Tra le prove d'esame saranno comprese le materie connesse al tipo
dei beni  conservati ed  ai servizi svolti nell'ambito del museo.
Nella valutazione  dei titoli  potrà essere  tenuta in  conto la
frequenza,  con   esito  favorevole,  di  corsi  tenuti  da  enti
pubblici, e  da  enti  specializzati  per  la  formazione  ed  il
perfezionamento attinenti  la  materia  del  museo  e  i  servizi
relativi.

Per il  personale dei  musei potrà  essere previsto l'obbligo di
frequentare periodicamente  corsi di aggiornamento professionale,
promossi, finanziati,  riconosciuti o indicati dalla Regione;  le
spese relative sono a carico dell'Ente locale.

TITOLO IV
FUNZIONI DELEGATE AI COMUNI E FUNZIONI RISERVATE ALLA REGIONE

ARTICOLO 14
(Funzioni delegate ai Comuni)

Sono delegate  ai Comuni le funzioni amministrative concernenti i
beni di  cui all'art.  2,  ad  eccezione  di  quelle  di  cui  al
precedente Titolo  II, e  di quelle concernenti i beni ambientali
di  cui  all'art.  82 del DPR 24-7-1977,  n. 616, fino alla legge
regionale di disciplina e sub - delega in materia.

Le funzioni delegate ai Comuni sono esercitate secondo i seguenti
indirizzi:

a) coordinare l'attività dei musei di interesse locale;
b) assicurare  l'uso pubblico  dei musei,  delle raccolte,  e dei
   beni culturali dichiarati di interesse pubblico, l'adeguamento
   dei loro  servizi  agli  standards  tecnici  prescritti  dalla
   Regione, la  trasmissione dei cataloghi propri e di quelli dei
   musei e  delle raccolte  di interesse locale al Catalogo Unico
   Regionale;
c) potenziare  i musei  e le  raccolte, ed incrementare l'insieme
   dei beni  culturali di  interesse pubblico  attraverso i quali
   possa essere  svolta una funzione integrativa del servizio per
   la diffusione della cultura nel territorio;
d) assicurare  il coordinamento  con le funzioni loro delegate da
   altre leggi  regionali, connesse  alla  materia  di  cui  alla
   presente legge,  nonchè con  le attività svolte da strutture
   culturali e scolastiche.

In caso  di mancato  esercizio delle funzioni delegate, la Giunta
regionale si  sostituisce all'ente delegato, secondo le modalità
previste dall'art.  9, terzo  comma,  della  legge  regionale  30
aprile 1973, n. 30.

ARTICOLO 15
(Funzioni riservate al Consiglio regionale)

Restano riservate  al Consiglio  regionale, oltre  le funzioni di
cui al Titolo II, quelle concernenti:

a) la    determinazione  degli  indirizzi  programmatici  per  le
   attività  del  settore  e  degli  orientamenti  su  tutte  le
   questioni di interesse regionale;
b) l'emanazione, ai sensi dell'art. 8 della legge regionale 30-4-
   1973, n.  30, di  ulteriori direttive  agli enti  delegati nei
   vari settori ricompresi nella presente legge;
c) l'approvazione,  su proposta  della  Giunta,  dei  criteri  di
   intervento per  lo svolgimento delle attività di cui all'art.
   16 e  dei  programmi  di  intervento,  nonchè  del  piano  di
   ripartizione per il finanziamento di cui all'art. 20;
d) la   disciplina    degli    standards  tecnici  relativi  alla
   conservazione, integrità  e sicurezza  dei beni  di cui  alla
   presente legge,  ivi  compresi  i  metodi  e  le  tecniche  di
   restauro,  di   catalogazione  e   di   inventariazione,   con
   riferimento  alle   norme  statali  per  la  compilazione  del
   Catalogo e  della Carta  del Restauro,  nonchè i  criteri  di
   organizzazione degli  istituti in  relazione alle finalità di
   cui all'art. 1.

ARTICOLO 16
(Funzioni riservate alla Giunta regionale)

Restano riservate alla Giunta regionale, oltre le funzioni di cui
al Titolo II, quelle concernenti:

a) la promozione dei sistemi museali;
b) il  coordinamento dei  programmi dei  sistemi museali; ovvero,
   ove questi  non esistano, delle attività dei musei degli Enti
   locali;    nonchè  delle  mostre  e  di  ogni  manifestazione
   culturale e  divulgativa organizzata  a cura e nell'ambito dei
   musei di Enti locali;
c) la  promozione ed  il  coordinamento  delle  iniziative  della
   Regione e degli Enti locali;
c) la  promozione ed  il  coordinamento  delle  iniziative  della
   Regione e degli Enti locali concernenti:

   - le  attività  di  ricerca,  di  studio  e  di  divulgazione
     relative alla  catalogazione, al  restauro, alla museologia,
     alla   metodologia   e   strumentazione   educativa   e   di
     documentazione;
   - le attività di ricerca scientifica avente ad oggetto i beni
     di cui  alla presente  legge, nonchè  delle divulgazioni di
     dette attività;
   - i  corsi di    formazione  ed  aggiornamento  professionale,
     secondo la vigente legislazione regionale;
     nonchè l'assegnazione di borse di studio;

d) la  promozione, sentita la Consulta regionale toscana dei beni
   culturali,  di   rapporti   di   collaborazione,   ovvero   la
   stipulazione di  convenzioni,  con  organi  dello  Stato,  con
   Università ed  Enti locali,  con Enti  specializzati anche di
   rilevanza  nazionale   ed  internazionale,  con  esperti,  per
   attività di  formazione ed  aggiornamento professionale,  per
   attività di  indagine e  di ricerca  scientifica  e  tecnica;
   nonchè, anche  con scuole, enti, e associazioni culturali per
   la valorizzazione dei beni culturali ed ambientali.

ARTICOLO 17
(Catalogo Unico Regionale)

Presso il  Dipartimento Istruzione e Cultura, la Giunta regionale
provvede alla costituzione del Catalogo Unico Regionale.

Il Catalogo  Unico Regionale,  in collaborazione  con gli  uffici
statali, raccoglie  ed ordina  le schede  dei beni  culturali  ed
ambientali del territorio regionale;  promuove il censimento e la
catalogazione di beni eventualmente non ancora schedati;  cura la
documentazione sistematica e scientifica dell'attività stessa di
schedatura e  censimento;    nonchè  promuove  la  formazione  e
l'incremento della  documentazione scritta e audiovisiva relativa
ai beni culturali ed ambientali.

ARTICOLO 18
(Modalità di esercizio delle funzioni della Giunta regionale)

Le funzioni amministrative attribuite dal precedente art. 16 alla
competenza della  Giunta regionale possono essere da quest'ultima
delegate al  Presidente o ai singoli componenti la Giunta stessa,
secondo le  direttive da  questa deliberate. Spetta, in tal caso,
al Presidente il coordinamento delle funzioni delegate.

La   Giunta    regionale   può    altresì   delegare   funzioni
amministrative  di  cui  al  comma  precedente  a  funzionari  in
servizio presso  la Regione,  che le esercitano secondo direttive
vincolanti. I  singoli componenti la Giunta curano il rispetto di
tali direttive.

La delega prevista dai due commi precedenti ha effetto dal giorno
di pubblicazione  della  deliberazione  relativa  sul  Bollettino
Ufficiale della  Regione e  può essere  in ogni momento revocata
con le stesse modalità.

La Giunta  regionale, con  propria deliberazione,  può  in  ogni
tempo  avocare   a  sè   l'esercizio   di   qualsiasi   funzione
amministrativa delegata.

TITOLO V
FINANZIAMENTI

ARTICOLO 19
(Autorizzazione di spesa)

I finanziamenti degli interventi previsti dalla presente legge, a
partire dall'esercizio  finanziario 1981,  sono  determinati  con
legge di  bilancio nei  capitoli di spesa indicati nei successivi
articoli, che  sostituiscono i capitoli corrispondenti al 19000 e
19100 allocati nel Bilancio 1980.

ARTICOLO 20
(Finanziamenti per gli Enti Locali)

Il finanziamento  agli Enti locali per l'esercizio delle funzioni
proprie e  delegate, è ripartito con deliberazione del Consiglio
regionale tra  i mede  e le loro aggregazioni, riconosciute dalla
presente  legge,   in  relazione   ai  programmi   di  intervento
presentati dalla Regione entro il 31 marzo di ogni anno.

Per tali  funzioni e  per gli  oneri aggiuntivi  di funzionamento
previsti dall'ultimo comma dell'art. 30 della legge regionale 30-
4-1973, n.  30, è  istituito, nel  Bilancio  1981,  un  apposito
capitolo con la denominazione "Finanziamento agli Enti locali per
l'esercizio delle  funzioni proprie  delegate, e  per  gli  oneri
aggiuntivi in  materia di musei e di raccolte di Enti locali e di
interesse locale (LR n. )".

ARTICOLO 21
(Finanziamenti riservati alla Regione)

Per il  finanziamento per  l'esercizio delle  funzioni  riservate
alla Regione  di cui  agli artt.  15  e  16,  è  istituito,  nel
Bilancio 1981, apposito, capitolo con la denominazione "Spese per
l'esercizio delle  funzioni riservate  alla Regione in materia di
musei e  di raccolte  di Enti Locali e di interesse locale di cui
agli artt. 15 e 16 LR n.".

Per il  finanziamento  delle  funzioni  esercitate  dalla  Giunta
regionale di  cui all'art.  17, è  istituito nel  Bilancio 1981,
apposito capitolo con la denominazione "Spese per la costituzione
e attività del Catalogo Unico Regionale di cui all'art. 17 della
LR n.".

Per gli acquisti da parte della Regione di cui all'art. 6 e per i
contributi di cui all'art. 4 e 6 è istituito, nel Bilancio 1981,
apposito capitolo  con la denominazione "Spese per gli acquisti e
per i  contributi da  parte della Regione di cui agli artt. 4 e 6
della LR n.".

ARTICOLO 22
(Relazione  degli   Enti  delegati   sulla  attività   svolta  e
rendiconto delle spese)

Gli  Enti   delegati  trasmettono  annualmente,  in  allegato  ai
programmi di intervento disposti ai sensi degli articoli 15 e 20,
una relazione  sull'attività svolta, i programmi di informazione
statistica sui  risultati raggiunti nell'esercizio delle funzioni
delegate, nonchè il rendiconto delle spese sostenute.

La relazione ed i prospetti allegati contengono altresì, al fine
di una  più organica informazione, i dati relativi all'esercizio
delle funzioni  proprie degli Enti delegati nella stessa materia,
e gli atti di cui all'art. 10 quarto comma, lett. b).

ARTICOLO 23
(Relazione al Consiglio regionale)

La  Giunta   presenta  annualmente  al  Consiglio  regionale  una
relazione contenente  dati  informativi  tecnico  -  scientifici,
contabili e  statistici sull'esercizio  delle funzioni  delegate,
nonchè tutti gli elementi che possano consentire al Consiglio la
più completa valutazione dei risultati raggiunti nel settore dei
musei degli  Enti locali  e di  interesse locale  e  negli  altri
settori previsti nella presente legge, anche mediante l'esercizio
delle funzioni proprie degli Enti locali stessi.

TITOLO VI
NORME TRANSITORIE E FINALI

ARTICOLO 24
(Termine di adeguamento degli statuti e dei regolamenti)

Entro un  anno dall'entrata  in vigore  della presente legge, gli
statuti ed  i regolamenti  dei  musei  degli  Enti  locali  e  di
interesse locali  dovranno essere  adeguati alle  norme contenute
nella legge stessa.

ARTICOLO 25
(Ripartizione territoriale dei sistemi museali)

Entro due  anni dall'entrata  in vigore  della presente legge, la
Giunta regionale  sottopone  all'approvazione  del  consiglio  un
progetto organico  di ripartizione territoriale, secondo la norma
prevista all'art.  12, primo  comma, dei  sistemi dei musei degli
Enti Locali e di interesse locale della Toscana.

ARTICOLO 26
(Presentazione dei programmi)

Nel primo  anno di applicazione della presente legge, i programmi
di intervento  di cui  al  precedente  art.  19  dovranno  essere
presentati entro  tre mesi  dall'entrata in  vigore  della  legge
stessa.

ARTICOLO 27
(Norma di rinvio)

Per quanto  non previsto  dalla presente  legge, si  applicano le
norme della legge del 1 luglio 1939 n. 1089.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 4 dicembre 1980.

La presente  legge è  stata approvata dal Consiglio Regionale il
28-10-1980 ed è stata vistata dal Commissario del Governo il 29-
11-1980.



ATTRIBUZIONI DELEGHE
BENI CULTURALI

