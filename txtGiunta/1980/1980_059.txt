Norme per  gli interventi per il recupero del patrimonio edilizio
esistente.

Il Consiglio Regionale ha approvato il 9-4-1980
Il Commissario del Governo ha apposto il visto il 14-5-1980
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

La  presente  legge  disciplina  gli  interventi  sul  patrimonio
edilizio esistente.

Gli interventi  sono finalizzati  al recupero  dell'edificato, al
superamento delle  condizioni di  degrado presenti  nelle zone di
recupero di  cui all'art.  27 della  legge 5  agosto 1978 n. 457,
nonchè a conseguire:

a) la  valorizzazione  degli  assetti    sociali  e    produttivi
   esistenti;
b) le  utilizzazioni  compatibili  rispetto  ai  caratteri  degli
   immobili, tese al riequilibrio delle funzioni sul territorio;
c) il  soddisfacimento delle  esigenze residenziali e il recupero
   delle attività produttive compatibili;
d) la  dotazione  dei  servizi  pubblici  e  collettivi  e  degli
   standards di legge;
e) la  tutela e  la  valorizzazione    dei  caratteri  culturali,
   espressivi,  ambientali   e  di  testimonianza  storica  degli
   edifici, nonchè delle aree di particolare valore paesistico.

TITOLO I
INTERVENTI SUL PATRIMONIO EDILIZIO ESISTENTE

ARTICOLO 2
(Definizione degli interventi sul patrimonio edilizio esistente)

Gli interventi sul patrimonio edilizio esistente sono:

a) la manutenzione ordinaria;
b) la manutenzione straordinaria;
c) il restauro ed il risanamento conservativo;
d) la ristrutturazione edilizia;
e) la ristrutturazione urbanistica.

Le opere e gli interventi ricadenti nelle suddette categorie sono
specificati nell'allegato  alla presente legge. Le definizioni in
esso contenute  prevalgono su  quelle degli strumenti urbanistici
generali e dai regolamenti edilizi.

ARTICOLO 3
(Norme sulla manutenzione straordinaria)

I Comuni provvedono ad integrare i propri regolamenti edilizi per
dettare norme  relative  alla  documentazione  da  allegare  alle
domande di  autorizzazione ad  eseguire i  lavori di manutenzione
straordinaria ai sensi dell'art. 48 della legge 5-8-1978, n. 457.

Fino a  che non  sia divenuta esecutiva la deliberazione comunale
prevista dal  comma precedente, l'istanza rivolta al Sindaco deve
essere corredata da apposita relazione nella quale siano indicate
le caratteristiche  dell'edificio e  degli  interventi  previsti,
comprendente   documentazione    fotografica,   nonchè,   quando
necessario,  adeguata   rappresentazione  grafica   delle   parti
interessate ai lavori. Deve essere inoltre indicato il nominativo
del  direttore   dei  lavori,  ove  previsto  nella  legislazione
vigente, e quello dell'assuntore dei lavori.

Nell'atto di  autorizzazione sono  indicati i termini di inizio e
di ultimazione  dei lavori  e le  eventuali  modalità  esecutive
degli interventi.

Il termine  di inizio  non può  essere superiore  a un  anno; il
termine di  ultimazione non può essere superiore a tre anni. Nel
caso di  cui al  secondo comma  dell'art. 48 della legge 5 agosto
1978, n.  457, il  termine per  l'ultimazione dei  lavori decorre
dalla data della comunicazione al Sindaco del loro inizio.

Nell'esecuzione degli  interventi di  manutenzione  straordinaria
devono comunque  essere rispettate  le eventuali prescrizioni dei
regolamenti edilizi  o degli  strumenti urbanistici  in ordine ai
materiali e  ai  colori  da  usare;  non  devono  inoltre  essere
alterati i  caratteri espressivi  degli edifici riguardo sia agli
elementi architettonici e decorativi sia all'arredo urbano.

Qualora i  lavori di  manutenzione siano effettuati senza che sia
stata negata,  o i lavori siano iniziati prima della scadenza del
termine di cui al secondo comma dell'art. 48 della citata legge 5
agosto 1978, n. 457, ovvero siano effettuati in difformità dalla
autorizzazione stessa,  si applica  una  sanzione  amministrativa
pari al costo presunto delle opere eseguite.

Agli effetti del comma precedente, sono responsabili in solido il
committente, il direttore e l'assuntore dei lavori.

Nel caso  di cui  al secondo  comma dell'art.  48 della  legge  5
agosto 1978,  n. 457,  qualora il richiedente dia corso ai lavori
senza darne  comunicazione al  Sindaco, si  applica una  sanzione
amministrativa da lire 100.000 a L. 300.000.

Nei casi  di violazione delle prescrizioni di cui al quinto comma
e nei casi contemplati dal sesto comma del presente articolo - in
alternativa alle sanzioni pecuniarie per questi ultimi previste -
il  Sindaco  può,  qualora  lo  richieda  l'interesse  pubblico,
ordinare la  rimessione in  pristino o l'adeguamento delle opere,
ai sensi dell'articolo 32 della legge 17 agosto 1942, n. 1150.

ARTICOLO 4
(Interventi ammissibili sul patrimonio edilizio esistente)

Nelle zone  omogenee classificate  "A "ai  sensi del  DM 2 aprile
1968 n.  1444 ed  in quelle  ad esse  assimilate dagli  strumenti
urbanistici vigenti  sono consentiti  i seguenti  interventi  sul
patrimonio  edilizio   esistente,   ancorchè   dagli   strumenti
urbanistici non previsti o subordinati a piano particolareggiato,
fermo restando quanto previsto dall'art. 14 della presente legge:

a) gli interventi di cui alle lettere a), b) e c) dell'articolo 2
   della presente legge;
b) gli  interventi di  cui alla  lettera D  1 dell'allegato  alla
   presente legge con esclusione di quelli relativi agli immobili
   oggetto di notifica ai sensi della legge 1 giugno 1939 n. 1089
   e agli  immobili ad  essi assimilati ai sensi del punto 2) del
   secondo comma del successivo articolo 7.

Nelle zone  omogenee  diverse  da  quelle  classificate  A  "sono
consentiti  tutti   gli  interventi   previsti  dallo   strumento
urbanistico, esclusi  quelli riguardanti  gli edifici  oggetto di
notifica ai  sensi della  legge 1-6-39, n. 1089, per i quali sono
consentiti unicamente  gli interventi  di cui alla lettera a) del
comma precedente.

Nelle zone  di cui  all'art. 1, comma 1, della legge regionale 19
febbraio 1979, n. 10, resta ferma la disciplina prevista da detta
legge e dalle successive modificazioni.

Gli  interventi   di  cui   al  presente  articolo  non  potranno
comportare destinazioni  d'uso in contrasto con quelle consenti e
dal vigente  strumento urbanistico  comunale, o  - in mancanza di
tali previsioni  - destinazioni  diverse da  quelle  in  atto  al
momento di  entrata in  vigore della  presente legge, a meno che,
previo parere  motivato espresso  con deliberazione del Consiglio
Comunale, soggetta  al solo  controllo  di  legittimità  di  cui
all'art. 59  della legge  10-12-1953 n. 62, non sia consentita la
destinazione di  singoli edifici  ad uso  pubblico, per attività
sanitarie, culturali, ricreative, scolastiche, o a sedi di uffici
di enti pubblici.

In difetto  di specifiche  previsioni dello strumento urbanistico
comunale, possono  essere consentite,  con la  stessa  procedura,
anche utilizzazioni  ad uso  residenziale per  singoli immobili o
complessi  edilizi  riconosciuti  non  più  necessari  agli  usi
precedenti, o  per parti  di edifici  in funzione  di adeguamenti
igienico  -  funzionali  rispetto  alla  prevalente  destinazione
residenziale in atto.

Gli  interventi   sugli  immobili  non  più  utilizzati  a  fini
agricoli, di cui all'articolo 9 della legge regionale 19 febbraio
1979, n.  10 e  successive  modificazioni,  sono  ammissibili  se
finalizzati a conseguire uso residenziale.

Eventuali altre  destinazioni potranno  essere ammesse solo sulla
base di  piani di  recupero ai  sensi  dell'articolo  11,  ultimo
comma, della presente legge.

Nelle zone  di recupero  di cui  all'art. 27 della legge 5 agosto
1978 n.  457 -  ad esclusione  che per  gli immobili, i complessi
edilizi, gli  isolati o  le aree  soggetti al  disposto di cui al
terzo comma  dello stesso  articolo - sono consentiti, oltre agli
interventi  sul  patrimonio  edilizio  esistente  previsti  dagli
ultimi 2  commi del  suddetto art.  27, anche  quelli di  cui  al
presente articolo ed al seguente articolo 5.

Per le zone assoggettate al piano di recupero deve inoltre essere
osservato il  disposto dell'art.  27, ultimo  comma della legge 5
agosto 1978 n. 457.

ARTICOLO 5
(Disciplina degli  interventi sul  patrimonio edilizio  esistente
con variante allo strumento urbanistico vigente)

Al fine  di adeguare  lo strumento  urbanistico alle finalità di
cui al  precedente articolo  1, i  Comuni  possono  adottare  una
variante  che   definisca  il   complesso  degli  interventi  sul
patrimonio edilizio  esistente secondo  le categorie previste dal
precedente articolo 2.

Per tale variante non è necessaria l'autorizzazione regionale.

Con la predetta variante:

- si procede alla classificazione dei singoli immobili, complessi
  edilizi, isolati  o aree,  sulla base  di parametri riferiti ai
  caratteri   architettonici   e   urbanistici,   al   grado   di
  testimonianza  storica,   al  valore  culturale  espressivo  ed
  ambientale ed alla tipologia;
- si  indicano le  destinazioni d'uso eventualmente incompatibili
  con i caratteri di cui al precedente alinea, tenuto conto anche
  delle utilizzazioni in atto e delle esigenze del recupero;
- si disciplinano per categorie omogenee:
  a) i   tipi  di    intervento  ammissibili,  in  rapporto  alle
     definizioni di cui al precedente articolo 2;
  b) le  modalità di  attuazione  degli  interventi,  le  unità
     minime degli  interventi stessi  o i  criteri  per  la  loro
     successiva individuazione, le tecnologie;
  c) i parametri per gli standards edilizi e tipologici, igienico
     - funzionali e tecnologici.

In  presenza   di  particolari   caratteristiche  tipologiche  ed
espressive  degli   edifici,  al   solo  scopo  di  agevolare  il
mantenimento delle  funzioni residenziali  in atto, o l'eventuale
recupero delle  stesse nel  rispetto  delle  caratteristiche,  la
variante di  cui al  comma precedente può prevedere deroghe alle
vigenti disposizioni in materia di altezze minime interpiano e di
standards tecnologici e igienico - sanitari.

Per l'approvazione  della variante  di  cui  al  primo  comma  si
seguono le procedure di cui all'articolo 10 della legge 17 agosto
1942 n.  1150 e successive modificazioni e integrazioni anche nel
caso di programmi di fabbricazione e di regolamenti edilizi.

La classificazione  e la disciplina normativa di cui i precedenti
commi, potranno  essere disposte  con atti  separati ciascuno dei
quali riguardanti  una o  più zone,  o parti  di  esse,  purchè
costituenti ambiti unitari organici.

Potranno essere  prescritti, per  i vari  tipi di  interventi sul
patrimonio edilizio esistente, particolari materiali, tipologie o
modalità costruttive in relazione alle peculiarità dei relativi
centri abitati  e alle  opere di cui alle categorie di intervento
di cui all'art. 2.

La variante  adottata deve essere trasmessa alla Regione entro 90
giorni dalla  data di  scadenza dei termini entro 90 giorni dalla
data di  scadenza dei termini entro cui possono essere presentate
osservazioni ai sensi dell'articolo 9 della legge 17 agosto 1942,
n. 1150.  Trascorso detto  termine, non  sono più applicabili le
misure di  salvaguardia  rispetto  ad  interventi  ammessi  dalla
presente legge.

ARTICOLO 6
(Contenuto della variante)

L'atto di cui all'articolo precedente è formato da:

a) una relazione illustrativa dei dati conoscitivi dei criteri di
   base della  classificazione e della normativa, dello stato dei
   servizi  e   delle  infrastrutture   urbane  esistenti,  degli
   obiettivi e  delle finalità  di  cui  al  secondo  comma  del
   precedente articolo  1. In  caso di  degrado ambientale per la
   presenza di  fenomeni di  dissesto idrogeologico, la relazione
   sarà  corredata   da  perizia  tecnica  a  firma  di  geologo
   abilitato  all'esercizio   professionale  e  dal  progetto  di
   massima degli interventi di consolidamento;
b) una  cartografia in  scala 1:  1.000/1: 2.000 sulla quale sono
   riportati  distintamente   la  classificazione,   i  tipi   di
   intervento ammissibili e le destinazioni consentite;
c) l'elenco degli immobili, nonchè dei complessi edilizi e delle
   aree di rilevante valore storico, artistico, ambientale, anche
   in rapporto  alle notificazioni  di cui  alla legge  1  giugno
   1939, n.  1089 e agli ambiti assoggettati alla legge 29 giugno
   1939, n. 1497;
d) l'elenco  delle costruzioni  esistenti nelle zone agricole che
   sono ritenute,  ai sensi  dell'ultimo  comma  dell'articolo  1
   della legge  regionale 19  febbraio 1979, n. 10 di particolare
   valore culturale o ambientale;
e) gli  elementi costituenti  l'arredo urbano  da salvaguardare e
   valorizzare;
f) le norme di attuazione degli interventi previsti.

ARTICOLO 7
(Procedure per  consentire nelle zone "A "in assenza di variante,
gli interventi di cui alla lettera D 2 dell'allegato)

Gli interventi  di  cui  alla  lettera  D  2  dell'allegato  alla
presente legge  possono essere  attuati nei  singoli  immobili  o
complessi edilizi  ricadenti nelle  zone omogenee classificate "A
"e  in   quelle  ad   esse  assimilate   dai  vigenti   strumenti
urbanistici, anche in assenza della variante di cui al precedente
articolo 5,  fatta eccezione  per  quegli  immobili  e  complessi
edilizi compresi in elenchi appositamente redatti dai Comuni.

Nei precedenti  elenchi sono  inclusi gli  immobili, i  complessi
edilizi e  le zone  edificate aventi  carattere architettonico  e
urbanistico significativo  per testimonianza  storica, per valore
culturale  ed   ambientale,  per  connotazione  tipologica  o  di
aggregazione,  effettuandosi,  fra  tali  immobili,  la  seguente
distinzione:

1) immobili  dichiarati di interesse storico o artistico ai sensi
   della L. 1 giugno 1939, n. 1089;
2) quelli  di  speciale    interesse,  parificati,  agli  effetti
   dell'articolo 4 della presente legge, agli immobili suddetti;
3) immobili o complessi edilizi diversi da quelli precedenti.

Dell'elenco  possono  far  parte  anche  in  singoli  immobili  e
complessi edilizi ricadenti in zone omogenee classificate in modo
diverso dalle  "A "nei vigenti strumenti urbanistici, quando essi
abbiano caratteri  architettonici e urbanistici analoghi a quelli
di cui  al secondo  comma del  presente articolo,  fermo restando
quanto specificatamente disciplinato all'ultimo comma dell'art. 1
della LR 19 febbraio 1979, n. 10.

Negli immobili  di cui  ai punti  1) e  2) possono  attuarsi  gli
interventi indicati alla lettera a) del precedente articolo 4.

Gli elenchi  sono adottati  senza  la  prescritta  autorizzazione
regionale e  sono approvati  con la  procedura  prevista  per  le
varianti agli strumenti urbanistici.

Con i  provvedimenti di  approvazione la  Regione può  apportare
agli elenchi  le modifiche e le integrazioni ritenute necessarie,
secondo le  procedure di cui alla vigente legislazione in materia
urbanistica.

Gli interventi di cui alla lettera D2 dell'allegato alla presente
legge  sono   consentiti  negli   immobili  o  complessi  edilizi
ricadenti nelle  zone omogenee  classificate "A  "o in  quelle ad
esse assimilate  dai vigenti strumenti urbanistici, che non siano
compresi  nei   suddetti  elenchi,   solo   dopo   l'approvazione
definitiva degli elenchi stessi da parte della Regione.

TITOLO II
ZONE DI RECUPERO E DISCIPLINA DEI PIANI DI RECUPERO

ARTICOLO 8
(Categorie di degrado)

Agli effetti  della individuazione  delle zone di recupero di cui
all'art. 27  della legge  5 agosto  1978 n.  457 sono definite le
seguenti categorie di degrado:

a) degrado  urbanistico, ove  vi sia  carenza della funzionalità
   dell'impianto urbano dovuta a insufficienza degli standards di
   cui  al   DM  2   aprile  1968  n.  1444,  o  delle  opere  di
   urbanizzazione primaria e secondaria;
b) degrado  fisico, ove le condizioni d'uso dei singoli edifici o
   complessi  edilizi   siano  ridotte  a  causa  delle  precarie
   condizioni di  staticità connesse  all'usura del  tempo o  ad
   inadeguate  tecniche   costruttive  rispetto   alla   funzione
   dell'immobile, ovvero a causa della fatiscenza delle strutture
   e delle finiture, della inadeguatezza tipologica rispetto alle
   esigenze  funzionali,  della  carenza  o  inadeguatezza  degli
   impianti tecnologici;
c) degrado  igienico, ove  vi sia  mancanza o insufficienza degli
   impianti igienico  - sanitari,  sia come  dotazione  che  come
   organizzazione  funzionale,   o  insufficiente   aerazione   e
   illuminazione   diurna,    nonchè   ridotte   condizioni   di
   abitabilità e  di  utilizzazione  in  relazione  all'impianto
   planivolumetrico o  alla presenza  di condizioni  generali  di
   umidità;
d) degrado  socio  -  economico,  ove  sussistano  condizioni  di
   abbandono, di  sotto utilizzazione  o  sovraffollamento  degli
   immobili, o  - comunque - vi sia impropria utilizzazione degli
   stessi, ovvero sussistano strutture produttive non compatibili
   con le  preesistenti funzioni  residenziali, o  siano presenti
   fenomeni comportanti  la sostituzione  del tessuto  sociale  e
   delle forme produttive ad esso integrate;
e) degrado  geofisico, in    presenza  di  fenomeni  di  dissesto
   idrogeologico    richiedenti     complessi    interventi    di
   consolidamento dei  substrati  dell'abitato,  di  aree  libere
   impropriamente utilizzate o su cui insistono ruderi di edifici
   distrutti da  eventi naturali o artificiali, di superfetazioni
   che  alterino   la   morfologia   e   l'impianto   storico   -
   architettonico  dell'immobile,   del  complesso   edilizio   o
   dell'impianto  urbano,   nonchè   nei   casi   di   impropria
   utilizzazione, abbandono  o impoverimento  fisico  delle  aree
   libere urbane ed extraurbane.

ARTICOLO 9
(Piani di recupero)

All'interno delle  zone di  recupero, gli  immobili, i  complessi
edilizi, gli  isolati e  le aree  per le  quali il rilascio della
concessione è  subordinato alla formazione dei piani di recupero
di cui  all'articolo 28  della legge  5 agosto  1978 n.  457 sono
individuati dal  Comune con  deliberazione consiliare soggetta al
solo controllo di legittimità di cui all'articolo 59 della legge
10 febbraio  1953 n.  62. Tale  deliberazione può  essere  presa
anche contestualmente a quella di adozione del piano di recupero.

Il Comune  procede alla individuazione di cui al comma precedente
in relazione alle condizioni di cui al precedente articolo.

Proposte di  piani di  recupero di  cui al  primo  comma  possono
essere presentate anche dai proprietari qualora rappresentino, in
base all'imponibile  catastale, almeno  i tre  quarti del  valore
degli immobili interessati.

Ai piani  di recupero  di iniziativa  dei privati si applicano le
disposizioni di  cui all'art.  10 della  legge 5  agosto 1978, n.
457.

Il piano  di recupero prevede la disciplina per il recupero degli
immobili, dei  complessi edilizi,  degli isolati  e delle aree di
cui al primo comma del presente articolo.

In particolare esso può indicare:

- gli assetti di massima degli edifici;
- gli  eventuali edifici o spazi riservati ad opere, attrezzature
  o impianti di interesse pubblico;
- gli interventi di rilevante e preminente interesse pubblico;
- gli  edifici, o  le parti di essi, eventualmente destinati alla
  demolizione;
- le unità minime di intervento;
- i tipi edilizi e le eventuali tecnologie;
- le  modalità,  i  tempi  di  attuazione,  le  finalità  degli
  interventi e le eventuali convenzioni tipo;
- gli interventi alla cui attuazione siano tenuti i proprietari e
  quelli ai quali deve provvedere il Comune;
- le  modalità sostitutive  da parte  del  Comune  nel  caso  di
  inadempienza   dei    privati   tenuti   all'attuazione   degli
  interventi.

ARTICOLO 10
(Elaborati del piano di recupero)

Fanno parte del piano di recupero i seguenti elaborati:

a) descrizione  storica,    fisica,    sociale  e    patrimoniale
   dell'immobile o  degli immobili  assoggettati  al  piano,  con
   elenco dei  proprietari e  piano particellare delle proprietà
   da espropriare o sottoposte a particolari vincoli, nonchè con
   planimetria in  scala 1:  200 indicante lo stato attuale delle
   funzioni e  le carenze  igienico -  sanitarie,  strutturali  e
   tecnologiche;
b) relazione  illustrativa degli  obiettivi  del  piano  e  delle
   modalità di  conseguimento, corredata dalle norme tecniche di
   attuazione, dalle  planimetrie in  scala  adeguata  contenenti
   l'eventuale rilievo  degli immobili e delle aree e indicanti i
   tipi di  intervento, le  unità minime di interventi, le nuove
   unità abitative e funzionali, le eventuali destinazioni d'uso
   diverse da quelle residenziali, gli interventi di preminente e
   rilevante interesse pubblico; la relazione individua inoltre i
   soggetti   operatori    e   le    eventuali    modalità    di
   convenzionamento.
   In caso  di degrado  ambientale per la presenza di fenomeni di
   dissesto  idrogeologico,   la  relazione  sarà  corredata  da
   perizia tecnica  a firma  di geologo  abilitato  all'esercizio
   professionale ed  il progetto  di massima  degli interventi di
   consolidamento;
c) le eventuali convenzioni - tipo;
d) relazione  di previsione di massima delle spese occorrenti per
   l'eventuale acquisizione  di aree, immobili i porzioni di essi
   e per le sistemazioni generali necessarie per l'attuazione del
   piano;
e) programma  di attuazione e di coordinamento degli atti e degli
   interventi necessari a realizzare il piano.

Qualora  il  piano  di  recupero  interessi  immobili,  complessi
edilizi o  aree ricadenti  sotto il  vincolo di cui alla legge 29
giugno 1939,  n. 1497,  esso dovrà essere redatto - per le parti
oggetto del  vincolo stesso  - nelle  forme di cui al terzo comma
dell'articolo 3 della legge regionale 2 novembre 1979 n. 52.

ARTICOLO 11
(Formazione ed approvazione del piano di recupero)

Il piano  di  recupero  è  adottato  dal  Consiglio  Comunale  e
depositato presso  la Segreteria  del Comune  per  la  durata  di
trenta giorni consecutivi.

Dell'eseguito deposito  è data  immediata  notizia  al  pubblico
mediante avviso  da affiggere  all'Albo del  Comune e da inserire
nel Foglio  Annunzi  Legali  della  Provincia,  nonchè  mediante
manifesti.

Nei  trenta  giorni  successivi  alla  scadenza  del  periodo  di
deposito potranno  essere presentate  opposizioni, in ordine alle
quali il  Consiglio Comunale  decide in  sede di approvazione del
piano a  norma del  secondo comma  dell'articolo 28 della legge 5
agosto 1978, n. 457.

Normative o interventi in contrasto con gli strumenti urbanistici
vigenti possono  essere previste  dal piano  di recupero soltanto
attraverso la  contestuale adozione  di apposita variante. In tal
caso,  peraltro,  le  parti  del  piano  non  in  contrasto  sono
immediatamente operanti  dal momento  in cui diventa esecutiva la
delibera di  adozione, ai sensi dell'art. 28, secondo comma della
L. 5  agosto 1978  n. 457  a condizione  che tali parti risultino
espressamente dal  piano. Non  è necessaria la variante, qualora
gli  interventi,   anche  se   non   previsti   dallo   strumento
urbanistico, sono  ammessi ai  sensi degli  artt.  4  e  7  della
presente legge.

Per gli  immobili di  cui all'articolo 9 della legge regionale 19
febbraio 1979,  n. 10  e successive  modificazioni, il  piano  di
recupero può  prevedere destinazioni  anche  diverse  da  quella
residenziale,  nonchè  realizzazioni  di  un  numero  di  unità
abitative  superiore   a   quello   esistente,   ferma   restando
l'esclusione di  tipologie riferibili  a residence o complessi di
mini - appartamenti o monolocali.

ARTICOLO 12
(Rapporto fra  piani  di  recupero  e  programmi  pluriennali  di
attuazione)

Gli interventi  sul patrimonio  edilizio esistente  compresi  nei
piani di  recupero approvati,  costituiscono parte integrante dei
programmi pluriennali  di attuazione  previsti dall'art. 13 della
legge 28  gennaio 1977  n. 10. A tale effetto, i Comuni obbligati
alla redazione  dei programmi pluriennali di attuazione, o che di
tali programmi  si  siano  comunque  dotati,  provvedono  a  dare
immediata  comunicazione  alla  Giunta  Regionale  dei  piani  di
recupero approvati, trasmettendone copia.

Gli interventi sul patrimonio edilizio esistente non compresi nei
piani  di  recupero  devono  comunque  ritenersi  automaticamente
inclusi nei  programmi pluriennali di attuazione, fatta eccezione
per gli interventi di cui alla lettera e) del precedente articolo
2, per  i quali si procede all'inserimento nei suddetti programmi
secondo le  procedure di cui all'articolo 5 della Legge regionale
24 agosto 1977 n. 60.

Se con  l'adozione del  piano di  recupero si  dimostri di  avere
provveduto  al   soddisfacimento  di  una  quota  del  fabbisogno
abitativo tenuto  a base  del vigenti  programma  pluriennale  di
attuazione,  possono  essere  deliberate  varianti  al  programma
stesso,  secondo   le  modalità   e   le   procedure   stabilite
dall'articolo 8 della legge regionale 24 agosto 1977 n. 60.

ARTICOLO 13
(Attuazione degli interventi previsti dai piani di recupero)

All'attuazione dei  piani di  recupero provvedono  i  Comuni  nei
seguenti casi:

a) per  gli interventi  che essi  intendono eseguire direttamente
   per il  recupero del  patrimonio edilizio degli enti pubblici,
   anche  avvalendosi   degli  istituti   autonomi  per  le  case
   popolari;
b) per gli interventi di adeguamento delle urbanizzazioni;
c) per  gli   interventi  di  rilevante  e  preminente  interesse
   pubblico, anche mediante il convenzionamento con i privati.

L'approvazione dei  piani di recupero equivale a dichiarazione di
pubblica utilità,  indifferibilità e  urgenza di tutte le opere
riguardanti gli  interventi di  cui alle  lettere  b)  e  c)  del
precedente comma.  I Comuni  possono  affidare  la  realizzazione
delle opere di urbanizzazione ai proprietari singoli o riuniti in
consorzio, che  eseguono gli  interventi previsti  dai  piani  di
recupero.

Gli interventi  di cui alla lettera c) sono individuati come tali
dal  piano  di  recupero,  sulla  base  di  congrue  ed  espresse
motivazioni.

All'attuazione degli  interventi che  non competono  al Comune  a
norma del  primo  comma,  del  presente  articolo,  provvedono  i
proprietari degli  immobili e  delle aree,  singoli o  riuniti in
consorzio.

I proprietari,  singoli o  riuniti in consorzio, possono altresì
chiedere di  realizzare, mediante convenzionamento con il Comune,
gli interventi  di  rilevante  e  preminente  interesse  pubblico
previsti dal piano di recupero ai quali siano interessate le loro
aree ed i loro immobili.

In caso  di inerzia  dei proprietari,  trascorsi i tempi previsti
dai piani  di recupero,  il Comune,  previa diffida ad iniziare i
lavori entro  il termine di un anno, ha la facoltà di provvedere
all'esecuzione  delle   opere  previste   dal   piano,   mediante
occupazione  temporanea,  con  diritto  di  rivalsa  delle  spese
sostenute, nei confronti dei proprietari.

Nei  Comuni   esonerati  dall'obbligo  di  dotarsi  di  programmi
pluriennali di  attuazione ai  sensi dell'articolo  3 della legge
regionale 24  agosto 1977,  n. 60  gli interventi  che secondo  i
piani di  recupero devono  essere attuati dai privati, in caso di
inerzia dei  medesimi, possono essere attuati dal Comune mediante
esproprio. L'esproprio  può aver  luogo solo  dopo che il Comune
abbia diffidato i proprietari delle unità minime di intervento a
dare corso  alle opere  previste dal piano di recupero con inizio
delle stesse in un termine non inferiore ad un anno.

Per i  Comuni che adottano i programmi pluriennali di attuazione,
ai sensi  dell'articolo 13 della legge 28 gennaio 1977, n. 10, la
diffida di  cui al  comma precedente  può effettuarsi,  ai  fini
dell'esproprio, soltanto una volta decorso il termine di scadenza
del programma nel quale ciascun piano di recupero approvato viene
incluso.

Alle occupazioni  ed  alle  espropriazioni  di  cui  al  presente
articolo si  applicano le  disposizioni di cui al Titolo II della
legge 22 ottobre 1971, n. 865 e successive modificazioni.

TITOLO III
NORME FINALI

ARTICOLO 14
(Strumenti Urbanistici Vigenti)

I piani  particolareggiati, i  piani per  l'edilizia economica  e
popolare  e  le  varianti  agli  strumenti  urbanistici  generali
finalizzati  a  regolamentare  gli  interventi  di  recupero  del
patrimonio edilizio  esistente, approvati alla data di entrata in
vigore della presente legge, sono fatti salvi nei confronti delle
presenti norme, fermo restando il disposto dell'articolo 34 della
legge 5 agosto 1978, n. 457.

ARTICOLO 15
(Rilascio temporaneo degli immobili)

Per il  trasferimento e la sistemazione temporanea delle famiglie
che abitano  in immobili  nei quali  l'intervento di  recupero è
realizzato dal Comune, questo provvede:

a) utilizzando  la riserva  di alloggi di cui all'art. 10 del DPR
   30 dicembre 1972, n. 1035;
b) utilizzando, anche attraverso l'acquisto di alloggi esistenti,
   i  fondi  che  saranno  determinati  dalla  Regione  ai  sensi
   dell'art. 29, Legge 5 agosto 1978, numero 457.

ARTICOLO 16
(Oneri di urbanizzazione relativi agli interventi di recupero del
patrimonio edilizio esistente)

Con  deliberazione   comunale,  soggetta  al  solo  controllo  di
legittimità di  cui all'art. 59 della Legge 10 febbraio 1953, n.
62, ai  coefficienti di  cui ai  nn. 1  e 2 delle tabelle C e C1,
allegate alla  LR 24 agosto 1977, n. 60, possono essere apportate
riduzioni non  superiori al  60% dei  valori ivi  indicati.  Tali
riduzioni possono  essere differenziate  per le singole categorie
di intervento  di cui  all'art. 2  della presente  legge,  o  per
gruppi di  esse e  sono comunque  comprensive di  quelle previste
dall'articolo  19  della  citata  legge  regionale  n.  60.  Sono
comunque esclusi  da tali  riduzioni gli  interventi  riguardanti
immobili, complessi  edilizi o  singoli alloggi che siano censiti
al Nuovo  Catasto Edilizio  Urbano in categoria di lusso ai sensi
della normativa vigente.

Il testo  delle descrizioni degli interventi indicati ai punti 1,
2 e  3 delle tabelle C e C1, allegate alla citata legge regionale
n. 60, è così modificato:

   "1) interventi di restauro e risanamento conservativo
    2) interventi di ristrutturazione edilizia
    3) interventi di nuova edificazione:
    a)  con indice  di fabbricabilità  inferiore a  1,5 mc  /mq,
       oppure  nel   caso  di   ricostruzione,   a   seguito   di
       demolizione, senza aumento di volumi ".

Restano immutati  la descrizione  dei rimanenti interventi di cui
al n. 3 e le altre indicazioni delle tabelle.

ARTICOLO 17
(Contributi e agevolazioni)

Per agevolare  la formazione  delle varianti di cui al precedente
articolo 5  e dei  piani di  recupero di  iniziativa comunale, la
Regione  concede   ai  Comuni  interessati  contributi  ai  sensi
dell'art. 2  della  legge  regionale  17  gennaio  1973  n.  8  e
successive modificazioni.

I Comuni  che provvedono  entro un  anno dalla  entrata in vigore
della presente  legge, alla  redazione degli  elenchi di  cui  al
precedente articolo  7  o  di  quelli  di  cui  all'ultimo  comma
dell'articolo 1  della legge  regionale 19  febbraio 1979, n. 10,
possono ottenere  dalla Regione  il rimborso  fino al  90%  delle
spese occorse  per la  redazione degli  elenchi stessi, fino a un
massimo di Lire 10.000.000 per ogni Comune.

I contributi  di cui ai precedenti commi possono riguardare anche
le spese  incontrate dai  Comuni per  rilievi, ricerche storiche,
documentazione e  comunque per l'acquisizione di dati conoscitivi
relativi al patrimonio edilizio esistente, ivi compresi i rilievi
aerofotografici.

Al  fine  di  favorire  interventi  di  recupero  sul  patrimonio
edilizio esistente,  la Regione promuove convenzioni con istituti
di credito  per la  concessione di  mutui a  tasso  agevolato  ai
Comuni e ai privati.

ARTICOLO 18
(Disposizioni finanziarie)

All'onere derivante  dall'applicazione  di  quanto  previsto  dal
secondo comma  del precedente  art. 17  è fatto  fronte mediante
l'istituzione, nel  bilancio 1981,  di apposito  capitolo con  la
seguente denominazione:  "Rimborso ai  comuni per  la  formazione
degli elenchi  di cui  all'art. 7  della LR n. 51 del 9-4-80 (AC)
"il cui  stanziamento sarà  determinato dalla  stessa  legge  di
bilancio.

ARTICOLO 19
(Modifiche alla legge regionale 28 maggio 1975, n. 56)

All'articolo unico  della legge  regionale 28 maggio 1975, n. 56,
modificato con  legge regionale  19 agosto  1976, n.  56, recante
norme per  gli interventi  nei centri  storici, sono apportate le
seguenti modifiche.

I commi secondo e terzo sono abrogati.

Il primo periodo del quarto comma è così sostituito:

   "Gli interventi  di recupero sul patrimonio edilizio esistente
   compresi quelli non previsti dall'art. 4 della Legge regionale
   sulla Disciplina  degli  interventi  sul  patrimonio  edilizio
   esistente  possono   essere  effettuati   anche  attraverso  i
   seguenti strumenti  attuativi di  piani regolatori  generali e
   programmi di fabbricazione ".

Gli ultimi due commi sono abrogati.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 21 maggio 1980.

La presente legge è stata approvata dal Consiglio Regionale il 9
aprile ed  è stata  vistata dal  Commissario del  Governo il  14
maggio 1980.

ALLEGATO
(Definizione degli interventi sul patrimonio edilizio esistente)

A) Manutenzione ordinaria
Gli  interventi   di  manutenzione   ordinaria  sono  quelli  che
riguardano le  opere di  riparazione, rinnovamento e sostituzione
delle finiture  degli edifici  e quelle  necessarie a integrare o
mantenere in efficienza gli impianti tecnologici esistenti.

Tali interventi  non  possono  comunque  comportare  modifiche  o
alterazioni  agli  elementi  architettonici  o  decorativi  degli
edifici.

B) Manutenzione straordinaria
Gli interventi  di  manutenzione  straordinaria  sono  costituiti
dalle  opere   e  dalle  modifiche  necessarie  per  rinnovare  e
sostituire le  parti anche strutturali degli edifici, nonchè per
realizzare  ed   integrare  i   servizi  igienico  -  sanitari  e
tecnologici, sempre  che non  alterino i  volumi e  le  superfici
delle singole unità immobiliari e non comportino modifiche delle
destinazioni d'uso.

Tali  opere   e  modifiche   non  potranno   comunque  comportare
alterazioni alle  strutture  orizzontali  o  a  quelle  verticali
aventi carattere strutturale, nè potranno comportare alterazioni
del carattere architettonico dell'edificio.

Sono interventi  di manutenzione straordinaria le seguenti opere,
quando siano  eseguite con  materiali, caratteri o colori diversi
da quelli esistenti.

 1) rifacimento di intonaci e coloriture esterne;
 2) rifacimento degli infissi esterni;
 3) rifacimento della sistemazione esterna;
 4) rifacimento dei pavimenti o rivestimenti interni ed esterni;
 5) rifacimento del manto di copertura.

In  particolare   sono  considerati  interventi  di  manutenzione
straordinaria quelli  sottoelencati, quando comportino esecuzione
di opere murarie:

 6) rifacimento o installazione di materiali di isolamento;
 7)  rifacimento o  installazione di  impianti di riscaldamento o
    raffreddamento;
 8)  rifacimento   o installazione  di impianti  di  ascensore  o
    montacarichi;
 9)  rifacimento o  installazione di  impianti di accumulazione o
    sollevamento idrico;
10) rifacimento di impianti igienico sanitari.

Sono   comunque    considerate   interventi    di    manutenzione
straordinaria le seguenti opere:

11) installazione  di   impianti  igienico  -  sanitari  ricavati
    nell'ambito del volume dell'unità immobiliare;
12) realizzazione  di chiusure  o di  aperture  interne  che  non
    modifichino lo schema distributivo;
13) consolidamento delle strutture di fondazione o di elevazione;
14) costruzione di vespai o scannafossi.

C) Restauro e risanamento conservativo
Gli interventi  di restauro  e di  risanamento conservativo  sono
quelli rivolti  a conservare l'organismo edilizio e ad assicurare
la funzionalità  mediante un  insieme sistematico  di opere che,
nel rispetto  degli elementi  tipologici, formali  e  strutturali
dell'organismo stesso,  ne consentano destinazioni d'uso con essi
compatibili.

Tali interventi comprendono il consolidamento, il ripristino e il
rinnovo degli  elementi costitutivi  dell'edificio, l'inserimento
degli  elementi   accessori  e  degli  impianti  richiesti  dalle
esigenze  dell'uso   l'eliminazione   degli   elementi   estranei
all'organismo edilizio.

D) Ristrutturazione edilizia
Gli interventi di ristrutturazione edilizia sono quelli rivolti a
trasformare gli organismi edilizi mediante un insieme sistematico
di opere  che possono portare ad un organismo edilizio in tutto o
in parte  diverso dal  precedente. Tali interventi comprendono il
ripristino o  la  sostituzione  di  alcuni  elementi  costitutivi
dell'edificio, la  eliminazione, la  modifica e  l'inserimento di
nuovi elementi ed impianti.

Le  opere  di  ristrutturazione  edilizia  si  suddividono  nelle
seguenti categorie:

D1 -  Opere che  comportino anche  la riorganizzazione funzionale
interna delle  singole unità  immobiliari, senza  che  ne  siano
alterati i  volumi e  le superfici,  con modifiche  agli elementi
verticali  non   strutturali,  e   fermi  restando   i  caratteri
architettonici e  decorativi dell'edificio,  nonchè gli elementi
costituenti arredo urbano.

D2 -  Le opere che, anche in deroga agli artt. 7, 8 e 9 del DM 2-
4-1968 n. 1444, comportino la riorganizzazione funzionale interna
delle singole unità immobiliari e il loro adeguamento igienico -
sanitario, con  modifiche  non  incidenti  anche  sugli  elementi
verticali strutturali per:

- costruzione di servizi igienici in ampliamento della volumetria
  esistente;
- rialzamento  dell'ultimo piano,  nel caso  che  questo  risulti
  abitato e senza che si costituiscano nuove unità immobiliari;
- ristrutturazione  e    destinazione    residenziale  di  volumi
  destinati ad altri usi.

D3 - Opere che comportino la ristrutturazione e la modifica anche
degli elementi  strutturali orizzontali  dell'edificio, fino allo
svuotamento dell'involucro edilizio.

E) Ristrutturazione urbanistica
Gli  interventi   di  ristrutturazione  urbanistica  sono  quelli
rivolti a  sostituire l'esistente  tessuto urbanistico - edilizio
con altro  diverso mediante  un insieme sistematico di interventi
edilizi anche  con la  modificazione del disegno dei lotti, degli
isolati e della rete stradale.

Le opere  di ristrutturazione  urbanistica si  suddividono  nelle
seguenti categorie:

- Opere    che    comportino  la    complessiva  riorganizzazione
  distributiva e  funzionale, nonchè di quella planivolumetrica,
  del singolo  edificio, anche  attraverso opere  di  parziale  o
  totale demolizione e ricostruzione del volume originario, fermi
  restando i preesistenti rapporti urbanistici.
- Le  opere rivolte alla sostituzione e alla modifica del tessuto
  edilizio  e   urbanistico  esistente.   Vi  sono   comprese  la
  demolizione degli  edifici, o di parte di essi, non compatibili
  dal punto  di vista  morfologico e  ambientale o funzionale con
  l'insieme  del   tessuto   urbanistico   -   edilizio,   o   la
  ricostruzione, parziale  o totale,  di  edifici  distrutti  per
  eventi naturali o bellici.

EDILIZIA

