Norme per  l'esercizio delle funzioni di controllo sull'attività
degli IACP e del consorzio regionale fra gli IACP della Toscana.

Il Consiglio Regionale ha approvato il 17-4-1980
Il Commissario del Governo ha apposto il visto il 21-5-1980
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

In attuazione  dell'art. 93  del DPR 24-7-1977 n. 616 e fino alla
emanazione della disciplina regionale di riforma dell'ordinamento
degli Istituti  Autonomi per  le Case  Popolari, con  la presente
legge è  disciplinato l'esercizio  delle funzioni  di  controllo
sull'attività degli Istituti Autonomi per le Case Popolari e del
Consorzio  Regionale  fra  gli  Istituti  Autonomi  per  le  Case
Popolari  della   Toscana,  per   le  finalità   e  secondo   le
attribuzioni e le modalità di cui ai successivi articoli.

ARTICOLO 2
(Finalità dei controlli regionali)

L'esercizio delle  funzioni  di  controllo  di  cui  all'articolo
precedente è  ordinato ad  assicurare, nel  quadro del programma
regionale di  sviluppo e  dei programmi regionali, pluriennali ed
annuali, d'intervento  nel  settore  dell'edilizia  residenziale,
l'efficienza, l'economicità  e  la  legittimità  dell'attività
complessiva degli  Istituti Autonomi  per le  Case Popolari e del
Consorzio Regionale fra gli Istituti.

ARTICOLO 3
(Relazione Generale della Giunta)

Entro il  30 settembre  di ogni  anno la  Giunta regionale, sulla
base delle  relazioni e  delle informazioni  di cui ai successivi
articoli 4  e 15,  presenta al  Consiglio regionale una relazione
generale  sulla  attuazione  dei  programmi  d'intervento  e  dei
programmi di  gestione del patrimonio degli Istituti Autonomi per
le Case  Popolari e  del Consorzio  Regionale fra  gli  Istituti,
nonchè sulle  esigenze manifestatesi  nel corso  dell'esercizio,
formulando proposte per l'esercizio successivo.

Il Consiglio  regionale sulla  base della  relazione della Giunta
formula direttive  generali  per  lo  svolgimento  dell'attività
complessiva degli  Istituti Autonomi  per le  Case Popolari e del
Consorzio Regionale  fra gli  Istituti e  per la  formazione  dei
bilanci dell'esercizio successivo.

ARTICOLO 4
(Informazione periodica)

Gli Istituti  Autonomi  per  le  Case  Popolari  e  il  Consorzio
Regionale fra  gli Istituti presentano periodicamente alla Giunta
regionale,  nei   termini  da   essa   fissati,   una   relazione
sull'andamento dei  programmi di  attività e  dei  programmi  di
gestione del patrimonio.

La  Giunta   può  disporre   altre  modalità   di  informazione
relativamente allo  stato di attuazione dei programmi, allo stato
della cassa  e alla tenuta della contabilità, nonchè ai modi di
gestione del patrimonio.

Qualora risultino  inadempimenti, ritardi  o altre  irregolarità
nell'attività degli  Istituti  o  del  Consorzio  regionale,  la
Giunta regionale  dispone l'adozione  da parte di essi degli atti
opportuni. In  mancanza  di  questi,  e  salvo  il  ricorso,  ove
possibile, agli atti sostitutivi previsti dall'art. 12, la Giunta
delibera specifici provvedimenti intesi ad assicurare la regolare
attuazione  dei   programmi  degli   Istituti  o   del  Consorzio
regionale.

ARTICOLO 5
(Atti soggetti ad approvazione)

Su proposta  della  Giunta,  il  Consiglio  regionale  approva  i
programmi pluriennali  e annuali  di intervento,  compresi quelli
non fruenti  del finanziamento, a qualunque titolo, dello Stato o
della Regione,  i programmi di gestione del patrimonio, i bilanci
preventivi ed  i conti  consuntivi degli Istituti Autonomi per le
Case Popolari e del Consorzio regionale fra gli Istituti.

Sono  altresì   sottoposte  ad  approvazione  del  Consiglio  le
deliberazioni concernenti  gli statuti,  le piante  organiche del
personale, i  regolamenti, nonchè  gli altri  atti espressamente
sottoposti dalla legge a speciale approvazione.

ARTICOLO 6
(Bilanci e  contabilità del Consorzio regionale fra gli Istituti
Autonomi per le Case Popolari).

Il Bilancio  preventivo di  ciascun esercizio  è deliberato  dal
Consorzio  Regionale  fra  gli  Istituti  Autonomi  per  le  Case
Popolari entro il 30 novembre dell'anno precedente.

Il conto  consuntivo è  deliberato dal  Consorzio  entro  il  30
aprile dell'anno  successivo alla  chiusura dell'esercizio cui si
riferisce.

La gestione  economico -  finanziaria del  Consorzio è  regolata
dalle  norme  sull'ordinamento  contabile  regionale,  in  quanto
applicabili.

Sono  sostituite  dalla  presente  disposizione  le  norme  dello
Statuto del Consorzio con essa incompatibili.

ARTICOLO 7
(Bilancio preventivo degli Istituti)

Il bilancio  preventivo di  ciascun esercizio è deliberato dagli
Istituti Autonomi  per le  Case Popolari  entro  il  30  novembre
precedente.

Il bilancio  preventivo degli Istituti è di tipo economico ed è
redatto conformemente  al modello  di cui  all'allegato  A)  alla
presente legge.

Il  bilancio   è  redatto   in  termini  di  competenza  e  deve
comprendere tutti gli elementi di cui all'articolo 10 lett. c), e
cioè indicare:

a) nella  parte attiva tutte le rendite, i profitti, i ricavi, le
   entrate reali  e figurative che si presume possono avere luogo
   nell'anno;
b) nella  parte passiva  tutte le  spese reali  e figurative, gli
   oneri  e   le  perdite  che  si  presume  possano  aver  luogo
   nell'anno.

Il bilancio  si chiude  con la  indicazione del  profitto e della
perdita presunti.

ARTICOLO 8
(Conto consuntivo degli Istituti)

Il conto  consuntivo degli Istituti autonomi per le case popolari
comprende  anche   la  rendicontazione  finanziaria  relativa  al
consolidato della spesa pubblica regionale.

Il conto  consuntivo è  deliberato dagli  Istituti entro  il  30
aprile dell'anno  successivo alla  chiusura dell'esercizio cui si
riferisce. I  dati  contenuti  nel  consuntivo,  compresi  quelli
relativi alla gestione speciale di cui all'art. 10 del DPR 30-12-
72, n.  1036, devono  essere posti in relazione con le previsioni
fatte nel bilancio preventivo.

Dal conto  consuntivo devono  risultare, conformemente ai modelli
allegati alla presente legge:

a) l'esposizione dei costi dell'attività, conformemente a quanto
   disposto dall'art. 10, lett. c) (Allegato A);
b) la situazione generale del patrimonio, con l'indicazione delle
   variazioni subite  durante l'anno dalle attività e passività
   (Allegato B);
c) il rendiconto finale di cassa (Allegato C);
d) la resocontazione finanziaria extra contabile (Allegato D);
e) il  riassunto   dei  conti  relativi  alla  gestione  speciale
   (Allegato E).

Il conto  consuntivo è  trasmesso alla  Giunta regionale insieme
con una  relazione del Collegio sindacale, che esprime il proprio
parere su  ciascuna parte del conto e sul risultato complessivo e
finale  di   esso,  nonchè   eventuali  indicazioni   circa   il
miglioramento tecnico - finanziario della gestione.

ARTICOLO 9
(Situazione di cassa dei programmi degli Istituti)

In relazione  al flusso  dei finanziamenti  connessi ai programmi
pluriennali e  annuali di attività, gli Istituti Autonomi per le
Case Popolari  predispongono trimestralmente  una  situazione  di
cassa, redatta conformemente all'allegato F) alla presente legge,
che è  trasmessa alla  Giunta regionale  entro il  giorno 15 del
mese precedente l'inizio di ogni trimestre.

La situazione  di  cassa  è  suddivisa  in  due  sezioni,  l'una
relativa ai  fondi della gestione speciale di cui all'art. 10 del
DPR 30-12-72,  l'altra relativa  ai fondi  non  ricompresi  nella
suddetta gestione e inerenti agli altri programmi degli Istituti.

La Giunta  Regionale può  richiedere che siano forniti ulteriori
elementi o  notizie atti  a determinare la congruità della cassa
di  esercizio   rispetto  alla  gestione  e  all'avanzamento  dei
programmi di attività.

ARTICOLO 10
(Contabilità degli Istituti)

Gli Istituti  Autonomi per le Casse Popolari tengono i libri e le
scritture stabiliti  dalle norme  vigenti in  modo che ne risulti
fra l'altro:

a) il  valore degli immobili, dei mobili, dei materiali, ecc...,,
   dei crediti e dei debiti;
b) i rapporti di credito e di debito relativi alla gestione degli
   immobili;
c) gli  elementi del  costo raggruppati  nei seguenti  centri  di
   costo: generali  e d'amministrazione; gestione degli immobili,
   manutenzione degli  immobili, servizi  e  rimborso;  programmi
   d'intervento; gestioni diverse;
d) le  entrate e  le spese  dipendenti da  cause inerenti ai vari
   settori di attività.

ARTICOLO 11
(Comunicazione degli atti)

Di tutti  gli atti  diversi da  quelli indicati  all'articolo  5,
esclusi  quelli  meramente  esecutivi  di  atti  precedenti,  gli
Istituti Autonomi  per le Case Popolari ed il Consorzio regionale
fra gli  Istituti redigono  mensilmente un  elenco da trasmettere
alla Giunta  regionale  entro  i  primi  dieci  giorni  del  mese
successivo a quello di assunzione.

L'elenco   è    redatto   mediante    dettagliata    indicazione
dell'oggetto,  dell'onere  finanziario  e  della  imputazione  in
bilancio.

Con lo  stesso provvedimento  il Consiglio  regionale  nomina  un
commissario straordinario  per la  gestione provvisoria dell'ente
per un periodo massimo di sei mesi.

ARTICOLO 12
(Controllo sostitutivo)

In caso  di inosservanza dei termini previsti da norme di legge o
di  regolamento   per  l'assunzione   di  provvedimenti  od  atti
obbligatori da parte degli Istituti Autonomi per le Case Popolari
o del  Consorzio regionale  fra gli Istituti, la Giunta regionale
può assegnare all'Istituto o al Consorzio un congruo termine per
l'adozione  del   provvedimento  o   dell'atto  e,  nel  caso  di
persistente omissione  senza giustificato  motivo, può  adottare
essa stessa  il provvedimento  o l'atto,  sia mediante  i  propri
uffici, ove  possibile, sia  mediante la nomina di un commissario
ad acta.

ARTICOLO 13
(Consigli di amministrazione)

Ferme restando  le norme  vigenti per la elezione, composizione e
attribuzioni  dei  consigli  di  Amministrazione  degli  Istituti
Autonomi per  le Case  Popolari e del Consorzio Regionale fra gli
Istituti, il  Consiglio Regionale  costituisce, su proposta della
Giunta, i detti collegi e nomina i presidenti e vice presidenti.

Su proposta  della Giunta,  il Consiglio  regionale può revocare
per gravi  motivi il  presidente di  un Istituto  o del Consorzio
regionale o dichiarare la decadenza sua o degli altri consiglieri
qualora siano venuti meno i requisiti richiesti per la nomina.

ARTICOLO 14
(Scioglimento dei consigli di amministrazione)

Il consiglio  di amministrazione  degli Istituti  Autonomi per le
Case Popolari  o del  Consorzio regionale  fra gli  Istituti può
essere sciolto  con deliberazione  del  Consiglio  Regionale,  su
proposta della Giunta, nel caso di:

- persistente  violazione di  norme di  legge, di  direttive o di
  indirizzi regionali o per altre gravi irregolarità, nonostante
  specifico richiamo;
- mancata  attuazione senza giustificato motivo, dei programmi di
  intervento o dei programmi di gestione del patrimonio;
- impossibilità di funzionamento del collegio.

ARTICOLO 15
(Collegio sindacale)

Il  Collegio  sindacale  degli  Istituti  Autonomi  per  le  Case
Popolari e  del Consorzio  regionale fra gli Istituti è composto
da due sindaci effettivi, di cui uno con funzioni di Presidente e
da due  sindaci supplenti,  nominati dal Consiglio regionale e da
un sindaco nominato dal Ministro del Tesoro.

I componenti del Collegio scadono con il rinnovo del consiglio di
amministrazione e possono essere riconfermati.

Il Collegio  sindacale esercita  la vigilanza  sulla gestione del
bilancio e  del patrimonio  e sulla  gestione di  cassa,  nonchè
sulla regolarità degli atti amministrativi.

Trasmette, nei  termini fissati  dalla Giunta regionale, a questa
ed al  presidente del  consiglio di amministrazione una relazione
periodica  sull'attività   complessivamente   svolta   e   sulle
questioni che  hanno formato preminente oggetto di esame da parte
del Collegio.

Il Collegio  sindacale può  fornire, a  richiesta,  informazioni
alla Giunta  regionale o al Consiglio di amministrazione e svolge
gli altri compiti stabiliti dalla legge.

Con l'entrata  in vigore  della presente  legge,  i  Collegi  dei
revisori in  carica presso  gli Istituti  Autonomi  per  le  Case
Popolari e  il Consorzio  regionale svolgono  le proprie funzioni
secondo quanto  stabilito dal  presente articolo.  Detti  Collegi
rimangono in  carica fino  alla ordinaria scadenza prevista dalla
normativa in vigore.

ARTICOLO 16
(Norma finale)

La disposizione  di cui  all'articolo 3  si applica  con  effetto
dall'esercizio  finanziario   1981.  A  tal  fine,  le  relazioni
previste dagli  articoli 4  primo comma,  e 15, terzo comma, sono
inviate per  la prima  volta alla  Giunta regionale  entro il  30
giugno 1980.

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

Firenze, 24 maggio 1980.

La presente  legge è  stata approvata dal Consiglio Regionale il
17-4-1980 ed è stata vistata dal Commissario di Governo il 21-5-
1980.

ALLEGATO
Modelli del  conto consuntivo  degli IACP di cui all'art. 8 della
legge.

<Si omette la pubblicazione dei modelli>

ORGANIZZAZIONI
EDILIZIA

