Edilizia  residenziale  pubblica  -  Programmazione  territoriale
degli interventi e scelta degli operatori.

Il Consiglio Regionale ha approvato il 25-3-1980
Il Commissario del Governo ha apposto il visto il 30-4-1980
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

La presente legge disciplina la programmazione territoriale degli
interventi di  edilizia residenziale  sovvenzionata e agevolata -
convenzionata   e   detta   la   normativa   regionale   per   la
individuazione dei  soggetti incaricati  della realizzazione  dei
programmi  di   edilizia  agevolata  -  convenzionata,  ai  sensi
dell'art. 25 della legge 5 agosto 1978, n. 457.

TITOLO I
LA PROGRAMMAZIONE DEGLI INTERVENTI

ARTICOLO 2
(I  soggetti  della  programmazione   e   dell'attuazione   degli
interventi)

Sono soggetti  della  programmazione:
- la Regione;
- i Comuni;
- le Associazioni Intercomunali.

Attuano i programmi dell'edilizia sovvenzionata:
- gli IACP relativamente ai nuovi interventi;
- gli  IACP ed i Comuni relativamente agli interventi di recupero
  del patrimonio edilizio esistente di proprietà pubblica.

Attuano i programmi di edilizia agevolata - convenzionata:
- Comuni o i loro Consorzi, gli IACP, le Cooperative edilizie o i
  loro Consorzi,  le imprese  di costruzione  o i  loro Consorzi,
  relativamente ai nuovi interventi;
- i  Comuni, le  cooperative edilizie e loro Consorzi, le Imprese
  di costruzione  o loro consorzi, i privati singoli o riuniti in
  consorzio,  relativamente   agli  interventi  di  recupero  del
  patrimonio edilizio esistente.

I privati  che intendano  costruire la propria abitazione possono
essere beneficiari  dei mutui  agevolati di cui all'art. 18 della
legge 5 agosto 1978, n. 457.

ARTICOLO 3
(Programma quadriennale)

La Regione, tenuto conto del fabbisogno abitativo regionale e dei
programmi di  cui al  successivo art. 5, predispone: il programma
regionale quadriennale  degli interventi di edilizia residenziale
pubblica sovvenzionata  e agevolata  - convenzionata e lo approva
entro 30  giorni dalla  comunicazione del CIPE di cui all'art. 9,
n. 4), della legge 5 agosto 1978, n. 457.

ARTICOLO 4
(Contenuti del programma regionale quadriennale)

Il  programma   quadriennale,  in   armonia  con   gli  indirizzi
programmatici per  l'edilizia residenziale  indicati dal  CIPE ai
sensi dell'art.  2 della legge 5 agosto 1978, n. 457, nonchè con
le  previsioni   del  piano   di  sviluppo  regionale  e  con  le
indicazioni del Quadro di Riferimento Territoriale o comunque con
gli atti della programmazione regionale definisce:

a) gli obiettivi abitativi, economico - territoriali e gestionali
   del settore;
b) la  ripartizione  per  aree  intercomunali    delle    risorse
   finanziarie disponibili in relazione:
   1. al  fabbisogno abitativo,  distinguendo secondo i canali di
      finanziamento dell'edilizia sovvenzionata e convenzionata -
      agevolata, quanto  destinato  al  recupero  del  patrimonio
      edilizio e quanto alla realizzazione di nuove costruzioni;
   2. alle  percentuali da  rispettare ai fini della suddivisione
      degli interventi fra le categorie degli operatori;
c) il  dimensionamento degli  interventi minimi  commisurato alle
   caratteristiche delle singole aree di intervento;
d) le  priorità e  le  caratteristiche  a  cui    devono  essere
   uniformati i programmi degli interventi di recupero;
e) i  criteri per il dimensionamento degli interventi di edilizia
   convenzionata da attribuire agli operatori;
f) le  norme tecniche  e  procedurali  per    l'attuazione  degli
   interventi comprese quelle per l'adeguamento dei prezzi;
g) gli interventi sperimentali;
h) le  normative  relative  al    conseguimento    del  risparmio
   energetico.

ARTICOLO 5
(Programmi comunali e intercomunali)

Entro il  30 giugno  1981 e  successivamente ogni quattro anni, i
Comuni  elaborano   i  loro  programmi  complessivi  di  edilizia
abitativa nonchè  gli interventi  da realizzare prioritariamente
nel biennio e li propongono alle Associazioni Intercomunali.

I programmi  di cui  al precedente comma sono predisposti tenendo
conto delle  previsioni contenute  negli strumenti  urbanistici e
nei relativi  programmi pluriennali  di attuazione, nonchè delle
esigenze abitative  anche in  rapporto al numero di componenti la
graduatoria   per   l'assegnazione   di   alloggi   di   edilizia
residenziale  pubblica,   al  numero   dei  soci  costituenti  le
cooperative edilizie, al numero di sfratti eseguiti o pendenti.

Nei programmi  di cui al primo comma del presente articolo devono
essere indicate  le aree  da  destinare  a  interventi  intesi  a
realizzare nuove costruzioni.

Nell'individuazione degli  interventi di  recupero da ammettere a
finanziamento devono essere indicati:

a) consistenza  e stato  di    conservazione    del    patrimonio
   residenziale pubblico  e privato  sul quale  il Comune propone
   l'intervento;
b) dotazione  di  strumentazione  urbanistica    con    specifico
   riferimento alla  legislazione regionale ed al Titolo IV della
   legge 5 agosto 1978, n. 457;
c) ordine  di priorità  degli  interventi  richiesti,  anche  in
   rapporto alle  modalità di  finanziamento previste,  ai costi
   presunti e ai tempi di realizzazione;
d) eventuale  necessità di alloggi di temporaneo trasferimento o
   di rotazione  per  consentire  lo  spostamento  degli  attuali
   occupanti.

Inoltre per  ciascun immobile  previsto nel programma deve essere
indicato:

1) grado  di occupazione    ed    indice  di    affollamento  con
   specificazione della tipologia degli alloggi e delle dotazioni
   di servizi igienico - sanitari e tecnologici;
2) titolo di godimento delle singole unità immobiliari;
3) categoria  di intervento richiesta ai sensi dell'art. 31 della
   legge 5 agosto 1978, n. 457.

Entro il  30 ottobre 1981 e successivamente ogni quattro anni, le
Associazioni Intercomunali,  tenendo conto dei programmi comunali
di  cui   al  presente   articolo,  approvano  i  loro  programmi
complessivi di  edilizia  abitativa  nonchè  gli  interventi  da
realizzare prioritariamente  nel biennio  e  li  propongono  alla
Regione.

ARTICOLO 6
(Proposte sovracomunali, per la formazione del progetto biennale)

Sulla base  dei contenuti  del programma quadriennale regionale e
dei programmi  di cui  all'articolo precedente, ogni Associazione
Intercomunale,  previa   consultazione  delle  parti  sociali  ed
economiche interessate, elabora una proposta di progetto biennale
di intervento  e la invia alla Regione entro 30 giorni dalla data
di comunicazione  del programma quadriennale di cui al precedente
art. 4.

Le proposte di progetti di cui al comma precedente individuano:

a) la  localizzazione degli  interventi e  la  definizione  degli
   ambiti territoriale  ai quali  gli interventi  medesimi  vanno
   riferiti;
b) la  suddivisione  degli  interventi  fra  le  categorie  degli
   operatori;
c) gli interventi da attribuire in ogni Comune agli operatori.

ARTICOLO 7
(Progetto biennale)

La Regione,  entro 30  giorni dal  ricevimento delle  proposte di
progetti di  cui al  precedente articolo  6, tenuto  conto  delle
proposte stesse,  approva il  progetto biennale di localizzazione
degli interventi,  nel  quale  stabilisce  anche  i  punteggi  da
attribuire ai  criteri di cui ai successivi artt. 11, 12 e 13 per
la  individuazione  degli  operatori  dell'edilizia  residenziale
agevolataconvenzionata nonchè  i termini della pubblicazione dei
bandi di concorso di cui al successivo art. 10.

Qualora l'Associazione  Intercomunale non sia in grado di inviare
la proposta  di progetto  sovracomunale biennale entro un termine
che consenta alla Regione di approvare il progetto biennale prima
della scadenza  dei 90  giorni di  cui all'art.  9, n.  5), della
legge 5  agosto 1978,  n.  457,  ovvero  invii  una  proposta  di
progetto    incompleta,     la    Regione    provvede    comunque
all'approvazione del progetto biennale entro il termine suddetto,
previa consultazione dell'Associazione intercomunale e dei Comuni
interessati.

In sede  di approvazione del secondo progetto biennale relativo a
ogni  quadriennio,   potranno  essere   introdotte  modifiche  al
programma quadriennale sulla base dei dati relativi allo stato di
attuazione del  progetto biennale  precedente e - o sulla base di
variazioni non previste del fabbisogno abitativo delle varie aree
intercomunali.

TITOLO II
INDIVIDUAZIONE DEI  SOGGETTI INCARICATI DELLA REALIZZAZIONE DEGLI
INTERVENTI DI EDILIZIA AGEVOLATA - CONVENZIONATA

ARTICOLO 8
(Bando di concorso)

Per la  formazione delle graduatorie delle Cooperative edilizie o
loro  Consorzi,   delle  Imprese   o  loro   Consorzi,   nonchè,
limitatamente  agli   interventi  di   recupero  del   patrimonio
esistente, dei  singoli privati  anche riuniti  in Consorzio o in
Cooperative, la  Regione provvede  ad emettere  appositi bandi di
concorso, nei  termini e  con le  modalità di  cui al successivo
art. 10, differenziati per ciascuna categoria di operatori, sulla
base  degli   interventi  definiti   dal  progetto   biennale  di
localizzazione.

I  bandi   di  concorso   devono  essere   riferiti  agli  ambiti
territoriali sovracomunali  o comunali ai quali gli interventi si
riferiscono.

Nel caso in cui il programma quadriennale e il progetto biennale,
nell'ambito delle disposizioni e degli indirizzi emanati dal CIPE
e  dal   CER,  attribuiscano   una  percentuale   delle   risorse
finanziarie ai  soggetti di  cui al precedente articolo 2, ultimo
comma, la  Regione provvederà a disciplinare legislativamente il
procedimento di individuazione dei soggetti beneficiari dei mutui
agevolati.

ARTICOLO 9
(Requisiti degli  assegnatari o degli acquirenti delle abitazioni
di edilizia agevolata - convenzionata)

Le   abitazioni    realizzate   o   recuperate   sono   destinate
all'assegnazione o  alla vendita  a favore  di cittadini italiani
che abbiano  la residenza o esercitino l'attività lavorativa nel
comune ove  sono ubicati  gli alloggi,  salvo che  si  tratti  di
lavoratori emigrati  all'estero, e  non siano  proprietari -  nel
comune  medesimo  -  essi  o  i  costituenti  il  proprio  nucleo
familiare di  altre abitazioni  adeguate alle esigenze del nucleo
familiare stesso, ovvero - in qualsiasi località - di uno o più
alloggi che, dedotte le spese nella misura del 25%, consentano un
reddito annuo superiore a Lire 400.000.

Ai  fini   della  presente  legge,  si  considerano  adeguate  le
abitazioni aventi  i requisiti  di cui all'art. 2, secondo comma,
del DPR 30-12-1972, n. 1035.

Ai fini  della presente legge, il nucleo familiare è individuato
ai sensi dell'art. 2, terzo comma, del DPR 30-12-1972, n. 1035.

E' vietata  l'assegnazione o la vendita di più di una abitazione
alla stessa persona o ai componenti il suo nucleo familiare.

Sono  altresì  esclusi  coloro  che  abbiano  già  ottenuto,  a
qualsiasi titolo,  e in  qualsiasi parte del territorio nazionale
l'assegnazione in  proprietà di  altri alloggi, costruiti con il
concorso od  il contributo  dello  Stato,  della  Regione,  della
Provincia, o  dei Comuni  o degli  enti pubblici o con i mutui di
cui alla legge 10-8-1950, n. 715.

Il Consiglio  Regionale, in  sede di  approvazione del  programma
quadriennale, può  indicare quegli  interventi che, interessando
Comuni particolarmente carenti di aree edificabili, devono essere
intesi come  riferiti a  un ambito  sovracomunale anche  ai  fini
dell'accertamento dei requisiti di cui ai commi precedenti.

Relativamente agli interventi di recupero sul patrimonio edilizio
esistente, i contributi finanziari previsti dalla legge 5-8-1978,
n. 457  possono  essere  attribuiti  anche  a  coloro  che  siano
proprietari di  più di  un alloggio,  purchè gli  stessi  siano
disposti a  convenzionarsi con il Comune per l'assegnazione degli
alloggi recuperati  ad un  canone di  locazione non  superiore  a
quello calcolato ai sensi della L. 27 luglio 1978, n. 392.

ARTICOLO 10
(Contenuto del bando di concorso)

I bandi  di concorso  differenziati  per  ciascuna  categoria  di
operatori, devono indicare:

a) la localizzazione dell'intervento;
b) le  caratteristiche, le  modalità ed i tempi dell'intervento,
   l'importo ammesso  a contributo  ed il  numero di  alloggi  da
   realizzare o  da recuperare,  i costi massimi ammessi ai sensi
   dell'art. 4, lett. g), della legge 457;
c) le agevolazioni creditizie previste;
d) i requisiti soggettivi dei beneficiari;
e) i  criteri ed  i punteggi  in base  ai quali verranno scelti i
   beneficiari dei mutui agevolati;
f) la documentazione richiesta;
g) il termine per la presentazione della domanda;
h) le  modalità per  la presentazione  dei reclami, ai sensi del
   successivo art. 20.
i) le  norme tecniche  e    procedurali  per  l'attuazione  degli
   interventi, comprese  quelle  relative  al  conseguimento  del
   risparmio energetico,  nonchè quelle relative all'adeguamento
   dei prezzi.

Per le  cooperative edilizie  il bando  dovrà inoltre  contenere
l'indicazione che, all'atto della presentazione della domanda, le
cooperative stesse  o i  loro Consorzi devono presentare l'elenco
nominativo, dei  soci prenotatari  in numero non eccedente quello
delle abitazioni  indicate nel bando medesimo aumentato in misura
non inferiore  al 50%  e non  superiore al 100% di soci aspiranti
per  le   sostituzioni   necessarie   in   sede   di   definitiva
assegnazione.

La quota di riserva deve indicare l'ordine di priorità.

Qualora detta  riserva venga  esaurita, per la assegnazione delle
abitazioni disponibili si procederà a sorteggio fra tutti i soci
della cooperativa  o del Consorzio iscritti al momento del bando,
e, in  assenza, tra  tutti i  soci delle  cooperative  che  hanno
partecipato al concorso per lo stesso ambito territoriale.

Il bando  di concorso  è pubblicato mediante affissione all'Albo
Pretorio  del   Comune  individuato   nel  progetto  biennale  di
localizzazione, nella  sede dell'Associazione intercomunale e sul
Bollettino Ufficiale della Regione.

Della emissione del bando sarà data adeguata pubblicità.

Esso è  inoltre inviato  ai Consolati  italiani presso gli Stati
nei quali si ha una notevole presenza di lavoratori italiani.

ARTICOLO 11
(Criteri per l'individuazione delle cooperative)

Nei limiti  delle disponibilità  definite nel  progetto biennale
l'individuazione delle  cooperative edilizie o loro consorzi deve
essere operata secondo i seguenti criteri:

a) reddito  medio delle  cooperative, derivante  dal reddito  dei
   nuclei familiari  dei soci  prenotatari determinato  ai  sensi
   della legge 5 agosto 1978, n. 457;
b) anzianità di costituzione;
c) numero dei soci iscritti alla data del bando;
d) appartenenza  ad  associazioni  nazionali  di  cooperative  di
   abitazione;
e) proprietà indivisa;
f) valutazione dell'attività precedentemente svolta;
g) sistemi  costruttivi e  tipologie  proposte,  rapportate  alla
   dimensione dell'intervento;
h) utilizzo  di fondi  di  energia  rinnovabili  e  realizzazioni
   finalizzate al risparmio energetico;
i) tipologie  proposte in  modo da ottenere un contenimento delle
   superfici utili degli alloggi ed un minor rapporto SnrSu.

ARTICOLO 12
(Criteri per l'individuazione delle imprese)

Nei limiti  delle disponibilità  definite dal  progetto biennale
l'individuazione delle  imprese di costruzione o loro consorzi, a
seguito di  apposito  schema  descrittivo  degli  interventi  nel
rispetto delle  previsioni contenute nello strumento urbanistico,
presentato dagli  operatori medesimi,  deve essere  operata sulla
base dei seguenti criteri:

a) sistemi  costruttivi e  tipologie  proposte,  rapportate  alle
   dimensioni dell'intervento,  e prezzi di vendita degli alloggi
   da realizzarsi;
b) utilizzo  di fonti  di  energia  rinnovabili  e  realizzazione
   finalizzate al risparmio energetico;
c) disponibilità  a convenzionarsi  con il  Comune per la scelta
   degli acquirenti degli alloggi;
d) attività  precedentemente svolta, ed in particolare attività
   svolta nell'attuazione della legge 5 agosto 1978 n. 457;
e) consorzi di imprese o impresa appartenente a consorzio;
f) sede    sociale    dell'impresa    nell'ambito    territoriale
   dell'Associazione  intercomunale   nel  quale   è  realizzato
   l'intervento;
g) tipologie  proposte in  modo da ottenere un contenimento delle
   superfici utili degli alloggi e un minor rapporto SnrSu;
h) impegno   specifico  a    convenzionarsi  con  il  Comune  per
   realizzare alloggi a mutuo ordinario;
i) tempi di realizzazione dell'intervento.

ARTICOLO 13
(Criteri per l'individuazione dei soggetti del recupero)

Nei limiti  delle disponibilità  definite dal progetto biennale,
l'individuazione  dei  soggetti  incaricati  della  realizzazione
degli interventi di recupero deve essere operata:

Per i  privati, singoli  o riuniti  in consorzio,  sulla base dei
seguenti criteri:

1) anno di costruzione del fabbricato;
2) tipo di intervento a termini dell'art. 31 della legge 5 agosto
   1978, n. 457;
3) dimensionamento dell'intervento;
4) recupero di alloggi non occupati;
5) recupero di alloggi da parte del proprietario che vi abita;
6) lavoratori emigrati all'estero.

Per le  Cooperative edilizie,  oltre che  sulla base  dei criteri
indicati alle  lettere a),  b), c), d), e), f), h) del precedente
art. 11, sulla base dei seguenti criteri integrativi:

1) anno di costruzione del fabbricato;
2) tipo di intervento a termini dell'art. 31 della legge 5 agosto
   1978, n. 457:
3) dimensionamento dell'intervento;
4) recupero di alloggi non occupati.

Per le  imprese di  costruzione, oltre che sulla base dei criteri
indicati alle  lettere b), c), d), e), f) del precedente art. 12,
sulla base dei seguenti criteri integrativi:

1. anno di costruzione del fabbricato;
2. tipo di intervento a termini dell'art. 31 della legge 5 agosto
   1978, n. 457;
3. dimensionamento dell'intervento;
4. recupero di alloggi non occupati;
5. disponibilità a stipulare con il Comune la convenzione di cui
   all'art. 32 della legge 5 agosto 1978, n. 457.

Gli interventi  di recupero individuati nei programmi comunali di
cui al  precedente art. 5, hanno la priorità rispetto agli altri
interventi.

ARTICOLO 14
(Assegnazione di mutui agevolati agli enti pubblici)

L'assegnazione dei  benefici previsti  per l'edilizia agevolata -
convenzionata dalla  legge 5  agosto  1978,  n.  457,  agli  enti
pubblici  di   cui  al   terzo  comma   del  precedente  art.  2,
relativamente agli  interventi individuati dal progetto biennale,
è subordinata  alla presentazione  alla Regione,  da parte degli
stessi,  della   relativa  domanda   nei  termini   previsti  dal
successivo art. 16.

ARTICOLO 15
(Definizione dei punteggi)

Il Consiglio  Regionale in  sede  di  approvazione  del  progetto
biennale di  localizzazione degli  interventi  e  comunque  prima
dell'emissione del  bando, attribuisce  ai criteri  definiti  nei
precedenti artt. 11, 12 e 13 i corrispondenti punteggi al fine di
determinare un'apposita graduatoria tra le domande presentate.

ARTICOLO 16
(Presentazione delle domande)

Le domande,  redatte su  apposito modulo  fornito dalla  Regione,
devono pervenire,  entro e  non oltre il termine perentorio di 30
giorni dalla  data di pubblicazione del bando, alla Regione e, in
copia, al Comune ed all'Associazione intercomunale interessati.

Alla domanda  da presentarsi  alla Regione devono essere allegati
tutti i  documenti probanti,  pena la  esclusione  dal  concorso,
indicati nel  bando e  riportati nell'elenco  analitico contenuto
nel modulo di cui al precedente comma.

ARTICOLO 17
(Individuazione dei soggetti incaricati della realizzazione degli
interventi)

Successivamente alla  data  di  scadenza  del  bando,  la  Giunta
regionale predispone, sulla base dei punteggi definiti secondo le
modalità di  cui ai  precedenti articoli,  la graduatoria  delle
domande  pervenute  suddivise  per  categorie  e  per  interventi
localizzati.

Nel caso  in cui  nell'ambito comunale  per uno o più interventi
non siano  pervenute domande, si provvede scegliendo l'operatore,
della stessa  categoria, con  maggior  punteggio  assoluto  nelle
altre graduatorie,  che non  sia risultato  assegnatario di altri
interventi nello stesso Comune.

In ogni caso di parità si ricorre al sorteggio.

Nel caso  in cui in un Comune non si verifichi la possibilità di
assegnare il  finanziamento programmato,  questo è attribuito al
Comune che si potrà avvalere dello IACP competente come stazione
appaltante.

In ciascun  Comune nel  quale il  progetto  biennale  preveda  la
costruzione, da  parte delle cooperative, di un numero di alloggi
non superiore a 48, una stessa cooperativa può essere incaricata
della realizzazione  di un  solo intervento;   qualora  il numero
degli alloggi previsto sia superiore a 48, una stessa cooperativa
può essere  incaricata della  realizzazione di  non più  di due
interventi.

Una stessa  impresa può essere incaricata della realizzazione di
un  solo  intervento  nell'ambito  dello  stesso  comune.  Per  i
consorzi di  imprese  il  numero  di  interventi  ammissibili  è
elevato a  due. In  ogni caso  la singola  impresa o  il  singolo
consorzio  non   possono  essere   incaricati   nell'ambito   del
territorio regionale  della realizzazione di un numero di alloggi
superiore rispettivamente al dieci per cento e al venti per cento
del numero  degli alloggi  previsto, per le imprese, nel progetto
biennale. Qualora  il progetto  biennale  preveda  un  numero  di
alloggi superiori  a duemila, il limite massimo per ogni impresa,
o consorzio  di imprese  è calcolato  rispettivamente in ragione
del 10 per cento e del 20 per cento fino a duemila, e del 2,5 per
cento e  del 5  per cento  sul restante  numero. Tali limiti sono
arrotondati per eccesso fino ad un numero massimo di 10 alloggi.

Qualora una  cooperativa o  una impresa,  o consorzio di imprese,
risulti vincitrice di un numero di interventi superiori ai limiti
di cui  ai due  precedenti commi, la Giunta regionale provvede ad
individuare gli  interventi da  assegnare, dando  la precedenza a
quelli di  maggiore entità;   in  caso  di  interventi  di  pari
entità la Giunta procede al sorteggio.

Sia la  graduatoria che l'elenco dei soggetti ammessi a beneficio
è approvata  dal Consiglio  regionale, su proposta della Giunta,
nei 30 giorni successivi alla data di chiusura del bando.

ARTICOLO 18
(Verifica dei requisiti)

Per i  soggetti individuati  ai sensi dei precedenti articoli, la
Giunta regionale  provvede entro  60  giorni  alla  verifica  dei
requisiti soggettivi  e della documentazione probante relativa ai
criteri di selezione ai fini dell'assegnazione dei punteggi.

Qualora si  verifichi la  mancanza di  uno o  più requisiti,  la
Giunta regionale  dichiara  la  decadenza  dell'assegnatario  dai
benefici della legge;  nel caso della mancanza o dell'inesattezza
di uno  o più  elementi della  documentazione di  cui  al  comma
precedente,  la   Giunta  regionale   provvede  a  correggere  il
punteggio assegnato.

ARTICOLO 19
(Sostituzioni)

In caso  di decadenza o di rinuncia, la Giunta regionale provvede
alla sostituzione  degli operatori beneficiari, seguendo l'ordine
delle graduatorie di cui al precedente art. 17.

ARTICOLO 20
(Reclami)

Nel termine  di 15 giorni dalla pubblicazione della deliberazione
del Consiglio  regionale di  cui all'art. 17 ultimo comma, sul BU
della  Regione,  potranno  essere  avanzati  reclami  avverso  le
graduatorie per  la correzione  di  eventuali  errori  materiali,
anche relativi ai punteggi.

Nel termine  di 15  giorni dalla  comunicazione  delle  decisioni
della Giunta  regionale di  cui al precedente art. 18, è ammesso
reclamo avverso le medesime ai fini di cui al comma precedente.

Sui reclami  previsti dal  presente  articolo  decide  la  Giunta
regionale entro i 15 giorni successivi.

ARTICOLO 21
(Termini per i lavoratori emigrati)

I termini  di cui  agli artt.  16 e  20 della presente legge sono
aumentati  di   15  giorni  per  le  cooperative  fra  lavoratori
emigrati, nonchè  per i  singoli  lavoratori  emigrati  i  quali
concorrano per interventi di recupero.

TITOLO III
NORME TRANSITORIE

ARTICOLO 22
(Programmazione degli interventi per il biennio 1980-81)

La Giunta  regionale, ricevuta  la comunicazione  del CIPE di cui
all'art. 9,  n. 4), della legge 5 agosto 1978, n. 457, ripartisce
le risorse  finanziarie per  aree provinciali  nel rispetto delle
percentuali stabilite dalla deliberazione del Consiglio regionale
27-12-1978, n.  825, assicurando  altresì il  rispetto, da parte
delle Commissioni  provinciali istituite  ai sensi della medesima
deliberazione, delle direttive ivi contenute.

Successivamente, le Commissioni provinciali formulano proposte di
ripartizione delle  risorse finanziarie  a  livello  comunale  e,
sulla base  delle conseguenti indicazioni dei Comuni, concernenti
gli interventi  da attribuire  nei rispettivi ambiti territoriali
agli   operatori,   inviano   alla   Regione   le   proposte   di
localizzazione degli  interventi a  livello  comunale,  entro  30
giorni dalla  comunicazione della  ripartizione di  cui al  comma
precedente.

La  Regione,   sulla  base   delle  proposte   delle  Commissioni
provinciali,  o,  in  mancanza,  sentiti  i  Comuni  interessati,
approva il  progetto biennale  di localizzazione degli interventi
nonchè le  norme tecniche  e procedurali  per l'attuazione degli
interventi medesimi.

L'individuazione  dei  soggetti  incaricati  della  realizzazione
degli  interventi   viene  operata,  salvo  quanto  previsto  dai
successivi artt.  23 e  24, ai sensi delle disposizioni contenute
nel Titolo II della presente legge.

ARTICOLO 23
(Punteggi per la individuazione degli operatori del biennio 1980-
81)

Per il biennio 1980-81 i punteggi da attribuire ai criteri di cui
agli artt. 11 e 12 sono contenuti nell'allegato "A" alla presente
legge.

ARTICOLO 24
(Individuazione degli operatori del recupero per il biennio 1980-
81)

Per il  biennio 1980-81  la individuazione  degli  operatori  del
recupero avverrà  secondo la procedura di cui alla Deliberazione
consiliare n. 106 del 20 febbraio 1979.

I criteri  e i  punteggi, in  base ai  quali sono  predisposte le
graduatorie,  sono  contenuti  nell'allegato  "B"  alla  presente
legge.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente per  gli effetti  e con le
modalità  di  cui  al  secondo  comma  dell'articolo  127  della
Costituzione e  dell'articolo 28 dello Statuto entra in vigore il
giorno stesso della sua pubblicazione.

La presente  legge è  stata approvata dal Consiglio Regionale il
25-3-1980 ed  è stata vistata dal Commissario del Governo il 30-
4-1980.

ALLEGATO "A"
CRITERI COOPERATIVE (biennio 1980-1981)

a) reddito  medio delle  cooperative, derivante  dal reddito  dei
   nuclei familiari  dei soci  prenotatari determinato  ai  sensi
   della legge 5-8-1978, n. 457.
   1) reddito medio inferiore a 7.200.000              punti    4
   2) reddito medio inferiore a 9.600.000              punti    2

b) anzianità di costituzione (Decreto del Tribunale)
   1) prima del 31-12-1974                             punti    4
   2) prima del 31-12-1976                             punti    3
   3) prima del 31-12-1979                             punti    1

c) numero  dei soci  iscritti alla  data del  bando (al netto dei
   soci che già hanno usufruito dei precedenti finanziamenti)
   1) oltre 100                                        punti    2
   2) da 30 a 100                                      punti    1

d) appartenenza  ad  associazioni  nazionali  di  cooperative  di
   abitazione                                          punti    1

e) proprietà indivisa                                 punti    1

f) valutazione sull'attività precedentemente svolta
   1) mai finanziata con fondi pubblici                punti    2
   2) finanziate con fondi pubblici con un rapporto
      n. alloggi -n. soci uguale o inferiore al 30%    punti    1
   3) finanziate con fondi ordinari                    punti    1

g) sistemi  costruttivi e  tipologie  proposte,  rapportate  alla
   dimensione dell'intervento
   1) uso componenti strutturali e di
      completamento prefabbricabili                    punti    1

h) utilizzo  di fondi  di  energia  rinnovabili  e  realizzazioni
   finalizzate al risparmio energetico
   1) interventi sull'involucro che consentano
      un risparmio energetico del 20% rispetto
      ai parametri della L. 373-1977                   punti    2

i) tipologie  proposte in  modo da ottenere un contenimento delle
   superfici utili degli alloggi ed un minor rapporto snrSu
   1) rapporto SnrSu inferiore o uguale al 35%         punti    2
   2) alloggi con superficie superiore a 85 mq
      e inferiore o uguale a 95 mq in numero
      inferiore o uguale al 50%                        punti    1

CRITERI IMPRESE (biennio 1980-1981)

a) sistemi  costruttivi e  tipologie  proposte,  rapportate  alle
   dimensioni dell'intervento,  e prezzi di vendita degli alloggi
   da realizzare
   1) componenti strutturali e di completamento
      prefabbricabili                                  punti    2
   2) prezzo di vendita (escluso il corrispettivo per
      le aree e gli oneri di urbanizzazione) inferiore
      o uguale al 95% del prezzo massimo fissato
      dalla Regione riferiti ad un livello qualitativo
      medio                                            punti    2

b) utilizzo  di fonti  di  energia  rinnovabili  e  realizzazioni
   finalizzate al risparmio energetico
   1) interventi sull'involucro che consentano
      un risparmio energetico del 20% rispetto
      ai parametri della L. 373-1977                   punti    2

c) disponibilità  a convenzionarsi  con il  Comune per la scelta
   degli acquirenti degli alloggi                      punti    2

d) attività  precedentemente svolta, ed in particolare attività
   svolta nell'attuazione della legge 5-8-1978, n. 457
   1) interventi di edilizia abitativa eseguiti o in
      corso con contributi pubblici                    punti    1
   2) interventi di edilizia abitativa eseguiti o in
      corso in aree PEEP senza contributi pubblici     punti    3
   3) L. 475-1978 - 1o biennio - stipulate convenzioni
      (almeno per il 50% degli alloggi assegnati)      punti    1
   4) L. 457-78 - 1 biennio - rinuncia o decadenza     punti  - 2
   5) L.  475-1978 -  1 biennio  - assunti interventi di edilizia
      sovvenzionata                                    punti    2

e) consorzio di imprese o impresa appartenente a consorziopunti 2

f) sede   sociale    dell'impresa,    nell'ambito    territoriale
   dell'Associazione  Intercomunale   nel  quale   è  realizzato
   l'intervento                                        punti    2

g) tipologia  proposte in  modo da ottenere un contenimento delle
   superfici degli alloggi e un minor rapporto SnrSu
   1) rapporto SnrSu inferiore o uguale al 35%         punti    2
   2) alloggi con superficie superiore a 85 mq e
      inferiore o uguale a 95 mq, in numero inferiore
      o uguale al 50%                                  punti    1

h) impegno   specifico    a  convenzionarsi  con  il  Comune  per
   realizzare alloggi a mutuo ordinario                punti    1

i) tempi di realizzazione dell'intervento
   1) non superiore a 15 mesi dall'inizio dei lavori   punti    2
   2) non superiore a 18 mesi dall'inizio dei lavori   punti    1


ALLEGATO "B"
CRITERI E PUNTEGGI PER IL RECUPERO (biennio 1980-1981)

a) Interventi in zone classificate "A"                 punti    5
b) Anno di costruzione
   1) prima del 1919                                   punti    4
   2) dal 1919 al 1945                                 punti    3
   3) dal 1946 al 1960                                 punti    2
c) Tipo di intervento
   1) restauro e risanamento                           punti    2
   2) ristrutturazione edilizia                        punti    3
   3) ristrutturazione urbanistica                     punti    4
d) Dimensione intervento
   1) 2 alloggi                                        punti    1
   2) 3-6 alloggi                                      punti    2
   3) 7-12 alloggi                                     punti    3
   4) oltre 12 alloggi                                 punti    4
e) Recupero alloggi vuoti                              punti    2
f) Consorzi di privati                                 punti    1
g) Interventi di cooperative edilizie                  punti    2

EDILIZIA

