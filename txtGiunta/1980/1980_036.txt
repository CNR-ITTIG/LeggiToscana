Disciplina transitoria per la coltivazione di cave e torbiere.

Il Consiglio Regionale ha approvato il 19-3-1980
Il Commissario del Governo ha apposto il visto il 22-4-1980
Il Presidente  della Giunta  Regionale promulga la seguente legge
regionale:

ARTICOLO 1

Le attività  di ricerca  e coltivazione  di cave  e torbiere nel
territorio della Regione, sono disciplinate dalla presente legge.

ARTICOLO 2

Al fine  di garantire  un ordinato  e armonico  sviluppo socio  -
economico,  la   Giunta  regionale   predispone  entro   12  mesi
dall'entrata in  vigore della presente legge, uno schema di piano
regionale delle attività estrattive, tenuto conto delle esigenze
di  tutela   del  lavoro   e  delle   imprese,  oltre  che  della
salvaguardia territoriale e ambientale.

Lo schema,  unitamente ai  pareri  pervenuti  è  successivamente
inviato ai  comuni nel  cui territorio ricadono le aree destinate
ad escavazione,  perchè i relativi consigli comunali esprimano i
loro pareri entro trenta giorni dal ricevimento.

Lo schema,  unitamente ai  pareri  pervenuti  è  successivamente
sottoposto all'esame  di una  conferenza  regionale  delle  forze
sociali interessate perchè esprima le proprie osservazioni.

Il piano  è approvato  con deliberazione del Consiglio regionale
da pubblicarsi  sul Bollettino  Ufficiale  della  Regione  ed  ha
durata decennale.

Entro  tre  mesi  dall'approvazione  del  piano  delle  attività
estrattive, i  comuni interessati  dovranno adeguare  ad esso gli
strumenti urbanistici.

Eventuali  varianti   al  piano   possono  essere  approvate  con
deliberazione del  Consiglio regionale  previa  osservanza  delle
procedure stabilite nel presente articolo.

In caso  di gravi  calamità naturali,  la Giunta  Regionale può
autorizzare la  coltivazione di  giacimenti di  cava al  di fuori
delle aree  destinate dal piano regionale ad attività estrattive
e ciò  anche in  deroga alle  disposizioni di  cui alla presente
legge.

ARTICOLO 3

Il Piano delle attività estrattive di cui al precedente articolo
avrà il seguente contenuto:

a) individuazione  delle   aree    favorevolmente    indiziate  e
   suscettibili di attività estrattive;
b) delimitazione,  su cartografia  a scala  opportuna  effettuata
   tenendo conto delle compatibilità con i vincoli paesaggistici
   e idrogeologici,  nonchè con i programmi regionali di assetto
   del territorio,  di parte  o della  totalità  delle  predette
   aree, al  fine di  una loro  potenziale utilizzazione  a scopo
   estrattivo, indicando,  ove possibile  e opportuno,  soluzioni
   alternative;
c) valutazione  dei fabbisogni  dei vari    tipi  di    materiali
   effettuata secondo ipotesi a medio o lungo periodo, al fine di
   graduare nel tempo la utilizzazione delle aree di cui al punto
   precedente;
d) delimitazione  delle  aree  tra  quelle  individuate  come  da
   lettera b),  nelle quali  si può  soddisfare il  fabbisogno e
   quantificazione della parte di questa sufficiente a coprire la
   percentuale del fabbisogno stesso assegnata a ciascuna area;
e) definizione  dei criteri  per la  localizzazione delle singole
   attività estrattive  da  consentire  all'interno  delle  aree
   delimitate secondo  il precedente  punto d) e per le modalità
   di coltivazione dei giacimenti.

Tali  criteri  dovranno  essere  articolati  e  differenziati  in
relazione alle  esigenze di salvaguardia dei valori dell'ambiente
nel contemporaneo rispetto delle esigenze derivanti da necessità
di ordine economico e produttivo.

ARTICOLO 4

Chiunque intenda  procedere a  lavori  rivolti  alla  ricerca  ed
estrazione di  materiali di  cava e torbiera su terreni dei quali
abbia la  disponibilità deve  chiederne autorizzazione al Comune
territorialmente interessato.

Alla domanda  di esercizio  dell'attività estrattiva è allegato
un  progetto   di  coltivazione   opportunamente  dettagliato  in
relazione  all'importanza   dell'attività  estrattiva   e   alla
complessività della situazione ambientale della zona interessata
e formato dalla seguente documentazione:

a) una   relazione      sulle      caratteristiche    geologiche,
   geomorfologiche, idrogeologiche, idrografiche e paesaggistiche
   del luogo  di intervento,  e sulle interferenze dell'attività
   estrattiva sulle  medesime, corredata  da  due  planimetrie  a
   curve  di   livello  di   cui  una  in  scala  1:  10000,  con
   l'ubicazione dell'area  ed il suo inserimento nel quadro delle
   infrastrutture  e  delle  destinazioni  d'uso  del  territorio
   limitrofo, e  l'altra in  scala 1:  2000, se la planimetria in
   scala 1: 10000 non risultasse disponibile, la relazione dovrà
   essere  accompagnata   da  planimetria   in  scala   1:  25000
   contenente le  indicazioni  suddette;    la  relazione  dovrà
   essere inoltre  corredata da  almeno due sezioni geologiche di
   dettaglio del  terreno, di  cui almeno una in scala 1: 2000, e
   da  fotografie   idonee  a   riconoscere  le   caratteristiche
   essenziali dei  luoghi, la  relazione  dovrà  specificare  le
   colture agricole e forestali esistenti;
b) un  piano indicativo  di coltivazione corredato da planimetrie
   in scala 1: 2000 a sezioni in scala 1: 200 tali da individuare
   l'assetto che prevedibilmente il terreno verrà ad assumere in
   conseguenza dell'attività  di coltivazione;   dovranno essere
   indicate le  zone di escavazione, la localizzazione delle aree
   di rispetto delle aree di deposito dei materiali estratti, gli
   impianti anche  di prima  lavorazione,  le  infrastrutture,  i
   servizi, le  recinzioni. Qualora fosse ritenuto necessario, in
   aggiunta  a   quelli  previsti,   potranno  essere  forniti  o
   richiesti elaborati in scala più dettagliata;
c) la  indicazione delle  opere    da    realizzarsi    per    la
   urbanizzazione primaria  e  per  l'allacciamento  ai  pubblici
   servizi,   strettamente    necessarie   all'esercizio    della
   coltivazione, corredata  dalla relativa stima conformemente al
   progetto;
d) la  indicazione delle  eventuali opere  che  sarà  tenuto  ad
   eseguire per  assicurare lo  smaltimento dei  rifiuti solidi -
   liquidi e gassosi;
e) una  relazione sui  metodi di coltivazione previsti e sul tipo
   di macchinari da impiegarsi;
f) un  progetto di  risistemazione    graduale    che    preveda,
   compatibilmente  con   la  natura   e  la  localizzazione  del
   giacimento, il  rimodellamento del  terreno, la ricostituzione
   del manto  vegetale, il  drenaggio delle aree già interessate
   alla coltivazione,  altre opere  che si rendessero necessarie;
   all'elenco delle  opere dovrà accompagnarsi l'indicazione dei
   rispettivi tempi di realizzazione.
   Il progetto  dovrà essere  redatto su  planimetrie quotate in
   scala non  inferiore a 1: 2000 e dovrà comprendere sezioni in
   numero  e   scala  opportuna,  dovrà  essere  precisata,  ove
   necessario, la  natura  e  la  provenienza  dei  materiali  da
   riporto, le essenze da mettere a dimora;
g) la  designazione di un tecnico qualificato quale direttore dei
   lavori, salvo  che  la  direzione  degli  stessi  sia  assunta
   direttamente dal richiedente.

ARTICOLO 5

Della presentazione  della domanda sarà data, entro otto giorni,
a cura del Comune o dei Comuni che l'hanno ricevuta, notizia alla
Giunta Regionale  e al  pubblico,  con  avviso  affisso  all'albo
pretorio.

Nei trenta  giorni successivi  alla pubblicazione, chiunque abbia
interesse ha  diritto di  prendere visione  della domanda e degli
allegati e di presentare osservazioni ed opposizioni.

ARTICOLO 6

Entro  90   giorni  dalla  domanda  dell'interessato,  il  Comune
rilascia l'autorizzazione, con validità massima di 20 anni.

L'autorizzazione può  essere  comunque  di  durata  superiore  a
quella fissata  da titoli  diversi  da  quelli  di  proprietà  e
decadrà con la perdita della disponibilità del bene.

Scaduto il  termine di  cui  al   comma  1 senza  che  sia  stata
comunicata la  determinazione del Comune, colui che ha presentato
istanza di  autorizzazione può  rivolgersi alla Regione con atto
diretto al  Presidente della  Giunta regionale, da presentare nei
successivi 30 giorni.

Sull'istanza decide  il Consiglio  regionale  su  proposta  della
Giunta.

In ogni  caso, decorso il termine di novanta giorni dalla data di
presentazione dell'istanza  di cui al comma 3 senza che sia stata
comunicata alcuna decisione, l'istanza si intende respinta.

Nell'autorizzazione saranno  stabiliti il  piano ed i tempi della
coltivazione, le  modalità della  sistemazione ambientale  delle
aree interessate e le garanzie da presentarsi nelle forme ammesse
dalle leggi vigenti.

Con il provvedimento di autorizzazione possono, altresì, imporsi
vincoli  alla   coltivazione,  tenendo   conto  delle  condizioni
geologiche  ed   idrogeologiche,  della   salubrità  della  zona
circostante, della  sicurezza e  degli interessi dei terzi, e del
preminente interesse pubblico.

L'autorizzazione è  strettamente personale  ed è  trasferibile,
pena la decadenza della stessa, solo previo nulla osta del Comune
che l'ha rilasciata.

L'autorizzazione è  rinnovabile, con l'osservanza delle norme di
cui alla  presente legge,  per un  periodo non superiore a quello
indicato nel primo comma.

ARTICOLO 7

L'autorizzazione  alla   effettuazione  dei   lavori  di  ricerca
contiene la delimitazione del territorio, l'indicazione dei mezzi
da adoperare e l'obbligo della risistemazione dei siti.

L'autorizzazione per la coltivazione della cava ha per oggetto il
complesso estrattivo,  comprendente la  coltivazione della cava o
torbiera, le  discariche, i  connessi impianti  di trattamento di
materiali ubicati  dentro il  perimetro  della  cava  o  torbiera
individuato a  norma dell'art.  4 lett.  b) nonchè  le strade di
servizio.

Per la  realizzazione delle opere al servizio della ricerca o del
complesso estrattivo  che debbano essere eseguite su fondi di cui
il titolare  dell'autorizzazione  non  abbia  il  godimento  può
essere richiesta la dichiarazione di pubblica utilità ed urgenza
a norma dell'art. 32 del RD 29 Luglio 1927 n. 1443.

ARTICOLO 8

Il  Comune,   nel  rilasciare   l'autorizzazione  si  attiene  ai
contenuti fissati dalla Regione nel piano di cui all'art. 2 della
presente legge.

Nelle aree  destinate alle  attività  di  cava,  possono  essere
localizzati anche  insediamenti industriali  aventi finalità  di
prima   o    seconda   lavorazione   o   comunque   complementari
all'attività medesima.

Per le  costruzioni o impianti comunque connessi con le attività
autorizzate a  norma della  presente legge,  il provvedimento  di
autorizzazione costituisce  presupposto  per  il  rilascio  della
concessione prevista dalla Legge 28-1-1977, n. 10.

Per le  cave di  prestito in  caso di  coltivazione temporanea in
prossimità  od   in  connessione   funzionale  con   determinati
interventi   sul   territorio,   l'autorizzazione   può   essere
rilasciata anche per aree a destinazione agricola, per una durata
non superiore  ad un  anno, salvo  proroga comunque  limitata  al
tempo necessario  alla realizzazione  delle opere  connesse e per
una estensione dell'area non eccedente i metri quadri 5.000.

La necessità  di  ricorrere  a  cave  di  prestito  deve  essere
evidenziata con  la relativa  localizzazione  e  descrizione  nel
progetto dell'intervento cui esse risultino funzionali.

ARTICOLO 9

Il rilascio  dell'autorizzazione è  subordinato alla  stipula di
una convenzione,  secondo lo schema tipo approvato dalla Regione,
da trascriversi  nei  registri  immobiliari,  nella  quale  sarà
previsto che  il titolare  della autorizzazione  è  tenuto  alle
spese di  urbanizzazione primaria ed a quelle per l'allacciamento
ai  pubblici   servizi,  all'esecuzione   delle  opere   per   il
trattamento e lo smaltimento dei rifiuti solidi, liquidi, gassosi
ed alla risistemazione dei luoghi secondo il progetto di cui alla
lett. f) dell'art. 4.

Altre disposizioni  a tutela  degli interessi  collettivi  ed  in
considerazione  di   particolari  situazioni,   potranno   essere
inserite nella convenzione.

ARTICOLO 10

Per   gli   oneri   e   gli   obblighi   assunti   dal   titolare
dell'autorizzazione verso  il Comune,  è a  questo conferito  il
potere di  vigilanza, con  la facoltà  di adottare i conseguenti
provvedimenti,  ivi   compresa  la   sospensione   dell'attività
estrattiva  in  caso  di  violazioni  che  comportano  pregiudizi
particolarmente gravi.

Al   fine    di   cui    al   precedente    comma   il   titolare
dell'autorizzazione  è  tenuto  a  mettere  a  disposizione  dei
funzionari delegati  dal comune i mezzi necessari per ispezionare
i lavori.

L'imprenditore è  inoltre tenuto  a fornire  all'amministrazione
comunale e  alla Giunta  regionale ogni informazione richiesta in
ordine all'attività di coltivazione.

I dati,  le notizie e i chiarimenti così ottenuti godranno della
guarentigia stabilita  dall'art. 11  della legge 9 luglio 1926 n.
1162.

Il   Comune    informa   periodicamente   la   Giunta   regionale
sull'andamento  delle   attività   estrattive   nel   territorio
comunale, con particolare riguardo agli aspetti ambientali.

ARTICOLO 11

Per tutte  le coltivazioni  di cave  e torbiere  che risultino in
atto alla  data di entrata in vigore della presente legge e siano
rispondenti alle  vigenti disposizioni  minerarie,  i  conduttori
sono tenuti  ad inoltrare  entro 180  giorni dalla  stessa  data,
domanda di  autorizzazione a norma dell'art. 4 agli effetti e nei
limiti del proseguimento delle attività.

Ove non ostino motivo di interesse pubblico, i Comuni interessati
adottano,  entro   6  mesi  dalla  richiesta  di  autorizzazione,
variante agli  strumenti urbanistici  allo scopo di consentire la
prosecuzione dell'attività estrattiva.

I provvedimenti  di varianti  di cui al comma precedente non sono
oggetto di  preventiva autorizzazione regionale e sono pubblicati
nel primo  giorno  festivo  immediatamente  successivo  a  quello
d'adozione e  trasmessi alla Giunta Regionale per i provvedimenti
di  competenza   entro  il  quindicesimo  giorno  dalla  data  di
adozione.

Nelle more  del rilascio  dell'autorizzazione  è  consentito  di
proseguire la  coltivazione in osservanza del progetto in base al
quale la stessa è stata richiesta.

Qualora  l'autorizzazione   non   venga   richiesta   l'attività
estrattiva deve cessare alla scadenza del termine di cui al primo
comma.

Nel  caso   in  cui   l'imprenditore   che   non   ha   richiesto
l'autorizzazione  sia  il  proprietario  della  cava,  la  Giunta
regionale ha facoltà di concedere la cava o torbiera a terzi, ai
sensi dell'art.  45 del  RD 29-7-1927,  n. 1443,  come modificato
dall'articolo 7 del DPR 28-6-1955, n. 620.

ARTICOLO 12

Coloro  che  proseguono  l'attività  estrattiva  successivamente
all'entrata  in  vigore  della  presente  legge  e  cessino  tale
attività entro  il termine  di cui  al primo comma dell'articolo
precedente o  per diniego  di autorizzazione, sono, in ogni caso,
tenuti a  provvedere alle opere di sistemazione del suolo secondo
le prescrizioni  che verranno  stabilite dal Comune e nel termine
dallo stesso  indicato,  nei  limiti  dell'attività  svolta  nel
periodo suddetto.

In caso  di inottemperanza  il Comune  provvede  alla  esecuzione
delle opere di sistemazione del suolo a spese dell'esercente.

ARTICOLO 13

Nel caso di inadempienza alle prescrizioni fissate dalla presente
legge e dal provvedimento di autorizzazione, il Comune provvede a
notificare   all'imprenditore    le   trasgressioni    accertate,
assegnandogli un  termine di  giorni 30  per la  presentazione di
controdeduzioni.

Il  Comune  se  non  ritiene  le  controdeduzioni  meritevoli  di
accoglimento o  qualora il  termine per  le  controdeduzioni  sia
scaduto senza  che siano  state presentate,  applica la  sanzione
pecuniaria da L. 30.000 a L. 2.000.000 o, nei casi di particolare
gravità,     può     dichiarare     l'imprenditore     decaduto
dall'autorizzazione.

L'imprenditore dichiarato  decaduto è  obbligato al risarcimento
dei danni  e ad eseguire le opere di risistemazione ambientale di
cui alla  lett. f)  dell'art. 4  entro il  termine fissato  nella
deliberazione di decadenza.

ARTICOLO 14

L'autorizzazione può  essere revocata per sopravvenuti specifici
motivi di  interesse pubblico,  con provvedimento  del comune che
l'ha rilasciata  e in  tale provvedimento  è  determinata  anche
l'indennità dovuta all'esercente.

ARTICOLO 15

La  cessazione   anticipata  o   la  sospensione   dell'attività
estrattiva per  un periodo  superiore a  sessanta  giorni  dovrà
essere tempestivamente  comunicata al  Comune che  ha  rilasciato
l'autorizzazione.

La mancata  ottemperanza al  disposto del  presente articolo può
comportare la decadenza dell'autorizzazione.

ARTICOLO 16

Nei casi di decadenza dell'autorizzazione previsti dalla presente
legge, qualora l'imprenditore sia il proprietario, viene disposto
il passaggio  della cava  o torbiera  al patrimonio indisponibile
della Regione  a norma dell'art. 11 della legge 16 maggio 1970 n.
281.

Qualora l'imprenditore  sia persona  diversa dal  proprietario, a
quest'ultimo la  Giunta regionale  può fissare  un  termine  non
superiore a  sei mesi,  per chiedere  una autorizzazione  a  nome
proprio, con  l'avvertimento che, decorso inutilmente il termine,
la cava  o torbiera  dovrà considerarsi  entrata nel  patrimonio
indisponibile della Regione.

All'avente  diritto   è  corrisposto   da  parte  dell'eventuale
concessionario subentrante, il valore attuale degli impianti, dei
lavori utilizzati  e del materiale estratto disponibile presso la
cava o torbiera.

I diritti  dei terzi  sulla cava  o torbiera  si risolvono  sulle
somme  assegnate   all'avente  diritto   a  termine   del   comma
precedente.

ARTICOLO 17

La ricerca  e  la  coltivazione  di  cave  o  torbiere  senza  la
prescritta autorizzazione  comporta l'obbligo di risarcimento dei
danni e  della esecuzione,  a cura  e spese del trasgressore, dei
lavori di  sistemazione ambientale dell'area coltivata, stabiliti
dal Comune  entro il termine dal medesimo fissato, con ordinanza;
il trasgressore  è altresì  soggetto a  sanzione pecuniaria non
inferiore a L. 1.000.000 e non superiore a L. 25.000.000.

La violazione  al disposto  del terzo comma dell'art. 10 comporta
la sanzione amministrativa da Lire 200.000 a Lire 1.000.000.

ARTICOLO 18

In  mancata  esecuzione  dell'ordine  di  eseguire  le  opere  di
sistemazione ambientale,  all'attuazione delle stesse provvede il
comune, con  recupero delle  spese ai  sensi del  RD 14-4-1919 n.
639.

ARTICOLO 19

All'autorizzazione di  cui all'art.  4 della  presente legge  non
sono soggette le escavazioni di sabbia e ghiaia dai corsi d'acqua
e dai  laghi effettuati  in base  a  concessione  rilasciata  dai
competenti organi  della Regione, sentiti i comuni interessati e,
ove esistono, le Comunità Montane ed i consorzi idraulici.

Per l'apertura  di cave  e torbiere  in zone sottoposte a vincolo
forestale resta  fermo l'obbligo  di richiedere ed ottenere anche
l'autorizzazione regionale  ai sensi del combinato disposto degli
articoli 1 e 7 del RD 30 dicembre 1923 n. 3267.

ARTICOLO 20

I provvedimenti con i quali i comuni negano l'autorizzazione alla
ricerca o  alla coltivazione  di  cave  e  torbiere,  sospendendo
l'attività estrattiva,  revocano le  autorizzazioni  concesse  o
dichiarano la decadenza degli imprenditori sono inpugnabili entro
trenta giorni  dalla loro  notificazione con  ricorsi alla Giunta
regionale.

I ricorsi  sono decisi  in via  definitiva dalla Giunta regionale
entro sessanta giorni dalla loro ricezione.

ARTICOLO 21

La Giunta  regionale può  dare in  concessione a  chi ne  faccia
richiesta la cava o torbiera entrata nel patrimonio indisponibile
della Regione.

In tal  caso la  Giunta regionale  determina il  valore dei  beni
diversi dalla  cava o  torbiera  e  dagli  impianti,  dai  lavori
utilizzabili e  dal materiale estratto disponibile presso la cava
o la  torbiera di  cui all'art.  45 del  RD 29-7-1927,  n. 1443 e
successive modificazioni,  sulla base dei criteri stabiliti dalla
legge 22-10-1971, n. 865 e successive modificazioni.

Alla domanda  intesa ad  ottenere  la  concessione  rivolta  alla
Giunta regionale  deve essere  allegata la  documentazione di cui
all'art. 4.

Ottenuta la  concessione, l'interessato deve sempre munirsi della
autorizzazione comunale per la coltivazione della cava e torbiera
di cui all'art. 4 della presente legge.

ARTICOLO 22

Il rilascio  e l'esercizio  di concessioni  riguardanti le cave e
torbiere  facenti   parte  del  patrimonio  della  Regione,  sono
disciplinati dalle  norme della presente legge e del RD 29 luglio
1927, n. 1443, in quanto applicabili.

ARTICOLO 23

Al fine di assicurare un più razionale sfruttamento delle cave e
torbiere contigue  o vicine, conformemente ai fini della presente
legge, la  Giunta Regionale  promuove la costituzione di consorzi
volontari tra  imprese per  la esecuzione,  manutenzione e uso di
opere ed attrezzature al servizio di tali attività.

Qualora si  renda necessaria  la  costituzione  del  consorzio  e
manchi l'iniziativa  volontaristica degli imprenditori, la Giunta
Regionale può costituire consorzi coattivi.

Gli  atti   costitutivi  dei  consorzi  volontari  devono  essere
trasmessi per  notizia alla  Giunta regionale  e al  Comune o  ai
Comuni territorialmente  interessati entro  trenta  giorni  dalla
data della loro stipulazione.

ARTICOLO 24

Nella deliberazione costitutiva dei consorzi coattivi e nell'anno
costitutivo dei  consorzi volontari  sono indicate  le  opere  da
eseguirsi, i  termini d'inizio  e  compimento  delle  stesse,  le
condizioni imposte ai consorziati.

Le quote consortili sono stabilite in proporzione al vantaggio di
ciascun consorziato.

Qualora,  per  cause  imputabili  all'amministrazione  consortile
alcune opere  non siano  ultimate nei termini indicati, la Giunta
regionale,  sentiti   i  comuni  interessati,  può  nominare  un
Commissario il quale provvede a spese del Consorzio di cui assume
la rappresentanza  e  la  amministrazione,  all'esecuzione  delle
opere stesse.

Il Commissario  invita i  consorziati a  depositare le rispettive
quote di  spesa, compresa  quella di  amministrazione, presso  un
istituto di credito su conto vincolato.

Al consorziato  che non  intenda partecipare alle spese ripartite
può   essere    applicata   la    sanzione    della    decadenza
dall'autorizzazione e, ove del caso, dalla concessione.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge è  stata approvata dal Consiglio Regionale il
19-3-1980 ed  è stata vistata dal Commissario del Governo il 22-
4-1980.



ATTIVITA' ESTRATTIVE

