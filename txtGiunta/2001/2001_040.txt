Disposizioni  in   materia  di   riordino   territoriale   e   di
incentivazione delle forme associative di comuni.

Il Consiglio Regionale ha approvato il 26-07-2001
Il Commissario del Governo ha apposto il visto il 10-08-2001
Il Presidente  della Giunta  Regionale promulga la seguente legge
regionale:

ARTICOLO 1
(Oggetto e definizioni)

1. La  presente legge  disciplina le procedure per l'adozione del
programma di  riordino territoriale,  contenente l'individuazione
degli ambiti  territoriali e dei livelli ottimali per l'esercizio
associato sovracomunale  di funzioni  e servizi,  e i criteri per
l'incentivazione dell'esercizio  associato di  funzioni e servizi
da parte dei comuni.

2. Per  esercizio associato  di funzioni e servizi si intende sia
il conferimento  di funzioni  comunali alla struttura associativa
sia l'affidamento  alla forma  associativa di compiti di gestione
inerenti un servizio comunale.

3.  L'esercizio  associato  avviene  negli  ambiti  territoriali,
comunque denominati,  individuati sula  base  della  legislazione
regionale in  relazione alle  caratteristiche fisiche, sociali ed
economiche del  territorio  e  alle  funzioni  e  ai  servizi  da
esercitare,  in  particolare  quando  sono  richieste  specifiche
modalità  di   svolgimento  di  compiti  di  programmazione,  di
organizzazione o di gestione dei servizi.

4. L'esercizio  associato avviene,  altresì, per i comuni di cui
all'articolo 3,  comma 1, nei livelli ottimali, individuati sulla
base della  presente  legge  in  relazione  alle  caratteristiche
demografiche e organizzative dei comuni medesimi.

ARTICOLO 2
(Programma di riordino territoriale)

1.  Il   programma   di   riordino   territoriale   effettua   la
ricognizione, ai  sensi della  legislatura vigente,  degli ambiti
territoriali e  dei livelli  ottimali  previsti  per  l'esercizio
associato sovracomunale di funzioni e servizi.

2. Per  quanto  non  espressamente  previsto  dalla  legislazione
regionale,  il  programma  individua  inoltre,  per  le  funzioni
conferite dalla Regione:

a) gli  eventuali ulteriori  ambiti territoriali per i quali sono
   previste specifiche  modalità di esercizio in forma associata
   di compiti  di programmazione, di organizzazione o di gestione
   dei  servizi;   in  relazione  alle  caratteristiche  fisiche,
   sociali o  economiche del  territorio e  alle  funzioni  e  ai
   servizi da esercitare;
b) i  livelli ottimali  per i  quali è  previsto l'esercizio  di
   funzioni e  servizi comunali  in forma associata, in relazione
   alle caratteristiche  demografiche dei  comuni medesimi,  e il
   termine entro il quale è assicurato detto esercizio.

3. Il  programma stabilisce  altresì le condizioni e i requisiti
per la  concessione e l'eventuale revoca di contributi finanziari
e la  misura dei  contributi medesimi  per l'effettivo  esercizio
associato di funzioni e servizi tra i comuni compresi nell'ambito
territoriale o nel livello ottimale, e per i comuni istituiti per
fusione o derivanti da incorporazione di uno o più comuni.

4.  I   trasferimenti  di  risorse  finanziarie,  conseguenti  al
conferimento ai  comuni di  funzioni regionali  per le  quali  è
previsto l'esercizio  nel livello ottimale individuato sulla base
delle disposizioni  della  presente  legge,  sono  effettuati  in
misura ridotta,  pari al  50 per  cento delle  risorse spettanti,
quando destinatari  del conferimento  sono  comuni  compresi  nel
livello ottimale,  per il  tempo in  cui detti comuni, decorso il
termine di  cui al  comma 2,  lettera b),  non  hanno  provveduto
all'effettivo esercizio  associato di  funzioni e servizi secondo
le previsioni del programma di riordino territoriale.

ARTICOLO 3
(Criteri generali per l'individuazione dei livelli ottimali)

1. Il  livello ottimale  è individuato  per comuni associati, la
cui dimensione  demografica complessiva  non sia  inferiore a  10
mila abitanti;  il livello  ottimale può  essere individuato per
comuni associati  con popolazione complessiva inferiore a 10 mila
abitanti  quando   sia  dimostrata  una  capacità  organizzativa
sufficiente ad esercitare le funzioni conferite dalla Regione.

2. La  capacità organizzativa  di cui  al comma  1,  si  intende
dimostrata quando  i comuni associati costituiscono una comunità
montana.

3. Quando  il livello  ottimale coincide con il territorio di una
comunità montana,  l'esercizio associato  di funzioni  e servizi
previsto per  detto livello  avviene esclusivamente attraverso la
comunità medesima.

ARTICOLO 4
(Proposte dei comuni)

1. I  comuni entro il termine, non inferiore a centoventi giorni,
stabilito dalla  deliberazione di  cui all'articolo  11, comma 1,
presentano alla  Giunta regionale  le proposte  di individuazione
degli  ambiti   territoriali  e   dei  livelli  ottimali  di  cui
all'articolo 2, comma 2.

2. Le proposte sono corredate:

a) dall'indicazione  delle funzioni e dei servizi esercitati o in
   progetto di essere esercitati in forma associata;
b) da  una valutazione  dei  risultati  conseguiti  e  di  quelli
   attesi,   concernente    l'impatto    sull'efficienza    delle
   amministrazioni coinvolte  nell'esercizio  associato,  nonché
   l'economicità,   l'adeguatezza   e   l'efficacia   di   detto
   esercizio, anche  in relazione alla estensione dei servizi per
   i cittadini  e al  miglioramento della  qualità  dei  servizi
   medesimi;
c) dalla   indicazione  dei  soggetti  e  delle  forme  prescelte
   dell'esercizio associato  per il  livello ottimale, tra quelli
   indicati  nel  Titolo  II,  Capo  IV  e  Capo  V  del  decreto
   legislativo 18  agosto 2000,  n. 267  (Testo unico delle leggi
   sull'ordinamento degli enti locali).

3. Le  proposte possono altresì prevedere le ipotesi di modifica
delle  circoscrizioni   comunali,   concertate   tra   i   comuni
interessati, per  le quali  si preveda l'avvio della procedura di
modifica nel triennio successivo.

ARTICOLO 5
(Procedura di adozione del programma di riordino territoriale)

1. Decorso il termine di cui all'articolo 4, comma 1, le proposte
relative alla individuazione dei livelli ottimali, delle funzioni
e dei  servizi, per  i comuni con popolazione inferiore a 10 mila
abitanti che  non vi  abbiano provveduto,  sono effettuate  dalla
provincia entro  sessanta giorni  dalla  richiesta  della  Giunta
regionale.

2. Entro  i successivi  sessanta  giorni,  la  Giunta  regionale,
esaminate le proposte pervenute, predispone lo schema preliminare
di programma di riordino territoriale, contenente gli elementi di
cui all'articolo  2, commi  1, 2  e 3.  Lo schema  preliminare è
sottoposto alla  sede concertativa  prevista  dalla  legislazione
regionale di attuazione del decreto legislativo 31 marzo 1998, n.
112 (Conferimento  di funzioni  e  compiti  amministrativi  dello
Stato alle  regioni ed agli enti locali, in attuazione del Capo I
della L.  15 marzo 1997, n. 59). Il procedimento di concertazione
si svolge entro il termine di sessanta giorni, trascorso il quale
la Giunta  regionale adotta  lo schema  preliminare di  programma
anche in assenza dell'intesa.

3. Lo  schema preliminare è trasmesso ai comuni, alle province e
alle comunità  montane; nei  trenta giorni successivi, i comuni,
le province  e le  comunità montane  possono  far  pervenire  le
proprie osservazioni.  La Giunta  regionale, entro  i  successivi
trenta giorni,  valutate le osservazioni nella sede concertativa,
definisce la proposta di programma di riordino e la sottopone per
l'approvazione al Consiglio regionale.

4. Il  programma di riordino territoriale ha validità dalla data
della  pubblicazione   nel  Bollettino  Ufficiale  della  Regione
Toscana.

ARTICOLO 6
(Aggiornamenti del programma)

1. Il  programma di  riordino territoriale  è aggiornato  almeno
ogni tre  anni, nella  parte  relativa  all'individuazione  degli
ambiti territoriali  e dei  livelli ottimali, con la procedura di
cui agli articoli 4 e 5, su iniziativa della Giunta regionale. In
sede  di  aggiornamento  del  programma,  i  termini  procedurali
previsti dall'articolo  4, comma  1, e dall'articolo 5, comma 1 e
2, sono  ridotti della  metà. La  procedura di aggiornamento del
programma  può   essere  limitata  ai  comuni  e  alle  province
interessati.

2. Le  previsioni del programma di riordino territoriale relative
ai contributi  di cui all'articolo 2, comma 3, sono aggiornate su
iniziativa della  Giunta regionale, previo esperimento della fase
di concertazione di cui all'articolo 5, comma 2.

3. La  Giunta regionale  provvede direttamente agli aggiornamenti
necessari quando  si tratta  di dare  esecuzione  a  disposizioni
legislative  o   regolamentari  successivamente  intervenute  che
comportano la  variazione di  ambiti territoriali  o  di  livelli
ottimali,  ovvero   si  tratta   di  dare   conto  dell'effettiva
costituzione di  unioni di  comuni o dell'avvio in altra forma di
gestioni associate,  o del compimento delle procedure di modifica
delle circoscrizioni comunali.

ARTICOLO 7
(Relazione al Consiglio)

1. La  Giunta regionale  presenta  ogni  tre  anni  al  Consiglio
regionale una  relazione sui  risultati raggiunti nell'attuazione
del programma di riordino territoriale e sugli obiettivi previsti
per il triennio successivo.

ARTICOLO 8
(Condizioni e requisiti per l'incentivazione)

1)   Le   condizioni   e   i   requisiti   per   l'incentivazione
dell'esercizio associato sovracomunale di funzioni e servizi sono
definiti dal programma di riordino territoriale secondo i criteri
del presente articolo.

2) Possono  accedere ai contributi i comuni istituiti per fusione
o derivanti da incorporazione di uno o più comuni.

3)  Le   comunità  montane  possono  accedere  ai  contributi  a
condizione che  assumano  l'esercizio  associato  di  funzioni  e
servizi comunali ulteriori rispetto ai propri.

4) L'unione  di comuni  può accedere  ai contributi a condizione
che eserciti una pluralità di funzioni. Il programma di riordino
territoriale prevede  che, di  norma,  ai  fini  dell'accesso  ai
contributi:

a) l'unione  debba comprendere  comuni appartenenti  alla  stessa
   provincia,  salvo  che  sia  già  stato  espresso  il  parere
   favorevole della  Regione ai  sensi  dell'articolo  133  della
   Costituzione ovvero  che l'unione sia comunque compresa in uno
   degli  ambiti   territoriali  individuati   nel  programma  di
   riordino territoriale;
b) in  caso di  comuni appartenenti a comunità montane, l'unione
   non comprenda comuni appartenenti a comunità montane diverse:
   in  caso   di  comuni  appartenenti  alla  medesima  comunità
   montana, l'unione  sia  promossa  d'intesa  con  la  comunità
   montana, interessi  meno del  50 per  cento dei  comuni  della
   comunità montana e abbia dimensione territoriale inferiore al
   50 per cento del territorio della comunità.

5) I  comuni possono  accedere ai  contributi  a  condizione  che
l'esercizio di  funzioni e  servizi avvenga mediante convenzione,
che preveda  la costituzione  di uffici  comuni o  la  delega  di
funzioni da parte degli enti partecipanti all'accordo a favore di
uno di  essi, ovvero  la costituzione  di un  consorzio ai  sensi
dell'articolo 31 del decreto legislativo n. 267 del 2000.

6) Non  sono  ammesse  a  beneficiare  dei  contributi  le  forme
associative obbligatorie  di  cui  all'articolo  30,  comma  3  e
all'articolo 31,  comma 7,  del decreto  legislativo n.  267  del
2000, e  ogni altro  esercizio in  forma associata  di compiti di
programmazione,  di  organizzazione  e  di  gestione  di  servizi
obbligatoriamente previsto dalla legislazione regionale.

7) Ferma  restando l'applicazione delle disposizioni del presente
articolo, il  programma di  riordino territoriale  può prevedere
ulteriori condizioni e requisiti per l'incentivazione.

ARTICOLO 9
(Tipologia, misura e durata dei contributi)

1. La  tipologia e  la misura dei contributi per l'incentivazione
dell'esercizio associato sovracomunale di funzioni e servizi sono
definite dal programma di riordino territoriale secondo i criteri
del presente articolo.

2.  Per   l'effettiva  attivazione  dell'esercizio  associato  è
concesso un  contributo  forfetario,  consistente  in  una  somma
calcolata in rapporto al numero dei comuni coinvolti ed al numero
di  funzioni   e  servizi  esercitati  in  forma  associata.  Per
l'esercizio associato  mediante  unione  di  comuni  o  comunità
montane è  previsto un  contributo forfetario  più elevato. Nel
caso  di  fusioni  o  incorporazioni,  il  contributo  forfetario
relativo alle  unioni è  raddoppiato; al comune risultante dalla
fusione o  dall'incorporazione i  contributi annuali  di  cui  al
comma 3  sono assegnati  in  misura  doppia,  in  relazione  alle
funzioni e ai servizi effettivamente esercitati.

3. Sono concessi contributi annuali, fino ad un massimo di cinque
anni, sulla base dell'applicazione dei seguenti criteri:

a) rilevanza  e tipologia delle funzioni e dei servizi esercitati
   in forma associata;
b) densità    demografica  dei  comuni  ricompresi  nella  forma
   associativa;
c) numero dei comuni ricompresi nella forma associativa.

4. Il  criterio relativo  alla rilevanza  e alla  tipologia delle
funzioni e dei servizi esercitati in forma associata è applicato
assegnando contributi  per ogni  funzione o  servizio esercitati,
compresi i  servizi generali  di amministrazione.  Ai fini  della
concessione del  contributo,  sono  rilevanti  le  funzioni  e  i
servizi indicati  nel  programma  di  riordino  territoriale  che
comportano  integrazione   di  competenze,   strutture,   risorse
finanziarie,  personale,   con  esclusione   delle  funzioni   di
coordinamento. I  contributi  sono  concessi  in  relazione  alle
funzioni  e   ai  servizi   effettivamente  esercitati  in  forma
associata.

5. Il  criterio relativo  alla densità  demografica è  riferito
all'insieme delle  circoscrizioni comunali interessate alla forma
associativa ed  è applicato  valorizzando i  territori in cui la
densità demografica risulta più bassa.

6. Il  criterio relativo  al numero  dei comuni  ricompresi nella
forma associativa  è applicato  mediante incremento  percentuale
dei contributi assegnati ai sensi dei commi 4 e 5.

7. Ferma restando l'applicazione delle disposizioni dei commi 2 e
3, il programma di riordino territoriale può prevedere ulteriori
criteri per la definizione della misura dei contributi.

ARTICOLO 10
(Decorrenza e cumulo dei contributi)

1. I  contributi di  cui  all'articolo  9  spettano  a  decorrere
dall'anno di approvazione del programma di riordino territoriale.

2. I  contributi sono  cumulabili con quelli concessi allo stesso
titolo sulla base della legislazione statale e regionale vigente.

ARTICOLO 11
(Modalità attuative)

1. La  Giunta regionale  stabilisce con  propria deliberazione le
modalità di  attuazione delle  procedure  per  la  formazione  e
l'aggiornamento del  programma  di  riordino  territoriale  e  di
quanto in  esso previsto  per la  concessione  e  la  revoca  dei
contributi.  Provvede  altresì  al  monitoraggio  dell'effettivo
esercizio associato delle funzioni e dei servizi.

2. I  contributi  sono  concessi  a  domanda,  nei  limiti  dello
stanziamento annuale;  ferma restando  la misura  dei  contributi
prevista per  le fusioni  e le  incorporazioni, se  il totale dei
contributi erogabili  sulla base  delle domande presentate eccede
le risorse  finanziarie impegnabili,  il contributo  spettante  a
ciascuno dei  soggetti richiedenti  è ridotto in proporzione. La
riduzione proporzionale  del contributo  può  essere  effettuata
anche con  criteri  differenziati,  in  particolare  al  fine  di
operare una  minore riduzione  nei casi di esercizio associato di
cui all'articolo  8,  comma  3,  o  di  esercizio  associato  cui
partecipano uno o più comuni di minore dimensione demografica.

ARTICOLO 12
(Disposizioni transitorie)

1. Fino  all'approvazione del programma di riordino territoriale,
la  Regione   promuove,  tramite   l'erogazione   di   contributi
finanziari, l'esercizio associato di cui all'articolo 8, comma 3,
o l'esercizio  associato cui  partecipano uno  o più  comuni  di
dimensione demografica inferiore a 3 mila abitanti.

2.  I  contributi  possono  essere  concessi  in  relazione  alla
costituzione  delle   forme  associative   e  a   condizione  che
l'esercizio associato abbia avuto effettivamente inizio.

3. I  contributi sono concessi dalla Giunta regionale, nei limiti
delle risorse  disponibili, a condizione che i comuni richiedenti
abbiano presentato  di comune  accordo le proposte di definizione
del livello  ottimale ai  sensi dell'articolo  4, commi 1 e 2. La
Giunta regionale  definisce con  propria  deliberazione,  tenendo
conto di  quanto previsto  dall'articolo 3,  commi 1 e 2, e dagli
articoli 8,  9 e 11, comma 2, criteri, modalità e termini per la
concessione  e   la  revoca   dei  contributi.   Lo   schema   di
deliberazione è sottoposto alla sede concertativa prevista dalla
legislazione regionale  di attuazione  del decreto legislativo n.
112 del 1998. Il procedimento di concertazione si svolge entro il
termine  di   sessanta  giorni,  trascorso  il  quale  la  Giunta
regionale adotta la deliberazione anche in assenza dell'intesa.

ARTICOLO 13
(Ambiti territoriali delle comunità montane)

1. Resta  ferma  la  procedura  di  individuazione  degli  ambiti
territoriali delle  comunità montane  disciplinata  dalla  legge
regionale 28  dicembre 2000, n. 82 (Norme in materia di comunità
montane).

ARTICOLO 14
(Modificazioni alle  leggi regionali  26 novembre  1998, n. 85, 1
dicembre 1998,  n.  87,  1  dicembre  1998,  n.  88,  concernenti
l'attuazione del  decreto legislativo  31 marzo  1998, n. 112, in
materia di  conferimento di  funzioni  e  compiti  amministrativi
dello Stato alle regioni e agli enti locali)

1. Al  comma 3  dell'articolo 2 della legge regionale 26 novembre
1998, n.  85 (Attribuzione agli enti locali e disciplina generale
delle funzioni  e dei compiti amministrativi in materia di tutela
della salute,  servizi sociali, istruzione scolastica, formazione
professionale, beni e attività culturali e spettacolo, conferiti
alla regione dal decreto legislativo 31 marzo 1998, n. 112), come
modificata dalla  legge regionale  16 gennaio  2001, n.  1,  sono
soppresse le seguenti parole: "livelli e".

2. La  rubrica dell'articolo  5 della  legge regionale  n. 85 del
1998 come  modificata dalla  legge regionale  n. 1  del 2001,  è
sostituita dalla seguente: "Esercizio associato delle funzioni".

3. Il  comma 1  dell'articolo 5  della legge  regionale n. 85 del
1998 come  modificata dalla  legge regionale  n. 1  del 2001,  è
sostituito dal seguente:

   "1. Al  fine di  favorire l'esercizio  associato da  parte dei
   comuni  delle  funzioni  conferite  dalla  Regione,  ai  sensi
   dell'articolo 3,  comma 2, del decreto, il Consiglio regionale
   approva  il   programma  di   riordino  territoriale   di  cui
   all'articolo 33,  comma 3,  del decreto  legislativo 18 agosto
   2000,  n.   267,  recante   il   testo   unico   delle   leggi
   sull'ordinamento degli enti locali".
   
4. I  commi 2 e 3 dell'articolo 5 della legge regionale n. 85 del
1998 come  modificata dalla  legge regionale  n. 1 del 2001, sono
abrogati.

5. Al  comma 3  dell'articolo 2  della legge regionale 1 dicembre
1998, n.  87 (Attribuzione agli enti locali e disciplina generale
delle  funzioni  e  dei  compiti  amministrativi  in  materia  di
artigianato, industria,  fiere  e  mercati,  commercio,  turismo,
sport,  internazionalizzazione   delle  imprese   e   camere   di
commercio, industria,  artigianato e  agricoltura, conferiti alla
Regione dal  decreto legislativo  31 marzo  1998,  n.  112)  come
modificata dalla legge regionale n. 1 del 2001, sono soppresse le
seguenti parole: "livelli e".

6. La  rubrica dell'articolo  5 della  legge regionale  n. 87 del
1998 come  modificata dalla  legge regionale  n. 1  del 2001,  è
sostituita dalla seguente: "Esercizio associato delle funzioni".

7. Il  comma 1  dell'articolo 5  della legge  regionale n. 87 del
1998 come  modificata dalla  legge regionale  n. 1  del 2001,  è
sostituito dal seguente:

   "1. Al  fine di  favorire l'esercizio  associato da  parte dei
   comuni  delle  funzioni  conferite  dalla  Regione,  ai  sensi
   dell'articolo 3,  comma 2,  del decreto legislativo n. 112 del
   1998, il  Consiglio regionale approva il programma di riordino
   territoriale di  cui all'articolo  33, comma  3,  del  decreto
   legislativo 18  agosto 2000,  n. 267,  recante il  testo unico
   delle leggi sull'ordinamento degli enti locali."
   
8. I  commi 2 e 3 dell'articolo 5 della legge regionale n. 87 del
1998 come  modificata dalla  legge regionale  n. 1 del 2001, sono
abrogati.

9. Al  comma 3  dell'articolo 2  della legge regionale 1 dicembre
1998, n.  88 (Attribuzione agli enti locali e disciplina generale
delle  funzioni  amministrative  e  dei  compiti  in  materia  di
urbanistica  e   pianificazione  territoriale,  protezione  della
natura e dell'ambiente, tutela dell'ambiente dagli inquinamenti e
gestione dei rifiuti, risorse idriche e difesa del suolo, energia
e risorse  geotermiche, opere  pubbliche, viabilità  e trasporti
conferite alla  Regione dal decreto legislativo 31 marzo 1998, n.
112) come  modificata dalla  legge regionale  n. 1 del 2001, sono
soppresse le seguenti parole: "livelli e";.

10. La  rubrica dell'articolo  5 della  legge regionale n. 88 del
1998 come  modificata dalla  legge regionale  n. 1  del 2001,  è
sostituita dalla seguente: "Esercizio associato delle funzioni".

11. Il  comma 1  dell'articolo 5  della legge regionale n. 88 del
1998 come  modificata dalla  legge regionale  n. 1  del 2001,  è
sostituito dal seguente:

   "1. Al  fine di  favorire l'esercizio  associato da  parte dei
   comuni  delle  funzioni  conferite  dalla  Regione,  ai  sensi
   dell'articolo 3,  comma 2,  del decreto legislativo n. 112 del
   1998, il  Consiglio regionale approva il programma di riordino
   territoriale di  cui all'articolo  33, comma  3,  del  decreto
   legislativo 18  agosto 2000,  n. 267,  recante il  testo unico
   delle leggi sull'ordinamento degli enti locali.".
   
12. I commi 2 e 3 dell'articolo 5 della legge regionale n. 88 del
1998 come  modificata dalla  legge regionale  n. 1 del 2001, sono
abrogati.

ARTICOLO 15
(Disposizioni finanziarie)

1. Agli  oneri derivanti  dalla presente  legge, pari  a  lire  3
miliardi per  l'anno 2001,  si fa  fronte con i fondi accantonati
sul cap.  50000 del  bilancio di  previsione per l'esercizio 2001
con la  seguente variazione di bilancio per competenza e cassa di
analogo capitolo:

in diminuzione

   - cap. 50000
   "Fondo    globale    finanziamento    spese
     adempimento di  funzioni normali"  (Spese
     correnti artt. 38 - 87 LR 6.5.77 n. 28)
                                            lire 3.000.000.000.=
                                             (euro 1.549.370,70)

di nuova istituzione

   - cap. 5015
   "Spese per  il riordino  territoriale e  per  l'incentivazione
     delle forme  associative  di  Comuni"  (Legge  regionale  16
     agosto 2001, n. 40)
                                            lire 3.000.000.000.=
                                             (euro 1.549.370,70)

2. Agli  oneri di  spesa per i successivi esercizi si provvederà
con le relative leggi di bilancio.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 16 agosto 2001

Montemagni (designato con DPGR n. 152 del 27/06/2001)

La presente  legge è  stata approvata  dal  Consiglio  Regionale
nella seduta  del 26.07.2001  ed è stata vistata dal Commissario
del Governo il 10.08.2001.




ENTI TERRITORIALI
ORDINAMENTO


