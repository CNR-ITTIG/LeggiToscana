Albo regionale  delle imprese  agricolo-forestali. Regolamento di
attuazione dell'art.13,  comma 4,  della LR 21 marzo 2000, n. 39,
"Legge forestale della Toscana".



IL PRESIDENTE DELLA GIUNTA REGIONALE
Visto l'art.  121 della  Costituzione, quarto  comma, così  come
modificato dall'art.  1 della  Legge Costituzionale  22  novembre
1999, n. 1;

Visto l'art.  13 della  LR 21  marzo 2000, n. 39 (Legge forestale
della Toscana) che demanda alla Giunta regionale l'adozione delle
disposizioni relative  all'iscrizione  all'Albo  regionale  delle
imprese   agricolo-forestali,    alla   loro   cancellazione   ed
all'aggiornamento dell'Albo stesso;

Vista la deliberazione della Giunta regionale n. 327 del 2 aprile
2001  concernente   "Albo  regionale   delle  imprese   agricolo-
forestali. Regolamento  di attuazione  dell'art.13, comma 4 della
LR 39/2000  Legge  forestale  della  Toscana"  con  la  quale  è
approvato il  regolamento in  oggetto,  acquisiti  i  pareri  del
Comitato Tecnico  della Programmazione  di cui all'art. 26, comma
3, della  LR 17 marzo 2000 n. 26, nonché dei Dipartimenti di cui
all'art. 41, comma 3, della medesima legge regionale n. 26;

Vista la decisione n. 5 del 20 aprile 2001 con la quale la CCART.
non ha riscontrato vizi di legittimità;

EMANA
il seguente Regolamento:

ARTICOLO 1
(Iscrizione all'Albo regionale delle imprese agricolo-forestali)

1. Le  imprese che  intendono effettuare  interventi pubblici nel
settore agricolo-forestale  di cui all'articolo 10 e all'articolo
15 comma  1 lettera  c), della  Legge regionale 21 marzo 2000, n.
39, "Legge  forestale della  Toscana" devono  iscriversi all'Albo
regionale previsto dall'articolo 13 della stessa legge.

2.  L'Albo   regionale,  articolato  in  sezioni  provinciali  in
conformità con il disposto del comma 3, dell'art. 13 LR 39/2000,
è pubblicato  nel Bollettino  Ufficiale della Regione Toscana ed
è  depositato   presso  la   Camera  di   Commercio,  Industria,
Artigianato  e  Agricoltura  (CCI.A.A.)  di  ciascuna  provincia,
nonché presso  l'Unioncamere  Toscana  e  presso  la  competente
struttura  amministrativa   del   Dipartimento   dello   Sviluppo
Economico della Regione Toscana.

ARTICOLO 2
(Requisiti per l'iscrizione)

1. Requisiti di ordine generale per l'iscrizione all'Albo sono:

a) iscrizione  in qualità di impresa agricola nel Registro delle
   imprese della  CCI.A.A. o  in analogo registro pubblico per le
   imprese di altri paesi dell'Unione europea;
b) occupare,  con contratto  di lavoro a tempo indeterminato, non
   meno di 15 operai agricoli;
c) svolgere  i lavori  di cui  al comma  1  dell'art.  1  in  via
   continuativa o prevalente da almeno 3 anni;
d) altri  requisiti di  legge indicati  alle lettere d), e), e f)
   del comma 3 dell'articolo 3;

2. Requisiti di ordine speciale sono:

a) idoneità  tecnica basata  su  un'esperienza  nel  settore  di
   almeno 3 anni;
b) disponibilità di attrezzatura tecnica idonea.

ARTICOLO 3
(Procedure finalizzate all'iscrizione)

1. La  domanda  di  iscrizione  all'Albo  regionale  deve  essere
presentata a  cura del  legale rappresentante  dell'impresa  alla
CCI.A.A. della  provincia nel  cui territorio  ha sede  l'impresa
stessa.

2. Per  le imprese  che hanno  sede in  altre regioni  d'Italia o
dell'Unione europea,  la domanda  è presentata  alla CCI.A.A. di
Firenze.

3. La  domanda di  cui al comma 1, redatta su modello predisposto
dalla CCI.A.A., deve contenere le seguenti dichiarazioni:

a) che  l'impresa è  iscritta nel  Registro delle  Imprese o  in
   analogo registro pubblico come "agricola";
b) che    l'impresa  opera  nel  settore  agricolo,  forestale  e
   ambientale in via continuativa o comunque prevalente da almeno
   tre anni;
c) che    l'impresa    occupa  almeno  quindici  operai  a  tempo
   indeterminato, assunti  da non meno di due anni, con contratto
   per addetti a lavori agricoli e forestali;
d) che  l'impresa  non  si  trova  in  stato  di  fallimento,  di
   liquidazione, di  concordato preventivo  né  di  liquidazione
   coatta amministrativa;
e) che   nei    confronti  dell'impresa  non  sussistono  carichi
   pendenti;
f) che  non sussistono  nei confronti  dell'impresa le  cause  di
   divieto, di  decadenza o di sospensione previste dall'articolo
   10 della  Legge 31 maggio 1965, n. 575 "Disposizioni contro la
   mafia", e successive modificazioni.

4. La domanda di cui al presente articolo deve inoltre contenere:

a) una  dichiarazione relativa  ai lavori effettuati dall'impresa
   per conto  di Pubbliche  Amministrazioni  e  soggetti  privati
   negli ultimi  tre anni  specificando, oltre  agli estremi  del
   committente,  l'oggetto   dei   lavori   e   il   periodo   di
   effettuazione degli stessi; nonché per i lavori svolti per la
   Pubblica Amministrazione  l'attestazione relativa all'avvenuto
   rilascio del  certificato di  regolare esecuzione  dei  lavori
   secondo quanto  previsto dal  comma 7 dell'articolo 22 del DPR
   25 gennaio  2000, n.  34 "Regolamento  recante istituzione del
   sistema  di   qualificazione  per   gli  esecutori  di  lavori
   pubblici, ai  sensi dell'articolo 8 della L. 11 febbraio 1994,
   n. 109,  "Legge quadro  in  materia  di  lavori  pubblici",  e
   successive modificazioni;
b) l'elencazione    delle  macchine,  delle  attrezzature  e  dei
   materiali in  possesso dell'impresa,  dalla medesima  ritenuti
   idonei all'esecuzione  dei lavori  richiesti per  l'iscrizione
   all'Albo, con allegazione di copia del libro Cespiti.

ARTICOLO 4
(Termini per l'iscrizione Diniego)

1. La  CCI.A.A.  provvede  all'iscrizione  all'Albo  dell'impresa
richiedente dal  1 al 31 gennaio dell'anno successivo a quello di
presentazione della domanda, previa l'effettuazione dei controlli
sul possesso  dei requisiti.  Decorso tale  termine la domanda si
intende accolta.  La CCI.A.A.  provvede altresì  a trasmettere i
dati relativi  all'iscrizione alle sezioni provinciali dell'Albo,
all'Unioncamere ed  alla competente  struttura  del  Dipartimento
dello Sviluppo Economico della Regione Toscana.

2. L'eventuale  diniego di  iscrizione è disposto dal competente
Dirigente della  CCI.A.A. che lo comunica all'interessato a mezzo
raccomandata con  avviso  di  ricevimento  inviato  entro  il  31
gennaio. Avverso  il diniego  di iscrizione è ammesso ricorso al
Segretario  Generale   della  CCI.A.A.  secondo  quanto  previsto
dall'articolo 6.

ARTICOLO 5
(Aggiornamento dell'Albo Cancellazione)

1. Entro il 31 dicembre di ogni anno le imprese iscritte all'Albo
regionale    trasmettono    alle    competenti    CCI.A.A.    una
autocertificazione  attestante   la  permanenza   dei   requisiti
accompagnata da una relazione sull'attività svolta.

2. Le imprese sono cancellate all'Albo:

a) su richiesta dell'interessato;
b) d'ufficio, per perdita dei requisiti previsti dalla legge;
c) in caso di mancata trasmissione dell'autocertificazione di cui
   al comma 1.

3. Il  provvedimento di  cancellazione di  cui alla  lett. b) del
comma 2,  adottato dal  dirigente della  CCI.A.A. competente,  è
comunicato  all'impresa  interessata  a  mezzo  raccomandata  con
avviso di  ricevimento. Avverso il provvedimento di cancellazione
l'impresa può proporre ricorso ai sensi dell'articolo 6.

4. Entro il 31 gennaio di ogni anno, la CCI.A.A. territorialmente
competente   provvede    a   trasmettere    i    dati    relativi
all'aggiornamento dell'Albo,  nonché  alla  cancellazione  dello
stesso,  all'Unioncamere   Toscana,  alle  CCI.A.A.  delle  altre
province ed  alla competente  struttura  del  Dipartimento  dello
Sviluppo Economico  della  Regione  Toscana,  che  provvede  alla
pubblicazione dell'Albo aggiornato.

ARTICOLO 6
(Ricorsi)

1. Avverso  il provvedimento di diniego dell'iscrizione l'impresa
interessata,   entro    trenta   giorni    dalla   notifica   del
provvedimento, può  proporre ricorso  gerarchico  al  Segretario
Generale della CCI.A.A.

2. Il  termine previsto  dal comma  1 si applica anche in caso di
ricorso  gerarchico  contro  il  provvedimento  di  cancellazione
dall'Albo.  In   tal  caso   l'efficacia  del   provvedimento  di
cancellazione è sospesa fino alla decisione sul ricorso.

ARTICOLO 7
(Norme finali e transitorie)

1. Ai  fini della  gestione  dell'Albo  regionale  delle  imprese
agricolo-forestali, si  applicano, a  favore  delle  CCI.A.A.,  i
diritti di  segreteria di  cui ai  nn. 6  e 7 dell'allegato A) al
Decreto del  Ministero dell'Industria, Commercio e Artigianato 23
marzo 2000.

2. Le  imprese che  risultino già  iscritte  all'Albo  regionale
disciplinato  dalla  Legge  regionale  10  agosto  1992,  n.  36,
"Istituzione Albo regionale delle imprese che operano nel settore
agro-forestale",  e   successive  modificazioni,   sono  iscritte
d'ufficio all'Albo  regionale di  cui al  presente regolamento, a
cura della CCI.A.A. competente per territorio.

3. Per  l'anno 2001,  le nuove iscrizioni devono essere richieste
entro 30  giorni dalla  data di  entrata in  vigore del  presente
regolamento. La  CCI.A.A. provvede  all'iscrizione  all'Albo  nei
successivi  30  giorni  decorsi  i  quali  la  domanda  s'intende
accolta.

4. L'eventuale  diniego di  iscrizione è disposto dal competente
Dirigente della  CCI.A.A. che  lo  comunica  all'interessato  con
avviso di  ricevimento inviato  entro lo stesso termine di cui al
comma 3.  Avverso il  diniego di iscrizione è ammesso ricorso al
Segretario  Generale   della  CCI.A.A.  secondo  quanto  previsto
dall'articolo 6.


Il presente  Regolamento è  pubblicato nel  Bollettino Ufficiale
della Regione ed entra in vigore il 15 giorno successivo alla sua
pubblicazione.

È  fatto  obbligo  a  chiunque  spetti  di  osservarlo  e  farlo
osservare come Regolamento della Regione Toscana.

Firenze, 24 aprile 2001

Passaleva (incaricato con DPGR n. 132 del 22.05.2000)




ALBI
AGRICOLTURA
FORESTE


