Legge regionale  16 gennaio  1995, n. 5 (Norme per il governo del
territorio).  Modifiche   degli  articoli   28  e  29  (mappa  di
accessibilità urbana)  e dell'articolo  35 bis (poteri in deroga
alle disposizioni dei piani regolatori generali).

Il Consiglio Regionale ha approvato il 10-04-2001
Il Commissario del Governo ha apposto il visto il 10-05-2001.
Il Presidente  della Giunta  Regionale promulga la seguente legge
regionale:

CAPO I
MAPPA DI ACCESSIBILITÀ URBANA

ARTICOLO 1
Modifica degli articoli 28 e 29 della LR 5/1995

1. Dopo  la lettera  f) del  comma 2 dell'articolo 28 della legge
regionale 16  gennaio 1995,  n.  5  (Norme  per  il  governo  del
territorio) è inserita la seguente:

   "f bis)  la  mappa  di  accessibilità  urbana  contenente  il
   censimento delle barriere architettoniche nell'ambito urbano e
   la  determinazione   degli  interventi     necessari  al  loro
   superamento,  per   garantire  un'adeguata  fruibilità  delle
   strutture di uso pubblico e degli spazi comuni delle città da
   parte dei  cittadini, compresi  gli anziani,  i  bambini  e  i
   disabili".
   
2. Dopo  il comma  4 dell'articolo 28 della LR 5/1995 è inserito
il seguente:

   "4 bis.  La mappa  di accessibilità  urbana è aggiornata dal
   comune almeno  quinquennalmente; all'aggiornamento  si procede
   secondo quanto  disposto al  comma 6.  Sono  fatti  salvi  gli
   aggiornamenti che  non rechino  innovazioni  sostanziali  alla
   mappa, i  quali sono  approvati con  unica  deliberazione  del
   consiglio comunale."
   
3. Dopo  la lettera  c) del  comma 3  dell'articolo 29  della  LR
5/1995 è inserita la seguente:

   "c  bis)   i   programmi   di   superamento   delle   barriere
   architettoniche  qualora   presenti  nell'ambito   urbano   ad
   impedimento dell'accessibilità delle strutture d'uso pubblico
   e degli spazi comuni;".
   
ARTICOLO 2
Finanziamenti regionali

1. Trascorsi  dodici mesi  dall'entrata in  vigore della presente
legge, l'integrazione dei Regolamenti urbanistici comunali con la
Mappa di  accessibilità urbana costituisce condizione necessaria
per l'attribuzione ai comuni stessi di finanziamenti regionali, a
qualsiasi titolo  erogati,  qualora  finalizzati  al  superamento
delle barriere  architettoniche ovvero  relativi ai  programmi di
edilizia sovvenzionata o agevolata.

ARTICOLO 3
Norma transitoria

1. I  comuni che all'entrata in vigore della presente legge siano
già dotati  dei Regolamenti  urbanistici,  provvedono,  entro  i
dodici mesi  successivi, alla  loro integrazione  con la Mappa di
accessibilità urbana,  con le  procedure di cui all'articolo 28,
comma 6, della LR 5/1995.

CAPO II
POTERI DI DEROGA

ARTICOLO 4
Modifica dell'articolo 35 bis della LR 5/1995

1. La  rubrica dell'articolo  35 bis  della LR  5/1995  è  così
sostituita:

   "Poteri di  deroga  alle  disposizioni  dei  Piani  Regolatori
   Generali".
   
2. Dopo  il comma  2 dell'articolo  35 bis  della  LR  5/1995  è
aggiunto il seguente:

   "2 bis.  La deroga  può essere inoltre concessa, nel rispetto
   di quanto  previsto alle  lettere b)  e c) del comma 2, per la
   realizzazione di  interventi urgenti  ammessi a  finanziamento
   pubblico, finalizzati  alla tutela  della salute e dell'igiene
   pubblica,  al   recupero  di   condizioni  di   agibilità  di
   infrastrutture e  di edifici  pubblici e  privati nonché alla
   salvaguardia dell'incolumità pubblica e privata, che si siano
   resi  necessari   in  conseguenza   di  calamità  naturali  o
   catastrofi, o  di eventi  naturali o  connessi con l'attività
   dell'uomo, rilevanti  ai  fini  dell'attività  di  protezione
   civile."


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 15 maggio 2001

Martini

La presente  legge è  stata approvata  dal  Consiglio  Regionale
nella seduta  del 10.04.2001  ed è stata vistata dal Commissario
del Governo il 10.05.2001.




URBANISTICA

