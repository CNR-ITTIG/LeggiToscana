Legge regionale  13 giugno  1983, n.  47 (Indennità  e  rimborso
spese ai  Consiglieri regionali) e Legge regionale 4 agosto 1986,
n.  37   (Trattamento  economico   di  missione  dei  Consiglieri
regionali). Modifiche.

Il Consiglio Regionale ha approvato il 26-07-2001
Il Commissario del Governo ha apposto il visto il 10-08-2001
Il Presidente  della Giunta  Regionale promulga la seguente legge
regionale:

TITOLO I
MODIFICHE ALLA LEGGE REGIONALE 13 GIUGNO 1983, N. 47

ARTICOLO 1

1. L'art.  4 della  legge  regionale  n.  47  è  sostituito  dai
seguenti:

   "Art. 4
   
   1. Quale  rimborso spese  di cui  all'art.  1  ai  Consiglieri
   regionali è  corrisposta  una  diaria  mensile  della  stessa
   natura di quella parlamentare prevista dall'art. 2 della legge
   31 ottobre  1965 n.  1261, sulla base di 18 giorni di presenza
   media mensile  nella misura  di 100.000  lire  per  giorno  di
   presenza.
   
   La  diaria   non  è   corrisposta  ai  Consiglieri  regionali
   sottoposti a  misure cautelari dalla Magistratura, restrittive
   della  libertà   personale,  tali   da  impedire  l'effettivo
   esercizio della carica, per tutto il periodo di impedimento.
   
   2. La diaria è diminuita di 1/18 per ogni giornata di assenza
   alle sedute:
   
   a) del Consiglio regionale;
   b) dell'Ufficio di presidenza del Consiglio regionale;
   c) della Giunta regionale;
   d) della Conferenza dei Presidenti dei Gruppi consiliari;
   e) delle Commissioni permanenti, speciali e d'inchiesta;
   f) della Giunta delle Elezioni;
   g) delle Commissioni d'indagine.
   
   3.  Nel  caso  di  riunioni  del  medesimo  organo  collegiale
   suddiviso in  più sedute  nell'arco  della  stessa  giornata,
   ciascun Consigliere  dovrà  partecipare  a  tutte  le  sedute
   previste.
   
   4. Si  considera presente  il Consigliere che facendo parte di
   più organi  collegiali, abbia partecipato nella giornata alla
   riunione di  uno degli organi di cui al comma 2, o si trovi in
   missione o  sia incaricato  dal Presidente del Consiglio o dal
   Presidente della Giunta a rappresentare il Consiglio regionale
   o la Giunta regionale.
   
   5.  L'Ufficio   di  Presidenza   determina  le   modalità  di
   accertamento delle  assenze dei  Consiglieri sentita la Giunta
   regionale per  quanto disposto  alla lettera  c)  del  secondo
   comma.
   
   ARTICOLO 4/bis
   
   1. Ai  Consiglieri regionali  è corrisposto un rimborso delle
   spese di  trasporto calcolato  moltiplicando il  doppio  della
   distanza tra  il Comune  di residenza  e il  Comune  sede  del
   Consiglio regionale  per il costo di esercizio a chilometro di
   un automobile  di cilindrata  media. La  distanza, arrotondata
   per eccesso  ad un multiplo di 20, è calcolata sulla base del
   percorso  stradale   ordinario,  autostradale,   marittimo   o
   combinato più  breve. Qualora il doppio della distanza superi
   i 120  Km., per  la parte  eccedente 120 Km. il rimborso viene
   calcolato moltiplicando  tale eccedenza  per un 1/5 del prezzo
   di un libro di benzina super.
   
   2. I Consiglieri regionali che hanno a propria disposizione in
   via permanente  una autovettura  di servizio non hanno diritto
   al rimborso per spese di trasporto.
   
   3. Il  rimborso per  le spese  di trasporto è corrisposto per
   una presenza media presunta di 18 giornate per ogni mese.
   
   4. Il  rimborso per  le spese  di trasporto è diminuito di un
   1/18 per  ogni giornata di assenza accertata secondo i criteri
   stabiliti per il rimborso delle spese di diaria.
   
   5. L'Ufficio  di Presidenza  del Consiglio  regionale emana le
   disposizioni attuative delle norme del presente articolo."
   
ARTICOLO 2

1. Dopo  l'art. 5  della legge  regionale n.  47 sono  aggiunti i
seguenti articoli:

   ARTICOLO 5/bis
   
   Agli oneri derivanti dall'applicazione della presente legge si
   fa fronte per l'anno 2001 mediante lo stanziamento iscritto al
   cap. 00100 del Bilancio di previsione.
   
   ARTICOLO 5/ter
   
   Le disposizioni di cui alla presente legge decorrono dal primo
   giorno del  mese successivo  a quello  dell'entrata in  vigore
   della legge stessa."
   
TITOLO II
MODIFICHE ALLA LEGGE REGIONALE 4 AGOSTO 1986 N. 37

ARTICOLO 3

L'art. 1  della legge regionale 4 agosto 1986 n. 37 è sostituito
dai seguenti:

   "Art. 1
   (Trattamento di missione nel territorio regionale)
   
   1. Al  Consigliere  regionale,  per  missioni  nel  territorio
   regionale per  le quali  è autorizzato di diritto in funzione
   dell'espletamento del  mandato, viene  corrisposto un rimborso
   spese mensile  onnicomprensivo delle  spese di  trasporto e di
   permanenza    commisurato     alle    seguenti     percentuali
   dell'indennità mensile di carica e di funzione:
   
   a) Presidente   della    Giunta    regionale,  Presidente  del
      Consiglio regionale  e componenti  della Giunta  regionale:
      15%;
   b) Consiglieri regionali: 10%.
   
   ARTICOLO 1/bis
   (Trattamento di missione al di fuori del territorio regionale)
   
   1. Ai Consiglieri regionali che si recano fuori del territorio
   regionale per  ragione del loro ufficio spetta l'indennità di
   missione e  il rimborso  delle  spese  nei  limiti  e  con  le
   modalità di cui alla presente legge.
   
   2.  La   missione   è   autorizzata,   in   via   preventiva,
   rispettivamente dal  Presidente della  Giunta per i componenti
   della Giunta  e dal Presidente del Consiglio regionale per gli
   altri Consiglieri.
   
   3. Nei casi di urgenza e sempre per il Presidente della Giunta
   e del  Consiglio regionale  la delibera  di liquidazione della
   missione vale anche come autorizzazione preventiva.
   
   4. Il  giorno e l'ora di inizio nonché la fine della missione
   devono risultare da dichiarazione scritta dell'interessato."
   
ARTICOLO 4

1. L'art.  2 della  legge  regionale  4  agosto  1986  n.  37  è
sostituito dal seguente:

   ARTICOLO 2
   (Ammontare dell'indennità)
   
   1. A decorrere dal 1 gennaio 2001 le misure dell'indennità di
   missione vengono  determinate  annualmente  con  deliberazione
   dell'Ufficio di Presidenza.
   
   La rideterminazione  annuale è  effettuata, entro  il mese di
   gennaio di ogni anno, con delibera dell'Ufficio di Presidenza,
   sulla base  della variazione percentuale dell'indice nazionale
   del costo  della  vita  per  il  mese  di  novembre  dell'anno
   immediatamente precedente."
   
ARTICOLO 5

1. L'art.  10 della  legge regionale  4  agosto  1986  n.  37  è
sostituito dal seguente:

   ARTICOLO 10
   (Imputazione della spesa)
   
   Agli  oneri   finanziari  derivanti   dall'applicazione  della
   presente legge  è fatto  fronte per  l'esercizio 2001 con gli
   stanziamenti di cui ai capitoli 00100 e 00170."
   
ARTICOLO 6

1. dopo  l'art. 10  della legge  regionale 4 agosto 1986 n. 37 è
aggiunto il seguente articolo:

   "Art. 10/bis
   
   Le disposizioni di cui alla presente legge decorrono dal primo
   giorno del  mese successivo  a quello  dell'entrata in  vigore
   della legge stessa."


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

La presente legge, dichiarata urgente ai sensi dell'art. 28 dello
Statuto e  dell'art. 127  della Costituzione,  entra in vigore il
giorno stesso della sua pubblicazione.

Firenze, 16 agosto 2001

Montemagni (designato con DPGR n. 152 del 27/06/2001)

La presente  legge è  stata approvata  dal  Consiglio  Regionale
nella seduta  del 26.07.2001  ed è stata vistata dal Commissario
del Governo il 10.08.2001.




ENTE REGIONE
ORGANI

