Modifiche alle leggi regionali 13 giugno 1983 n. 47 (Indennità e
rimborso   spese   ai   consiglieri   regionali)   e   successive
modificazioni, e  13 giugno  1983 n.  48 (Norme sulla previdenza,
l'assicurazione infortuni  e  l'indennità  di  fine  mandato  ai
consiglieri della Regione Toscana) e successive modificazioni.

Il Consiglio Regionale ha approvato il 05.10.2001
Il Commissario del Governo ha apposto il visto il 26-10-2001
Il Presidente  della Giunta  Regionale promulga la seguente legge
regionale:

Capo I
(Modificazioni della  legge regionale  n.  47/1983  e  successive
modificazioni)

ARTICOLO 1
(Sostituzione dell'articolo 2 bis)

1. L'articolo 2 bis è abrogato e sostituito dal seguente:

   "Sull'indennità di  carica di  cui all'articolo 2 è disposta
   una trattenuta obbligatoria nella misura del cinque per cento,
   a titolo  di contributo  per la corresponsione dell'indennità
   di fine  mandato, e una trattenuta facoltativa del diciassette
   per cento,  a  titolo  di  contributo  per  la  corresponsione
   dell'assegno vitalizio".
   
Capo II

(Modificazioni alla  legge  regionale  n.  48/1983  e  successive
modificazioni)

ARTICOLO 2
(Sostituzione dell'articolo 3)

1. L'articolo 3 è sostituito dal seguente:

   "Art. 3 (Contributi previdenziali).
   
   1. All'inizio  di ogni  legislatura il  consigliere  regionale
   può  scegliere   se  versare  i  contributi  previdenziali  o
   astenersi dal  versamento degli stessi con conseguente perdita
   del diritto  all'assegno vitalizio;  tale scelta è vincolante
   per la durata della legislatura.
   
   2. La  facoltà di cui al primo comma si esercita, da parte di
   ogni consigliere,  entro trenta giorni dall'entrata in carica,
   mediante dichiarazione scritta da presentare al Presidente del
   Consiglio.
   
   3. Per  i consiglieri in carica alla data di entrata in vigore
   della  presente  legge,  la  dichiarazione  di  cui  al  comma
   precedente può  essere presentata  entro trenta  giorni dalla
   data stessa.  Agli stessi,  qualora scelgano  di astenersi dal
   versamento  dei   contributi,  si   applica  quanto   previsto
   dall'articolo 10, primo comma.
   
   4. I  consiglieri rieletti,  che  già  siano  destinatari  di
   assegno vitalizio  ai sensi delle normative precedentemente in
   vigore, qualora  scelgano  di  astenersi  dal  versamento  dei
   contributi, mantengono l'assegno vitalizio maturato.
   
   5.  Il  contributo  previdenziale  è  trattenuto  mensilmente
   dall'indennità di carica.
   
   6. L'Ufficio  di Presidenza del Consiglio regionale disciplina
   le ulteriori  modalità per  l'applicazione delle disposizioni
   di cui al presente articolo".
   
ARTICOLO 3
(Modificazioni all'articolo 10)

1. I commi 3 e 4 dell'articolo 10 sono sostituiti dai seguenti:

   "3. La  facoltà di  cui  al  secondo  comma  è  concessa  al
   consigliere  rieletto  che  ha  già  beneficiato  di  assegno
   vitalizio maturato in precedenti legislature.
   
   4. Le  facoltà di  cui ai  commi precedenti si esercitano con
   apposita domanda  al Presidente  del Consiglio  regionale,  da
   inoltrare, a  pena di decadenza, entro centoventi giorni dalla
   data di cessazione del mandato.
   
   5. Le  stesse facoltà,  nel caso  di decesso del consigliere,
   competono agli  aventi diritto,  che possono esercitarle anche
   se il  consigliere sia  deceduto senza  aver raggiunto  l'età
   pensionabile. In  tali casi,  la  domanda  al  Presidente  del
   Consiglio  regionale   deve  essere   inoltrata,  a   pena  di
   decadenza, entro centoventi giorni dal decesso".
   
2. Il comma 5 diventa comma 6 ed il comma 6 diventa comma 7.

ARTICOLO 4
(Norma finanziaria)

1.  Agli   oneri  finanziari  derivanti  dall'applicazione  della
presente legge  è fatto fronte con gli stanziamenti del Bilancio
del Consiglio regionale.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 31 ottobre 2001

Martini

La presente  legge è  stata approvata  dal  Consiglio  Regionale
nella seduta  del 05.10.2001  ed è stata vistata dal Commissario
del Governo il 26.10.2001.




ENTE REGIONE
ORGANI

