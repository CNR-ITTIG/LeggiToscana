Riduzione dell'aliquota  dell'imposta regionale sulle attività
produttive. (IRAP).

Il Consiglio Regionale ha approvato il  19-12-2000
Il Commissario del Governo ha apposto il visto il 22-1-2001
Il Presidente della Giunta Regionale promulga la seguente legge
regionale:

ARTICOLO 1
(Oggetto)

1. La  presente legge determina, ai sensi dell'articolo 7 della
legge regionale  20 marzo  2000, n. 32 (Disposizioni in materia
di  imposta   regionale  sulle   attività  produttive  (IRAP),
l'aliquota dell'imposta  regionale sulle  attività  produttive
per  alcuni  settori  di  attività  e  categorie  di  soggetti
passivi,  limitatamente   al  valore   della  produzione  netta
prodotto nel territorio della Regione Toscana.

ARTICOLO 2
(Aliquota per  le  Organizzazioni  non  lucrative  di  Utilità
Sociale)

1. L'aliquota  dell'IRAP per  i soggetti di cui all'articolo 3,
comma 1,  lettera e)  del decreto legislativo 15 dicembre 1997,
n. 446  (Istituzione  dell'imposta  regionale  sulle  attività
produttive, revisione  degli scaglioni,  delle aliquote e delle
detrazioni  dell'Irpef   e  istituzione   di  una   addizionale
regionale a tale imposta, nonché riordino della disciplina dei
tributi   locali)    e   successive    modifiche,   considerati
Organizzazioni non  Lucrative di  Utilità Sociale  (ONLUS)  ai
sensi dell'articolo 10 del decreto legislativo 4 dicembre 1997,
n. 460,  (Riordino della  disciplina tributaria  degli enti non
commerciali e  delle organizzazioni  non lucrative  di utilità
sociale), è  determinata nella  misura  del  3,25  per  cento,
limitatamente  alle   attività  istituzionali   esercitate,  a
decorrere dall'anno di imposta in corso alla data del 1 gennaio
2001.

2. L'aliquota  di cui  al comma  1  si  applica  altresì  alle
cooperative sociali  di cui  alla legge 8 novembre 1991, n. 381
(Disciplina delle cooperative sociali).

ARTICOLO 3
(Aliquota per le nuove imprese giovanili)

1. L'aliquota  dell'IRAP per  le nuove imprese giovanili che si
costituiscono nel  territorio regionale nel triennio 2001-2003,
in possesso  dei requisiti previsti dall'articolo 2, commi 3, 4
e 5  della legge  regionale 26 aprile 1993, n. 27 (Agevolazioni
per la creazione di nuove imprese a sostegno dell'imprenditoria
giovanile) e  successive modifiche  è determinata nella misura
del 3,25 per cento.

2. L'aliquota ridotta è applicata per il primo anno di imposta
e per i due successivi.

ARTICOLO 4
(Aliquota per le imprese ubicate nei Comuni montani)

1. Con  decorrenza dall'anno d'imposta in corso alla data del 1
gennaio 2001,  l'aliquota  dell'IRAP  per  i  soggetti  di  cui
all'articolo  3,   comma  1,   lettera  a)  e  b)  del  decreto
legislativo n.  446 del  1997 è  determinata nella  misura del
3,75 per  cento limitatamente  al valore della produzione netta
prodotto   nel   territorio   dei   Comuni   montani   compresi
nell'Allegato 1  alla legge  regionale 18  agosto 1992,  n.  39
(Riforma e  riordino  delle  Comunità  montane)  e  successive
modifiche, ad esclusione dei Comuni parzialmente montani di cui
allo stesso Allegato 1.

2. Qualora  l'attività sia  esercitata nel  territorio di più
Comuni, il  valore della  produzione netta di cui al comma 1 si
considera  prodotto   nel   territorio   dei   Comuni   montani
proporzionalmente all'ammontare delle retribuzioni spettanti al
personale a  qualunque titolo  utilizzato -  compresi i redditi
assimilati,  i   compensi   ai   collaboratori   coordinati   e
continuativi e  gli utili  agli associati  in partecipazione  -
addetto con continuità a stabilimenti, cantieri, uffici o basi
fisse, operanti  per un  periodo di  tempo non  inferiore a tre
mesi nel territorio dei Comuni montani.

3. L'aliquota  ridotta di cui al comma 1 non si applica qualora
il valore  della produzione  netta sia  superiore  a  lire  150
milioni, corrispondente a 77.468,53 euro.

ARTICOLO 5
(Esclusioni)

1. L'aliquota  ridotta prevista  dagli articoli 2, 3 e 4 non si
applica:

a) ai  soggetti che  operano nel  settore  agricolo  e  per  le
   cooperative della  piccola pesca  e loro  consorzi,  di  cui
   all'articolo 10  del decreto del Presidente della Repubblica
   29 settembre  1973, n.  601 (Disciplina  delle  agevolazioni
   tributarie), sino  a  quando  essa  è  superiore  a  quella
   agevolata prevista  dall'articolo 45,  comma 1  del  decreto
   legislativo n. 446 del 1997;
b) ai  soggetti  di  cui  agli  articoli  6  e  7  del  decreto
   legislativo n. 446 del 1997.

2. L'aliquita  ridotta non  si applica  qualora il  minor onere
tributario ecceda  per importo e condizioni i limiti consentiti
dalla normativa comunitaria in materia di aiuti "De Minimis".


La presente  legge è pubblicata sul Bollettino Ufficiale della
Regione. È  fatto obbligo  a chiunque  spetti di  osservarla e
farla osservare come legge della Regione Toscana.

La presente  legge, dichiarata  urgente ai  sensi dell'art.  28
dello Statuto  e dell'art.  127 della  Costituzione,  entra  in
vigore il giorno stesso della sua pubblicazione.

Firenze, 26 gennaio 2001

Martini

La presente  legge è  stata approvata  dal Consiglio regionale
nella seduta del 19-12-2000 ed è stata vistata dal Commissario
del Governo il 22-1-2001.




SVILUPPO ECONOMICO
TRIBUTI

