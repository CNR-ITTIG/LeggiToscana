Legge regionale 16 gennaio 1995, n. 5 (Norme per il governo del
territorio) Modifiche ed integrazioni agli articoli 25, 30, 39,
40.

Il Consiglio Regionale ha approvato il 28-12-2000
Il Commissario del Governo ha apposto il visto il 26-1-2001
Il Presidente della Giunta Regionale promulga la seguente legge
regionale:

ARTICOLO 1
(Modifiche ed integrazioni all'art. 39 della LR 5/1995)

1. Il comma 1 dell'articolo 39 della legge regionale 16 gennaio
1995 n.  5 (Norme  per il governo del territorio) è sostituito
dal seguente:

   "1. I Comuni il cui strumento urbanistico generale sia stato
   approvato prima del 4 febbraio 1995 o ai sensi dell'articolo
   40, sono  tenuti ad  adottare il  Piano strutturale entro le
   scadenze fissate  da un'intesa  tra i  legali rappresentanti
   della Regione, delle Province e dei Comuni, da sottoscrivere
   entro il  31 marzo  2001. L'intesa deve essere ratificata da
   ciascun  Consiglio   comunale  entro   trenta  giorni  dalla
   sottoscrizione e  impegna  i  Comuni  che  l'hanno  ratifica
   all'osservanza delle  scadenze. In  mancanza dell'intesa  le
   scadenze sono  fissate dal  Consiglio regionale  con propria
   deliberazione, per  i medesimi  effetti.  Le  scadenze  sono
   parimenti fissate  con deliberazione del Consiglio regionale
   per quei  Comuni che  non avessero  provveduto alla suddetta
   ratifica.  In  tali  casi  la  deliberazione  del  Consiglio
   regionale  è  adottata  sentiti  le  Province  e  i  Comuni
   interessati e  deve contenere  la  motivazione  del  mancato
   accoglimento, se  ciò ricorre, delle richieste espresse dai
   suddetti enti locali."
   
2. Dopo  il comma 1 dell'art. 39 della LR 5/1995 è inserito il
seguente comma:

   "1 bis.  Nel fissare  le scadenze di cui al comma 1 gli enti
   tengono  conto   della  necessità  di  coordinare  a  scala
   territoriale la  formazione dei  nuovi strumenti urbanistici
   generali al  fine di  affrontare congiuntamente  particolari
   tematiche  di   rilievo   sovracomunale   desumibili   dagli
   obiettivi e dagli indirizzi del P.I.T. e dei P.T.C., quali:
   
   a) il  dimensionamento, l'integrazione e la distribuzione in
      modo  organico   a   scala   territoriale   dei   tessuti
      insediativi e  del complesso  delle funzioni urbane e dei
      servizi;
   b) l'individuazione   di   insediamenti    produttivi    che
      costituiscono  comparti  da  tutelare  per  le  attività
      industriali e di servizio;
   c) l'individuazione   di   situazioni  in cui debbano essere
      migliorati i  livelli di  mobilità delle  persone, delle
      merci e  dei servizi  in relazione alla localizzazione di
      funzioni a scala territoriale;
   d) il consolidamento e la valorizzazione del complesso delle
      aree di  protezione naturale,  nonché delle  attività e
      degli insediamenti rurali, per preservare e riqualificare
      l'ambiente,  il   paesaggio  e   il  patrimonio  storico-
      culturale  e   naturalistico  presente   nel   territorio
      rurale."
   
3. Il  comma 2  dell'articolo 39  della LR 5/1995 è sostituito
dal seguente:

   "Decorse le  scadenze di  cui al  comma 1  e fino  alla data
   della pubblicazione  sul Bollettino  Ufficiale della Regione
   Toscana  dell'atto  d'adozione  del  Piano  strutturale,  la
   concessione ad  edificare è  rilasciata esclusivamente  nei
   casi di cui all'articolo 31, comma 1, lettere a), b), c), d)
   della legge  5 agosto  1978, n.  457 (Norme  per  l'edilizia
   residenziale), nei  casi di cui all'art. 6, comma 3, lettere
   b) e  c) del  decreto-legge 23 gennaio 1982, n. 9 (Norme per
   l'edilizia residenziale e provvidenze in materia di sfratti)
   convertito, con modificazioni, dalla legge 25 marzo 1982, n.
   94, e  per gli interventi previsti dai programmi pluriennali
   d'attuazione già  approvati. Ulteriori  interventi  possono
   essere consentiti  qualora sia  approvata a mezzo di accordo
   di pianificazione  con la  partecipazione  della  Regione  e
   della Provincia  una  variante  allo  strumento  urbanistico
   generale vigente che assicuri:
   
   a) la   compatibilità   con  gli  obiettivi  fissati  dalla
      deliberazione  del   Consiglio  comunale   di  avvio  del
      procedimento per la formazione del piano strutturale;
   b) la  compatibilità delle  previsioni con  gli atti  della
      programmazione  e   pianificazione   territoriale   della
      Regione e della Provincia;
   c) l'adeguatezza  del piano  rispetto alle  finalità e agli
      indirizzi  del   titolo  I   della  presente  legge,  con
      particolare riferimento  a quanto disposto dagli articoli
      1, 2 e 5."
   
ARTICOLO 2
(Modifiche agli articoli 25, 30, 40 della LR 5/1995)

1. Al  comma 2  dell'art. 25,  ai commi  4 e 7 dell'art. 30, ai
commi 3  e 10  dell'art.  40  della  LR  5/1995,  l'espressione
"foglio annunci  legali  della  Provincia"  è  sostituita  con
"Bollettino Ufficiale della Regione Toscana".


La presente  legge è pubblicata sul Bollettino Ufficiale della
Regione. È  fatto obbligo  a chiunque  spetti di  osservarla e
farla osservare come legge della Regione Toscana.

La presente  legge, dichiarata  urgente ai  sensi dell'art.  28
dello Statuto  e dell'art.  127 della  Costituzione,  entra  in
vigore il giorno stesso della sua pubblicazione.

Firenze, 31 gennaio 2001

Martini

La presente  legge è  stata approvata  dal Consiglio regionale
nella seduta del 28-12-2000 ed è stata vistata dal Commissario
del Governo il 26 gennaio 2001.




URBANISTICA

