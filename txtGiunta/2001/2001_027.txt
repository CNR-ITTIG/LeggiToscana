Calendario venatorio 2001-2002.

Il Consiglio Regionale ha approvato il 22-05-2001
Il Commissario del Governo ha apposto il visto il 22-06-2001
Il Presidente  della Giunta  Regionale promulga la seguente legge
regionale:

CAPO I
STAGIONE VENATORIA

ARTICOLO 1
(Stagione venatoria e giornate di caccia)

1. La stagione venatoria ha inizio il 16 settembre 2001 e termina
il 31 gennaio 2002.

2. Per  l'intera stagione  venatoria la  caccia è consentita tre
giorni per  ogni settamana,  che il  titolare della  licenza può
scegliere fra  quelli di  lunedì, mercoledì, giovedì, sabato e
domenica.

3. Nel  periodo dal 1 ottobre al 29 novembre 2001, fermo restando
il divieto  di caccia  nei  giorni  di  martedì  e  venerdì  è
consentito ad ogni cacciatore, per la caccia di appostamento alla
selvaggina migratoria,  di usufruire  anche in  modo continuativo
delle giornate  di caccia  a propria  disposizione  per  l'intera
stagione venatoria.

ARTICOLO 2
(Giornata venatoria)

1. L'esercizio  venatorio  è  consentito  da  un'ora  prima  del
sorgere del  sole fino  al tramonto  secondo i seguenti specifici
orari:

a) dal  16 al  30 settembre:  dalle ore  6,00 alle ore 19,00 (ora
   legale);
b) dal  1 ottobre  al 15  ottobre: dalle  ore 6,30 alle ore 18,30
   (ora legale);
c) dal  16 ottobre  al 28  ottobre: dalle ore 6,45 alle ore 18,15
   (ora legale);
d) dal 28 ottobre al 31 ottobre: dalle ore 5,45 alle ore 17,15;
e) dal 1 novembre al 15 novembre: dalle ore 6,00 alle ore 17,00;
f) dal 16 novembre al 30 novembre: dalle ore 6,15 alle ore 16,45;
g) dal 1 dicembre al 15 dicembre: dalle ore 6,30 alle ore 16,40;
h) dal 16 dicembre al 31 dicembre: dalle ore 6,45 alle ore 16,45;
i) dal 1 gennaio al 15 gennaio: dalle ore 7,00 alle ore 17,15;
l) dal 16 gennaio al 31 gennaio: dalle ore 6,45 alle ore 17,30.

2. Fanno eccezione:

a) la  caccia di  selezione agli ungulati che termina un'ora dopo
   gli orari di cui sopra;
b) la  caccia alla  beccaccia che inizia un'ora dopo gli orari di
   cui sopra.

CAPO II
ESERCIZIO DELLA CACCIA

ARTICOLO 3
(Modalità e forme di caccia)

1. L'esercizio venatorio dal 16 settembre 2001 al 31 gennaio 2002
è consentito, anche con l'ausilio del cane, sia in forma vagante
sia da appostamento fisso o temporaneo.

2. Le Province possano regolamentare, nel periodo compreso fra il
2 gennaio  ed il  31 gennaio  2002, la caccia vagante e l'uso del
cane.

3. È vietato, per l'installazione degli appostamenti temporanei,
prelevare materiale  fresco da  colture arboree  sia agricole che
forestali e  da piante  destinate alla  produzione agricola. Può
essere utilizzata vegetazione spontanea, esclusivamente arbustiva
o erbacea,  appartenente a  specie non  tutelate dalla  normativa
vigente.

4. Gli  appostamenti temporanei  possono essere installati un'ora
prima dell'orario  di caccia; al termine della giornata venatoria
i terreni  devono essere  liberati del materiale usato a cura dei
fruitori. Gli  appostamenti per  la caccia  agli ungulati possono
essere lasciati  in essere con il consenso del proprietario e del
conduttore del fondo.

5.  L'accesso   agli  appostamenti   fissi  o  agli  appostamenti
temporanei nelle  zone dove  non è  permessa la caccia vagante o
nel caso  di fruizione  continuativa di giornate di caccia di cui
all'articolo 1 comma 3, è consentito solo con il fucile smontato
o racchiuso in idoneo involucro.

6. Il  cacciatore è  tenuto  alla  raccolta  dei  bossoli  delle
cartucce sparate.  È altresì  tenuto, al momento dell'abbandono
della postazione  usata, alla  raccolta dei  bossoli intorno alla
postazione usata.

7. Non  è consentita  la posta  alla beccaccia  né la caccia da
appostamento al beccaccino.

8. La  caccia alla lepre in battuta può essere effettuata con un
massimo di sette partecipanti.

ARTICOLO 4
(Carniere giornaliero)

1. Per  ogni giornata  di caccia il carniere complessivo non può
superare i  due capi  di selvaggina  stanziale ed i venti capi di
selvaggina migratoria.

2. Il  prelievo giornaliero  di ogni cacciatore non può superare
per specie le seguenti quantità:

a) lepri: un capo;
b) palmipedi, trampolieri e rallidi: otto capi complessivi;
c) beccacce: tre capi;
d) tortore: dieci capi.

3. I  limiti giornalieri  di carniere  relativi  alla  selvaggina
stanziale di  cui ai  commi 1  e 2 non si applicano nelle aziende
faunistico-venatorie  e   agrituristico-venatorie   nelle   quali
valgono  i   piani  di   abbattimento  annuali   approvati  dalla
Provincia.

4. Per  gli ungulati il cui prelievo avvenga nell'ambito di piani
di abbattimento,  ai sensi  dell'articolo 7  comma  5,  non  sono
applicati i  limiti di cui al comma 1 e i capi vengono registrati
nell'apposito libretto.

ARTICOLO 5
(Allenamento ed addestramento cani)

1. L'allenamento  dei cani  è  consentito,  nei  giorni  fissati
dall'articolo 30  comma 10 della legge regionale 12 gennaio 1994,
n. 3 (Recepimento della Legge 11 febbraio 1992, n. 157 "Norme per
la protezione  della fauna  selvatica omeoterma e per il prelievo
venatorio"), dal  19 agosto al 13 settembre 2001, dal sorgere del
sole alle  ore 11.00  e dalle  ore  14.00  alle  ore  19.00  (ora
legale), sull'intero  territorio regionale non soggetto a divieto
di caccia.  Dall'8 settembre  al 13  settembre  l'allenamento  ed
addestramento dei  cani è consentito ai soli cacciatori iscritti
all'Ambito territoriale  di caccia  (ATC). L'allenamento  non  è
consentito nelle  aree interessate  dalle produzioni  agricole di
cui all'articolo  42 comma 2 della LR 3/1994 e alla deliberazione
del Consiglio  regionale 20  dicembre 1994 n. 588, anche se prive
di tabellazione.  Per i  cacciatori non  residenti in Toscana non
iscritti ad ATC Toscani l'accesso è consentito solo in regime di
reciprocità.

2. Le  Province possono,  per esigenze  di carattere faunistico o
ambientale, ridurre  il periodo previsto dal precedente comma per
l'allenamento e l'addestramento dei cani.

ARTICOLO 6
(Tesserino venatorio)

1. Per esercitare la caccia, il cacciatore deve essere munito del
tesserino venatorio,  valido su  tutto il  territorio  nazionale,
rilasciato dal  Comune  di  residenza,  previa  esibizione  della
licenza di  caccia valida e del cedolino attestante la riconsegna
del tesserino  della stagione  precedente. I cacciatori che hanno
cambiato  residenza   dopo  l'inizio  della  precedente  stagione
venatoria ritireranno il tesserino al Comune di provenienza.

2. Il  cacciatore,  all'inizio  della  giornata  venatoria,  deve
marcare, con  un segno  () o  (x), mediante  penna indelebile  di
colore  scuro,  preferibilmente  nero,  gli  appositi  spazi  del
tesserino venatorio  in corrispondenza  della data della giornata
di caccia,  dell'ATC o  istituto privato.  Deve inoltre  indicare
l'eventuale mobilità, e la fruizione continuativa delle giornate
di caccia alla selvaggina migratoria da appostamento. Deve essere
altresì indicato,  dopo l'abbattimento,  ogni caso di selvaggina
stanziale. Per  la selvaggina  migratoria, deve  essere  indicato
negli appositi  spazi, al momento della cessazione dell'attività
venatoria e  comunque  entro  le  ore  13,  il  numero  dei  capi
abbattuti al  mattino. In  caso  di  prosecuzione  dell'attività
venatoria oltre  le ore  13,  al  termine  dell'attività  dovrà
essere indicato  il numero  degli ulteriori  capi  abbattuti  nel
pomeriggio.

3. Il  deposito dei  capi  di  stanziale  abbattuti  deve  essere
indicato sul  tesserino venatorio  mediante l'apposizione  di  un
cerchio  attorno   alla  segnatura  ()  o  (x)  che  contrassegna
l'abbattimento  del  capo,  così  come  indicato  nel  tesserino
venatorio.

4. Il  tesserino è  mezzo di  controllo delle  quantità e delle
specie prelevate ed a tal fine deve essere riconsegnato non oltre
il 28 febbraio di ogni anno al Comune di residenza ovvero in caso
di cambio di residenza al Comune che lo ha rilasciato.

CAPO III
CALENDARIO VENATORIO

ARTICOLO 7
(Periodi di caccia e specie cacciabili)

1. Dal  16 settembre  al 31 dicembre 2001 la caccia è consentita
a: coniglio  selvatico, allodola,  merlo, pernice rossa, quaglia,
starna, tortora  (Streptopelia turtur). Per la pernice rossa e la
starna le  Province possono  determinare limitazioni  relative ad
aree e periodi di caccia. Tali limitazioni non si applicano nelle
aziende faunistico  venatorie  nelle  quali  la  Provincia  abbia
approvato specifici piani di prelievo.

2. Dal  16 settembre  al 9  dicembre 2001 è consentita la caccia
alla lepre comune.

3. Dal  16 settembre  2001  al  31  gennaio  2002  la  caccia  è
consentita alle seguenti specie: alzavola, beccaccia, beccaccino,
canapiglia,  cesena,   codone,  colombaccio,  cornacchia  grigia,
fagiano, fischione,  folaga, frullino, gallinella d'acqua, gazza,
germano  reale,   ghiandaia,   marzaiola,   mestolone,   moretta,
moriglione,  pavoncella,   porciglione,  tordo  bottaccio,  tordo
sassello, volpe.

4. Dal 1 novembre 2001 al 31 gennaio 2002 è consentita la caccia
al cinghiale  secondo  le  modalità  stabilite  dal  regolamento
regionale 15  luglio 1996 n. 4. Le Province possono individuare i
territori nei quali la caccia al cinghiale può essere anticipata
a partire  dal 1 ottobre 2001 nel rispetto dell'arco temporale di
cui all'articolo  18 comma  2 della legge 11 febbraio 1992 n. 157
(Norme per  la protezione della fauna selvatica e per il prelievo
venatorio). Ai  fini del  contenimento dei  danni alle produzioni
agricole nelle  aree non  vocate, il cinghiale è abbattibile per
l'intera   stagione    venatoria,   secondo    quanto    previsto
dall'articolo 15 comma 1 del regolamento regionale n. 4 del 1996.

5. Nel  rispetto delle  indicazioni dei piani di cui all'articolo
30 comma  6 della  LR  3/1994  le  Province,  sentito  l'Istituto
nazionale per  la fauna selvatica (INFS), predispongono a partire
dal 1  agosto, nel rispetto dell'arco temporale di cui al comma 2
dell'articolo 18  della l. 157/1992, forme di prelievo sulla base
di piani  di assestamento  delle popolazioni  di capriolo, daino,
muflone e cervo. In assenza del piano di assestamento provinciale
sono autorizzati dalla Provincia stessa, nelle aziende faunistico
venatorie, piani  di assestamento  presentati dal concessionario.
L'autorizzazione è subordinata al parere favorevole dell'INFS.

ARTICOLO 8
(Deroghe)

1. La  Giunta regionale  può consentire, sulla base delle scelte
effettuate  nei   piani   faunistico-venatori   provinciali,   su
richiesta  circostanziata  delle  Province,  nei  giorni  1  e  2
settembre  2001   la  caccia   da   appostamento   alla   tortora
(Streptopelia turtur),  al colombaccio  e al merlo. Nei giorni di
cui sopra,  il prelievo  giornaliero  del  colombaccio  non  può
superare i  cinque capi, del merlo da appostamento temporaneo non
può superare  i quattro  capi. La  Giunta regionale nell'atto di
autorizzazione individua  gli orari  di caccia  e i territori ove
questa può  essere svolta,  nel rispetto  dell'arco temporale di
cui  all'articolo  18  comma  2  della  l.  157/1992.  La  Giunta
regionale può  altresì consentire, su richiesta delle Province,
nei laghi  artificiali o altre superfici allagate artificialmente
la caccia  solo da  appostamento fisso,  all'alzavola, al germano
reale e alla marzaiola.

2. L'allenamento  e l'addestramento  dei cani  è  vietato  nelle
giornate di caccia autorizzate ai sensi del comma 1.

3. Nelle  aziende agrituristico-venatorie  ai sensi dell'articolo
16 della  l. 157/1992  è ulteriormente  consentita, nel rispetto
dei piani  di abbattimento  approvati dalle Province, il prelievo
delle seguenti  specie provenienti da allevamento: germano reale,
pernice  rossa,   starna,  quaglia,  lepre  e  ungulati  in  aree
recintate, fino  al 31  gennaio 2002.  Per gli ungulati, in dette
aziende, il  prelievo venatorio  è consentito  a partire  dal 16
settembre 2001.

4. Le Province possono, sentiti i Comitati di Gestione degli ATC,
vietare la  caccia al  fagiano, fatta  eccezione per  le  aziende
faunistico-venatorie  e   agrituristico-venatorie,  nel   periodo
compreso tra il 1 ed il 31 gennaio 2002.

CAPO IV
NORME GENERALI

ARTICOLO 9
(Immissioni)

1. Nei  territori degli ATC è vietata l'immissione di selvaggina
successivamente  al  31  agosto  2001,  fatta  eccezione  per  le
strutture di  ambientamento  o  zone  di  rispetto  appositamente
predisposte e dove la caccia è vietata.

ARTICOLO 10
(Sanzioni)

1.  Per  le  violazioni  alle  norme  della  presente  legge  non
espressamente previste  dalla LR  3/1994 e  dalla l.  157/1992 si
applicano le  sanzioni di  cui all'articolo 58 comma 1 lettera q)
della LR 3/1994.

2. Per  la mancata  riconsegna del tesserino venatorio si applica
una sanzione  amministrativa da  lire 10.000  (euro 5,16)  a lire
60.000 (euro 30,99).

ARTICOLO 11
(Norma finale)

1. Per tutto quanto non previsto dalla presente legge, valgono le
disposizioni vigenti in materia.

2. La  Giunta regionale,  nell'attivazione degli  accordi di  cui
all'articolo 12  comma 3  del regolamento regionale 3 maggio 1996
n. 3  e successive modifiche ed integrazioni determina le forme e
le  modalità   di  caccia   tenuto  conto  delle  condizioni  di
reciprocità.

ARTICOLO 12
(Abrogazione)

1. È abrogata la legge regionale 20 marzo 2000 n. 28 (Calendario
venatorio 2000-2001).


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 26 giugno 2001

Passaleva (incaricato con DPGR n. 132 del 22.05.2000)

La presente  legge è  stata approvata  dal  Consiglio  Regionale
nella seduta  del 22.05.2001  ed è stata vistata dal Commissario
del Governo il 22.06.2001.




CACCIA

