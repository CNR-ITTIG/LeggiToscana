Disciplina delle strade del vino in Toscana.

Il Consiglio Regionale ha approvato il 26-7-1996
Il Commissario del Governo ha apposto il visto il 9-8-1996
Il Presidente  della Giunta  Regionale promulga la seguente legge
regionale:

ARTICOLO 1
(Finalità e definizione di "Strada del vino")

1. La  Regione Toscana,  nell'ambito delle  politiche di sviluppo
rurale, allo  scopo di  valorizzare e  promuovere i  territori ad
alta  vocazione  vitivinicola,  con  particolare  riferimento  ai
luoghi delle produzioni qualitative di cui alla legge 10 febbraio
1992, n.  164, nonchè le produzioni e le attività ivi esistenti
attraverso  la   qualificazione   e   l'incremento   dell'offerta
turistica integrata, promuove e disciplina in ambito regionale la
realizzazione delle "Strade del vino".

2.  Le   "Strade  del   vino"  sono  percorsi  caratterizzati  da
attrattive  naturalistiche,  culturali  e  storiche,  nonchè  da
vigneti e  cantine di aziende agricole singole o associate aperte
al pubblico.

3. Le  attività di  ricezione e  ospitalità svolte  da  aziende
agricole che  hanno sottoscritto  il disciplinare di cui all'art.
3, comma 1, rientrano fra le attività agrituristiche di cui alla
LR 17  ottobre 1994,  n. 76, se rispondono ai requisiti richiesti
dalla legge regionale citata.

4. Le  attività di  cui al  comma 3 possono comprendere anche la
degustazione  dei   prodotti  aziendali   e  l'organizzazione  di
attività ricreative,  culturali e  didattiche, purchè  a favore
degli ospiti aziendali.

5. La  degustazione e  l'organizzazione di  attività ricreative,
culturali e  didattiche, qualora  non svolte  nei confronti degli
ospiti aziendali,  non rientrano  fra le attività agrituristiche
di cui alla LR n. 76/1994.

ARTICOLO 2
(Regolamento di attuazione)

1. Il  Consiglio regionale,  su proposta  della Giunta, entro 180
giorni dalla  data di  entrata in  vigore della  presente  legge,
approva il regolamento di attuazione.

2. Il regolamento dispone in ordine:

a) alla   qualificazione   ed    omogeneizzazione    dell'offerta
   enoturistica regionale, mediante l'indicazione degli standards
   minimi di qualità;
b) alla  definizione di  un'immagine coordinata delle "Strade del
   vino" da parte di tutti i soggetti aderenti di cui all'art. 3,
   comma 1,  anche per  il tramite  di una  specifica ed omogenea
   segnaletica informativa per tutto il territorio regionale;
c) alla  definizione dei contenuti generali del disciplinare-tipo
   e delle linee-guida per la gestione delle "Strade del vino";
d) alla  definizione dei   parametri   qualitativi   cui dovranno
   sottostare i  "Musei della  vite e  del vino  di Toscana"  per
   poter essere soggetti inseriti nelle "Strade del vino".

ARTICOLO 3
(Comitato promotore e disciplinare della  "Strada del vino")

1. Il  disciplinare per  la costituzione,  la realizzazione  e la
gestione di  ogni "Strada  del vino",  rispondente  ai  contenuti
definiti dal  regolamento di  cui all'art.  2, è  proposto  alla
Giunta  regionale   da  un   Comitato  promotore,   cui   possono
partecipare le  aziende  vitivinicole  singole  o  associate,  le
organizzazioni  professionali   agricole,  le   Associazioni   di
produttori agricoli  (A.P.A.) riconosciute  ai sensi  della LR 29
maggio 1980, n. 77, i Consorzi di tutela dei vini di Toscana, gli
enti locali,  le Camere  di commercio,  industria, artigianato  e
agricoltura,  gli   operatori  economici   e  le  istituzioni  ed
associazioni  operanti   nel   campo   culturale   e   ambientale
interessate alla  realizzazione degli  obiettivi  della  presente
legge.

2. Al Comitato promotore partecipano:

- almeno  1/3 delle aziende produttrici di vino iscritte all'Albo
  di cui all'art. 15 della L. 10 febbraio 1992, n. 164, oppure:
- almeno 1/4 delle aziende produttrici di vino, iscritte all'Albo
  di cui  all'art. 15 della L. 164/1992, unitamente ad uno o più
  Comuni o  ad una  Provincia  o  ad  una  Camera  di  commercio,
  industria, artigianato e agricoltura.

3. Ove  il Comitato  promotore rappresenti  un territorio  su cui
insistono più denominazioni di origine, le quote di cui al comma
2 si  ottengono con  la partecipazione  delle aziende produttrici
appartenenti alle varie denominazioni.

4. Ove  il Comitato  promotore rappresenti  un territorio  su cui
insiste una  denominazione articolata in sottozone ai sensi della
L. 164/1992,  le quote  di cui  al comma  2 si  ottengono con  la
partecipazione delle aziende produttrici appartenenti alle citate
sottozone.

5. Al disciplinare sono annesse le sottoscrizioni di impegno alla
realizzazione  della  "Strada  del  vino"  da  parte  dei  legali
rappresentanti dei soggetti aderenti al comitato promotore.

ARTICOLO 4
(Competenze della Regione)

1. La  Giunta regionale  riconosce, esclusivamente  ai fini della
presente legge,  "la Strada  del vino", con riferimento alla zona
geografica interessata  e previa  verifica della  rispondenza del
disciplinare  ai   contenuti  definiti  nel  regolamento  di  cui
all'art. 2.  Tale verifica  è effettuata, entro 120 giorni dalla
proposta del Comitato promotore, con riferimento, in particolare,
a:

a) gli standards di qualità di base, di cui all'art. 2, comma 2,
   lett. a);
b) la coerenza degli impegni assunti dal Comitato promotore;
c) la corrispondenza dell'itinerario progettato alla salvaguardia
   e valorizzazione  delle zone  di produzione  di cui alla L. n.
   164/92;
d) la  corrispondenza dei  "Musei della  vite e  del  vino  della
   Toscana", inseriti  nelle "Strade  del vino", alle norme delle
   leggi regionali  in materia  di musei. Il museo deve avere una
   caratterizzazione   nell'ambito   territoriale   vitivinicolo,
   rivestire carattere  di unicità  e corrispondere ai parametri
   qualitativi previsti dal regolamento di cui all'art. 2.

2. In presenza di richieste di riconoscimento, presentate da più
Comitati con  riferimento alla  stessa "Strada  del Vino",  viene
data priorità  al Comitato  con il  maggior numero  di  aderenti
iscritti alla denominazione di origine.

3. La  Giunta regionale  riconosce altresì, per ogni "Strada del
vino", uno  specifico simbolo  identificativo, in  conformità di
quanto stabilito all'art. 2, comma 2, lett. b).

4. La  Regione promuove  iniziative finalizzate  alla  formazione
professionale  di   animatori  ed   operatori   enoturistici   ed
enomuseali, in  conformità a  quanto disposto dalla LR 31 agosto
1994, n. 70.

ARTICOLO 5
(Comitato responsabile)

1. Entro  60 giorni dal riconoscimento della "Strada del vino" il
Comitato promotore si trasforma in Comitato responsabile.

2. Il Comitato responsabile:

a) procede  alla realizzazione della "Strada del vino" e alla sua
   gestione, in  conformità con  quanto disposto  dalla presente
   legge e dal regolamento di cui all'art. 2;
b) diffonde,  in collaborazione  con i  produttori vitivinicoli e
   con  gli  altri  soggetti  interessati,  la  conoscenza  della
   "Strada del vino";
c) promuove  l'inserimento  della  "Strada  del  vino"  nei  vari
   strumenti di  promozione  turistica  attivati  direttamente  o
   indirettamente;
d) vigila  sulla coerente  attuazione del  progetto da  parte  di
   tutti  i   soggetti  aderenti   al  disciplinare  e  sul  buon
   funzionamento della "Strada del vino";
e) cura i rapporti con gli enti locali;
f) può gestire la campagna di informazione per la valorizzazione
   della "Strada del vino";
g) può gestire un "Museo della vite e del vino di Toscana";
h) può presentare le domande di contributo di cui all'art. 6;
i) riceve  le adesioni  da  parte  dei  soggetti  interessati  al
   disciplinare approvato.

3. Qualora  un "Museo  della vite  e del  vino" non  sia  gestito
direttamente   dal   Comitato   responsabile,   il   responsabile
scientifico del museo fa parte del Comitato stesso.

ARTICOLO 6
(Programma annuale di finanziamento)

1. Per  la realizzazione delle finalità della presente legge, la
Regione prevede  la concessione  di  contributi  per  i  seguenti
interventi:

a) creazione  di specifica  segnaletica riferita alla "Strada del
   vino" riconosciuta;
b) creazione   o    adeguamento    di  "centri  di  informazione"
   finalizzati   ad    una   informazione   specifica   sull'area
   vitivinicola interessata dalla "Strada del vino";
c) creazione  di "Musei  della  vite  e  del  vino  in  Toscana",
   mediante  istituzione   di  nuovi   musei  o   ampliamento   e
   riallestimento di  musei già  esistenti.  Non  potrà  essere
   finanziato più di un museo per ogni "Strada del vino";
d) adeguamento  agli standards  previsti dal  regolamento di  cui
   all'art. 2, comma 2, lett. a).

2. I  contributi di  cui al  comma 1,  lett. a), b) e c), possono
essere concessi a favore di Comitati responsabili, enti locali ed
altri soggetti, fino al 40% dell'investimento totale e fino ad un
massimo, rispettivamente,  di L. 100.000.000 . I beneficiari sono
selezionati secondo il seguente ordine di priorità:

a) Comitato responsabile;
b) enti locali;
c) altri soggetti.

3. I  contributi  di  cui  al  punto  d),  a  favore  di  aziende
produttrici vitivinicole,  singole  e  associate,  che  intendano
aderire ad  una "Strada  del vino",  sono concessi  fino  al  40%
dell'investimento e fino ad un massimo di L. 50.000.000.

4. La  Giunta regionale definisce, con proprio atto deliberativo,
l'apertura dei  termini per  la presentazione  delle  domande  di
contributo, la  documentazione necessaria  ai fini  istruttori, i
criteri e  termini per il procedimento di selezione delle domande
e le modalità di rendicontazione degli interventi.

5. Il  Consiglio regionale,  su proposta  della Giunta,  approva,
entro il 31 ottobre, il programma annuale di finanziamento.

6. La  Giunta regionale  verifica annualmente,  tramite  apposita
rendicontazione prodotta dai soggetti beneficiari, la rispondenza
del contributo  erogato alle  finalità proposte  e, in  caso  di
totale  o   parziale   mancanza   di   rispondenza,   revoca   il
finanziamento.

ARTICOLO 7
(Competenze dei Comuni e delle Province)

1.  I   Comuni  e   le  Province   dispongono  in   merito   alla
localizzazione della  segnaletica informativa  lungo le strade di
rispettiva   competenza    anche   su   proposta   dei   Comitati
responsabili.

2. I  Comuni e  le Province  possono  gestire,  su  proposta  dei
Comitati responsabili, i "centri di informazione".

3.  Le  Province  effettuano  il  controllo  sul  rispetto  delle
disposizioni  della   presente  legge   e,  in   caso  di   gravi
inadempienze da  parte  del  Comitato  responsabile  e  di  altri
soggetti interessati,  propongono alla Giunta regionale la revoca
del riconoscimento di "Strada del vino".

ARTICOLO 8
(Norma finanziaria)

1. Agli  oneri relativi  all'applicazione della presente legge si
fa fronte,  per l'esercizio  1996, con  la seguente variazione di
bilancio, per competenza e per cassa:

Capitolo di spesa in diminuzione

Cap. 20500
   "Fondo pagamento  contributi   conto capitale e
   concorso     attualizzato  sugli  interessi  in
   attuazione  del   programma  di      interventi
   regionali in  agricoltura   (LLRR nn.  47/81  e
   63/81)  finanziamento statale"                L. 800.000.000

Capitolo di spesa di nuova istituzione

Cap. 20305
   "Spese per  iniziative relative   alle  "Strade
   del Vino" (LR 69/96)"                         L. 800.000.000

2. Agli  oneri relativi agli esercizi successivi si fa fronte con
legge di bilancio.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 13 agosto 1996

MARCUCCI
(Incaricata con DPGR n. 221 del 15.6.95)

La presente  legge è  stata approvata dal Consiglio regionale il
26.7.1996 ed  è stata  vistata dal  Commissario del  Governo  il
9.8.1996



PRODOTTI AGRICOLI
TURISMO

