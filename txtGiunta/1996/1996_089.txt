Iniziative volte a prevenire il fenomeno dell'usura.

Il Consiglio Regionale ha approvato il 15-10-1996
Il Commissario del Governo ha apposto il visto il 16-11-1996
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1. La  Regione Toscana  concede contributi  a  favore  dei  fondi
costituiti per la prevenzione del fenomeno dell'usura nel settore
del commercio  da consorzi  o cooperative  di garanzia collettiva
fidi denominati  "Confidi"  e  istituiti  dalle  associazioni  di
categoria imprenditoriali  ai sensi  dell'art. 15  della legge  7
marzo 1996 n. 108 recante "Disposizioni in materia di usura".

ARTICOLO 2
(Modalità e criteri per la concessione dei contributi)

1. I  Confidi interessati  presentano domanda  di contributo alla
Regione Toscana,  entro il 31 gennaio di ciascun anno, secondo le
modalità stabilite  con  deliberazione  della  Giunta  regionale
entro 15 giorni dall'entrata in vigore della presente legge.

2. La domanda deve contenere:

a) l'ammontare del contributo richiesto;
b) l'indicazione  del possesso  dei requisiti  previsti dal  DM 6
   agosto 1996,  emanato ai  sensi del comma 3 dell'art. 15 della
   Legge n. 108/96;
c) l'entità  delle risorse  complessivamente a  disposizione del
   fondo;
d) l'entità dello stanziamento originario del fondo;
e) l'impegno  all'utilizzazione del contributo esclusivamente per
   il rilascio  delle garanzie  previste  dall'art.  15  comma  2
   lettera a) della legge n. 108/96;
f) l'impegno  alla restituzione  del contributo che entro 24 mesi
   non sia  stato impegnato  per la concessione delle garanzie di
   cui alla lettera e);
g) l'impegno  a trasmettere  annualmente alla Giunta regionale la
   rendicontazione  sull'operatività   del  fondo   così   come
   prevista dal successivo art. 3 della presente legge;
h) ogni  altro    elemento    o  documentazione  stabiliti  dalla
   deliberazione di cui al comma 1.

3. La  domanda è  sottoscritta  dal  legale  rappresentante  del
Confidi e  la sottoscrizione  è autenticata  ai sensi  e per gli
effetti di  cui agli  artt. 4  e 20 della legge 4 gennaio 1968 n.
15.

4. Il  contributo è  concesso con  decreto dirigenziale entro 30
giorni dalla  scadenza del  termine di cui al comma 1, ripartendo
la disponibilità  finanziaria tra  i soggetti aventi diritto, in
proporzione all'entità  originaria del  fondo  e  non    potendo
comunque  superare,   per  ciascun   destinatario,  sette   volte
l'ammontare dello stanziamento destinato al fondo dal Confidi.

5. Contestualmente  alla concessione  del contributo  si provvede
all'anticipazione del  50% dell'importo concesso. Il restante 50%
viene erogato dopo la comunicazione del legale rappresentante del
Confidi di aver impegnato almeno il 40% del contributo concesso.

6. La  ripartizione del  contributo per  gli anni  successivi  è
effettuata tenuto  conto delle  garanzie prestate e delle risorse
complessive ancora  disponibili risultanti  dalla rendicontazione
del fondo,  al fine  di non  superare, considerando il contributo
regionale  già   concesso  per  gli  anni  precedenti  e  ancora
disponibile,  il   limite  di   sette  volte   l'ammontare  dello
stanziamento destinato al fondo dal Confidi.

ARTICOLO 3
(Rendicontazione)

1. Entro  il 31  gennaio di  ciascun anno,  i Confidi beneficiari
sono tenuti  a produrre apposito rendiconto alla Giunta regionale
circa la  effettuata prestazione  di garanzia  su  operazioni  di
credito, utilizzando lo schema di rendicontazione approvato dalla
Giunta regionale e allegando la documentazione stabilita.

ARTICOLO 4
(Revoca del contributo regionale)

1. La revoca del contributo è disposta con decreto dirigenziale:

a) qualora  il Confidi non presenti entro il termine stabilito la
   rendicontazione di cui all'art. 3 o la presenti incompleta dei
   dati essenziali o della documentazione richiesta;
b) qualora,    nei  due  anni  successivi  alla  concessione  del
   contributo, questo  non sia  stato integralmente impegnato per
   la concessione  delle garanzie  e per  la parte non impegnata,
   ove le liquidità inutilizzate non siano state restituite alla
   Regione, in  ottemperanza dell'impegno  di cui alla lettera f)
   del comma  1 dell'art.  2, entro  30 giorni dalla scadenza del
   termine di cui alla citata lettera f).

2. In  caso di  revoca, oltre  alla restituzione del contributo o
della parte  del contributo  inutilizzata, il Confidi è tenuto a
corrispondere i relativi interessi al tasso legale.

ARTICOLO 5
(Norma transitoria)

1. La  prima domanda  per la concessione del contributo regionale
è presentata  entro  60  giorni  dall'entrata  in  vigore  della
presente legge e la successiva entro il 31 gennaio 1998

2. Il primo rendiconto è presentato entro il 31 gennaio 1998.

ARTICOLO 6
(Norma finanziaria)

1. Agli  oneri di  spesa, per l'esercizio finanziario 1996, si fa
fronte con  la seguente  variazione da  apportare al  bilancio di
previsione della  spesa dell'esercizio  1996, di pari importo per
competenza e per cassa:

In Diminuzione:

Cap. 50060
   Fondo globale per il finanziamento di spese per
   ulteriori  programmi   di  sviluppo  (spese  di
   investimento - artt. 38/87 LR 6.5.77 n. 28)       453.000.000=
Di Nuova Istituzione:

Cap. 36460
   Spese  per  iniziative  volte  a  prevenire  il
   fenomeno dell'usura (LR 21.11.1996, n. 89)       453.000.000=

2. Per  gli esercizi successivi al 1996, si provvederà con legge
di bilancio.

La presente  Legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 21 Novembre 1996

SILIANI
(Incaricato con DPGR 20.11.1996, n. 163)

La presente  Legge è  stata approvata dal Consiglio regionale il
15-10-1996 ed è stata vistata dal Commissario del Governo il 16-
11-1996.



CRIMINALITà
CREDITO

