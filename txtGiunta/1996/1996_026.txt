Scioglimento del  Consorzio regionale  di Idrobiologia  e  Pesca.
Riorganizzazione  del   sistema  dei   controlli   ambientali   e
fitosanitari. Integrazioni alla LR 18.4.1995, n. 66.

Il Consiglio Regionale ha approvato il 27-3-1996
Il Commissario del Governo ha apposto il visto il 25-3-1996
Il Presidente  della Giunta  Regionale promulga la seguente legge
regionale:

Titolo I
SCIOGLIMENTO DEL CRIP

ARTICOLO 1
(Finalità)

1. La  presente  legge  dispone  lo  scioglimento  del  Consorzio
regionale di  Idrobiologia e  Pesca (CRIP)  costituito con  la LR
6.4.1988 n. 24.

2. Alla  liquidazione del  Consorzio si provvede con le procedure
previste dagli articoli successivi.

ARTICOLO 2
(Nomina del Commissario Liquidatore)

1. Il  Consiglio regionale,  su proposta  della Giunta,  provvede
entro 30  giorni dall'entrata in vigore della presente legge alla
nomina  del  Commissario  liquidatore.  Nell'atto  di  nomina  è
indicata la durata dell'incarico.

2. Per  quanto non  diversamente disposto dalla presente legge si
applicano  le  norme  di  cui  alla  LR  16  giugno  1994  n.  45
concernente la  disciplina dei  Commissari nominati dalla Regione
nonchè la relativa normativa di attuazione.

ARTICOLO 3
(Compiti del Commissario Liquidatore)

1. Il  Commissario Liquidatore  provvede  alla  liquidazione  del
Consorzio oltrechè  alla  gestione  delle  attività  ordinarie,
predisponendo il piano di liquidazione, nel quale sono definiti:

a) lo  stato di  consistenza dei     beni di     proprietà e  la
   ricognizione dei rapporti attivi e passivi del Consorzio;
b) la   ripartizione  del   predetto   patrimonio  fra  gli  enti
   consorziati in  proporzione al  contributo  versato  e  tenuto
   conto degli investimenti da essi realizzati;
c) la ricognizione del personale di ruolo del Consorzio.

2. La  Regione Toscana subentra nei rapporti attivi e passivi del
Consorzio.

3. Il  piano di liquidazione è presentato, entro 90 giorni dalla
nomina, dal  Commissario alla  Giunta regionale per la successiva
approvazione da parte del Consiglio regionale.

ARTICOLO 4
(Consegna dei beni)

1. I  beni di  proprietà del  CRIP, oltre  ai libri  e ad  altri
documenti, vengono  presi in consegna dal Commissario Liquidatore
sulla base  di un  apposito inventario, ricevendo dal Commissario
del consorzio  il conto  della gestione  del  periodo  successivo
all'ultimo bilancio approvato.

Titolo II
CONTROLLI AMBIENTALI E FITOSANITARI

ARTICOLO 5
(Controlli ambientali)

Al fine  di realizzare l'unitarietà e una maggiore funzionalità
delle attività in materia di controlli ambientali, dopo l'art. 8
della LR 18.4.95 n. 66 è aggiunto il seguente articolo:

   "Art. 8 bis
   Ulteriori competenze dell'ARPAT

   1. L'ARPAT,  dopo la liquidazione del CRIP, svolge altresì le
   seguenti attività:

   a) monitoraggio   dei   corsi  d'acqua di  maggiore  interesse
      ecologico- piscatorio  della Toscana  per la compilazione e
      l'aggiornamento della Carta ittica regionale;
   b) formulazione  dei criteri  per  l'immissione  delle  specie
      autoctone e non;
   c) formulazione  delle indicazioni tecniche per gli interventi
      a tutela degli ambienti fluviali e della fauna ittica;
   d) rilevamento,  tramite   schedatura,    della  fauna  ittica
      eurialina delle zone di foce;
   e) partecipazione  alle riunioni  delle Commissioni consultive
      previste dalla  LR 25.4.1984  n. 25 e dalla L. 14.7.1965 n.
      963;
   f) istituzione  di un  sistema di  raccolta dati  di cattura e
      sforzo  relativi   alla  pesca,   finalizzati  anche   alla
      promozione e  diffusione di  prodotti e di sistemi di pesca
      ecologicamente compatibile;
   g) elaborazione    attraverso    modelli    matematici      di
      produttività  dei dati di cattura/sforzo per i molluschi e
      pesci;
   h) espressione  di pareri  motivati in  tema di gestione delle
      risorse così  come previsto  dall'art. 97  del Regolamento
      per l'esecuzione della L. 14.7.1965 n. 963;
   i) realizzazione  di    controlli    rivolti    alla    tutela
      dell'ecosistema.

   2. L'ARPAT  garantisce la  continuità delle ricerche in corso
   di  realizzazione   da  parte  del  CRIP  all'atto  della  sua
   liquidazione."

ARTICOLO 6
(Controlli fitosanitari)

Dopo l'art.  8 bis della LR 16.4.95 n. 66 è aggiunto il seguente
articolo:

   "Art. 8 ter
   Competenze in materia fitosanitaria

   1. Sono  attribuite  all'ARPAT  anche  le  seguenti  ulteriori
   attività:

   a) tutte  le funzioni  di cui al titolo III della LR 12 aprile
      1995, n.  55 e  quelle comunque già attribuite al Servizio
      fitosanitario  regionale   da  disposizioni   nazionali   e
      regionali, con  esclusione di  quelle di  cui  all'art.  12
      della Legge  citata. La  Giunta regionale  specificherà le
      norme attuative e procedurali con successiva deliberazione;
   b) le  attività di  controllo, prevenzione  di inquinanti sui
      vegetali, quali piogge acide e prodotti della combustione;
   c) il  coordinamento dei  controlli sul  corretto  impiego  di
      concimi, fitofarmaci e residui produttivi;
   d) effettua il controllo sulla sperimentazione fitoiatrica dei
      nuovi formulati antiparassitari;
   e) esprime  il parere sulle richieste di limitazione, anche in
      rapporto a particolari periodi d'impiego o sulla esclusione
      di prodotti fitosanitari autorizzati;
   f) esprime  il   parere sulla   regolamentazione  di  prodotti
      fitosanitari a  scopo non  agricolo e  sull'uso  del  mezzo
      aereo per trattamenti antiparassitari;
   g) collabora  con la  Giunta Regionale e con le Aziende UUSSLL
      al:
      - controllo    ufficiale    sul  commercio  e  impiego  dei
        fitofarmaci
      - sorveglianza    ambientale    sugli    effetti    causati
        dall'impiego di fitofarmaci.".

Titolo III
DISPOSIZIONI PER IL TRASFERIMENTO DEL PERSONALE

ARTICOLO 7
(Personale del disciolto CRIP)

1. Il  personale  di  ruolo  o  comunque  con  rapporto  a  tempo
indeterminato del disciolto Consorzio regionale di Idrobiologia e
Pesca in  servizio alla  data del  1 gennaio 1996, è trasferito,
con decorrenza  dal primo  giorno del  quarto mese  successivo  a
quello di  entrata in  vigore della  presente legge,  all'Agenzia
regionale per  la Protezione  Ambientale  della  Toscana  (ARPAT)
istituita con  la LR  66/95.  Il  trasferimento  è  attuato  con
Deliberazione della Giunta regionale.

2. Il  personale trasferito  è inquadrato  a cura  del Direttore
Generale dell'Agenzia,  salvo quanto previsto dall'art. 24, comma
3,  della  LR  66/95,  nei  ruoli  del  personale  dell'ARPAT  in
posizione  corrispondente  a  quella  formalmente  rivestita  nel
consorzio di  provenienza, con salvaguardia dello stato giuridico
e dei  trattamenti economici  a carattere  fisso  e  continuativo
acquisiti  all'atto   del  trasferimento.   Eventuali  differenze
retributive risultanti,  rispetto al trattamento fondamentale e/o
ai  trattamenti   accessori   attribuiti   in   base   al   nuovo
inquadramento,  sono   transitoriamente  mantenute  a  titolo  di
distinti assegni  ad  personam,  utili  ad  ogni  effetto,  anche
previdenziale, in  relazione ai  rispettivi  titoli  originari  e
riassorbite  fino   a  concorrenza  in  occasione  di  successivi
miglioramenti per i corrispondenti titoli.

3. Gli  inquadramenti operati  ai sensi  del comma precedente non
possono comportare promozioni a qualifiche funzionali superiori a
quelle rispettivamente risultanti all'atto del trasferimento.

ARTICOLO 8
(Personale del Servizio fitosanitario regionale)

1. La  Giunta regionale,  con propria  deliberazione da adottarsi
entro trenta  giorni  dalla  data  di  entrata  in  vigore  della
presente legge,  sentite le  rappresentanze sindacali  aziendali,
individua i  dipendenti del  ruolo unico  del personale regionale
che  risultano  stabilmente  adibiti  alle  attività  trasferire
all'ARPAT ai sensi dei precedenti articoli.
I dipendenti  medesimi, con  deliberazione da  adottarsi entro  i
successivi  trenta   giorni,  sono   trasferiti   all'ARPAT   con
decorrenza dal primo giorno del mese successivo.

2. Il  personale trasferito  è inquadrato  a cura  del direttore
generale dell'Agenzia,  salvo quanto previsto dall'art. 24, comma
3 della LR 66/95, nei ruoli del personale dell'ARPAT in posizione
corrispondente a quella formalmente rivestita nel ruolo unico del
personale regionale, con salvaguardia dello stato giuridico e dei
trattamenti economici  a carattere fisso e continuativo acquisiti
all'atto del trasferimento.
Eventuali  differenze   retributive   risultanti,   rispetto   al
trattamento   fondamentale    attribuito   in   base   al   nuovo
inquadramento, sono mantenute a titolo di assegno ad personam non
riassorbibile,  utile   ad  ogni  effetto,  anche  previdenziale.
Eventuali differenze risultanti rispetto ai trattamenti accessori
sono transitoriamente  mantenute a titolo di assegno ad personam,
utile ad  ogni effetto,  anche  previdenziale,  in  relazione  al
rispettivo titolo  originario e riassorbite fino a concorrenza in
occasione  di   successivi  miglioramenti  per  i  corrispondenti
titoli.

3. Al  personale trasferito  ai sensi  del presente  articolo  è
corrisposto da  parte della  Regione l'assegno  di mobilità  nei
termini e  nelle misure  già previsti  dall'art. 22  della legge
regionale 9  aprile 1990  n. 41. Al medesimo personale continuano
ad applicarsi  le disposizioni  dell'art. 150  della LR 21 agosto
1989, n.  51, con  oneri a  carico della  Regione,  che  provvede
direttamente all'erogazione.

4. Inquadramenti  operati  ai  sensi  del  comma  2  non  possono
comportare promozioni  a qualifiche funzionali superiori a quelle
rispettivamente risultanti all'atto del trasferimento.

5. La  Giunta regionale,  con la  stessa  deliberazione  con  cui
dispone il  trasferimento ai  sensi del  comma 1,  provvede  alla
riduzione, nella  dotazione organica  complessiva del ruolo unico
del personale  regionale, dei  posti già  coperti dai dipendenti
trasferiti.

ARTICOLO 9
(Trasferimento di beni del "Servizio Fitosanitario Regionale")

1. Per  l'esercizio delle  attività di cui al precedente art. 6,
vengono trasferiti  all'ARPAT, entro  30 giorni  dall'entrata  in
vigore della  presente  legge,  i  beni  mobili  funzionali  alle
attività di controllo del "Servizio Fitosanitario Regionale".

ARTICOLO 10
(Struttura tecnica dell'ARPAT in materia fitosanitaria)

1. Al  comma 1  dell'art. 19  della LR  18 aprile  1995 n.  66 è
aggiunta la seguente lettera:

   "e) settore "funzioni in materia fitosanitari".

ARTICOLO 11
(Norma Finanziaria)

1. Gli  oneri relativi al finanziamento delle attività assegnate
all'ARPAT dalla  presente legge,  sono stimati, per l'intero anno
1996, in L. 1.368.136.000.=

2. Al finanziamento della spesa di cui al comma 1 si provvede:

a) quanto a L. 903.136.000 mediante imputazione dal cap. 220;
b) quanto  a L. 150.000.000 mediante imputazione al cap. 27100 la
   cui declaratoria è modificata come segue:
   "Fondo a  favore del  Consorzio regionale Idrobiologia e Pesca
   istituito con  LR 24/88 per compiti istituzion. e finalità di
   cui art.  3 stessa LR (art. 24, lett. E) LR 25/84) nonchè per
   il finanziamento dell'ARPAT delle attività trasferite dall'ex
   Consorzio  regionale   Idrobiologia  e  Pesca  e  da  Servizio
   Fitosanitario regionale (LR 28 marzo 1996, n. 26)"
c) quanto a L. 315.000.000.= mediante imputazione al cap. 27110.

3. Nei  limiti di  spesa di  cui al comma 1 il contributo che per
l'anno 1996  è assegnato  all'ARPAT  è  determinato  in  misura
proporzionata  al   periodo  di  esercizio  delle  attività  con
decorrenza dall'entrata in vigore della presente legge.

4. A  decorrere dall'anno  1997 e  per  gli  anni  successivi  al
finanziamento degli  oneri si  provvede con legge di bilancio che
disporrà la  istituzione di  apposito capitolo  con la  seguente
denominazione:

   "Contributo all'ARPAT  per lo svolgimento delle attività già
   svolte dal  disciolto Consorzio  regionale di  Idrobiologia  e
   Pesca e  dal Servizio  Fitosanitario regionale"  (LR 28  marzo
   1996, n. 26).

5. Gli  oneri  relativi  al  compimento  della  liquidazione  del
Consorzio regionale Idrobiologia e Pesca e Servizio Fitosanitario
regionale, compreso  il compenso al liquidatore, per un ammontare
complessivo di  L. 25.000.000.=,  sono imputati al cap. 27100 del
bilancio regionale per l'esercizio 1996.

ARTICOLO 12
(Integrazioni alla LR n. 66/95)

1. All'art. 12 è aggiunto i seguente comma:

"5 bis.  Il Direttore Generale dell'ARPAT, qualora proveniente da
Ente Pubblico  è collocato  in  aspettativa  senza  assegni.  La
contribuzione per  detto periodo,  considerato utile  ai fini del
trattamento di  quiescenza e  previdenza con  mantenimento  della
iscrizione all'Inpdap,  è versata  nella misura dovuta dall'Ente
Pubblico di  provenienza, ai  sensi del  comma 8  dell'art. 3 del
Decreto Legislativo  30/12/1992, n.  502, con  diritto di rivalsa
nei confronti dell'ARPAT."

2. Il comma 2 dell'art. 14 è così sostituito:

   "2. Ai  direttori  tecnico  e  amministrativo  si  applica  il
   rapporto di lavoro regolato da contratto di diritto privato di
   durata quinquennale;  a tale  rapporto di lavoro si applicano,
   in quanto  compatibili, le  disposizioni di  cui  all'art.  12
   commi 5, 5 bis, 6, 7 e 8, intendendosi sostituito il direttore
   generale  alla   Giunta  regionale   e  al   suo   Presidente.
   L'emolumento dei  direttori tecnico  e amministrativo non può
   superare  il   70%  di   quello  stabilito  per  il  direttore
   generale."

3. Dopo il comma 3 dell'art. 24 è aggiunto il seguente comma:

   "3 bis.  Il personale  dipendente dall'ARPAT  è iscritto,  ai
   fini  del   trattamento  di   quiescenza  e   di   previdenza,
   all'Inpdap."

ARTICOLO 12/bis
(Modifica alla LR 25/84 e successive modificazioni)

1. A  partire dall'esercizio  finanziario 1997 e per gli esercizi
successivi, la  lett. e)  dell'art. 24  della LR  25/84 è  così
modificata:

e) nella  misura del  12% a  favore dell'ARPAT  per le  attività
   svolte dal  personale del  disciolto  Consorzio  regionale  di
   Idrobiologia e Pesca.

ARTICOLO 13
(Norma finale)

1. La  LR 6.4.1988  n. 24  "Costituzione Consorzio  regionale  di
Idrobiologia e Pesca" è abrogata.

2. è  abrogato inoltre il comma 1 dell'art. 6 della LR 12.4.1995
n. 55.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 28 marzo 1996

CHITI

La presente  legge è  stata approvata dal Consiglio regionale il
27 febbraio  1996 ed è stata vistata dal Commissario del Governo
il 25 Marzo 1996.



ORGANIZZAZIONI PUBBLICHE
PESCA
TUTELA AMBIENTALE

