Ordinamento del  Bollettino Ufficiale  della  Regione  Toscana  e
norme per la pubblicazione degli atti.

Il Consiglio Regionale ha approvato il 19-2-1996
Il Commissario del Governo ha apposto il visto il 9-3-1996
Il Presidente  della Giunta  Regionale promulga la seguente legge
regionale:

Titolo I
DISCIPLINA DELLA PUBBLICAZIONE DEGLI ATTI

ARTICOLO 1
(Natura e finalità del Bollettino Ufficiale)

1. Il  Bollettino Ufficiale della Regione Toscana è lo strumento
legale di  conoscenza delle leggi, dei regolamenti e di tutti gli
atti in esso pubblicati, salvo gli effetti ricollegati alle altre
forme  di  conoscenza  e  pubblicità  previste  dall'ordinamento
vigente.

2. Con  la pubblicazione  di cui  al  primo  comma  del  presente
articolo la  Regione Toscana favorisce il diritto di accesso e di
informazione, in  conformi-tà  al  dettato  dell'art.  72  dello
Statuto e  alle disposizioni  della legge  7 Agosto  1990 n.  241
nonché  in  attuazione  degli  articoli  42  e  43  della  legge
regionale 20 Gennaio 1995 n. 9.

3. La  Regione Toscana,  per  attuare  in  maniera  compiuta  gli
obiettivi di  cui al  comma 2  del presente articolo, promuove lo
sviluppo ed  il potenziamento dell'uso di strumenti informatici e
telematici per la elaborazione e diffusione del Bollettino.

ARTICOLO 2
(Atti soggetti a pubblicazione)

1.  Nel   Bollettino  Ufficiale   della  Regione   Toscana   sono
pubblicati:

a) lo Statuto regionale e le sue modificazioni;
b) le leggi e i regolamenti regionali;
c) i testi coordinati di leggi e regolamenti regionali;
d) il Piano regionale di sviluppo e i suoi aggiornamenti annuali,
   nonché tutti  gli atti  di  programmazione  degli  organi  di
   direzione politica disciplinati dalla legge regionale 9 Giugno
   1992 n. 26 e successive modificazioni;
e) le  richieste di  referendum e  la proclamazione  dei relativi
   risultati;
f) le  sentenze e ordinanze della Corte Costituzionale relative a
   leggi della Regione Toscana o a leggi statali o a conflitti di
   attribuzione  coinvolgenti  la  Regione  Toscana,  nonché  le
   ordinanze di organi giurisdizionali che sollevino questioni di
   legittimità di leggi regionali;
g) i  provvedimenti degli    organi    politici  e  di  direzione
   amministrativa della  Regione aventi  carattere  organizzativo
   generale, ovvero che determinano l'interpretazione delle norme
   giuridiche o dettano disposizioni per la loro applicazione;
h) i bandi e gli avvisi di concorso e di gara;
i) gli  atti della Regione, degli enti locali, e di enti pubblici
   o di altri enti ed organi la cui pubblicazione sia prevista in
   leggi e regolamenti dello Stato o della Regione.

2. Sono  altresì pubblicati i provvedimenti di organi politici o
di  direzione   amministrativa  della   Regione   conclusivi   di
procedimenti amministrativi.

3. Sono  inoltre pubblicati  gli altri atti della Regione che per
il loro  contenuto devono  essere portati  alla conoscenza  della
generalità dei  cittadini. La  pubblicazione  in  tali  casi  è
motivatamente disposta negli atti stessi.

4. Possono  essere pubblicati,  a richiesta  di amministrazioni o
enti  interessati,   atti   di   particolare   rilievo   la   cui
pubblicazione non sia prescritta da leggi o regolamenti.

5. Non  sono soggetti  a pubblicazione  gli  atti  amministrativi
concernenti ordini di servizio o note ad esclusivo uso interno.

ARTICOLO 3
(Modalità di pubblicazione)

1. Sono  pubblicati in forma integrale gli atti di cui all'art. 2
commi 1  e 4 della presente legge, salvo che ne sia espressamente
prevista la  pubblicazione per  estratto o, in mancanza, che ciò
sia disposto dal Presidente della Giunta regionale.

2. Sono  pubblicati per estratto gli atti di cui all'art. 2 comma
2.

3. Al  fine di salvaguardare la riservatezza di terzi, degli atti
di cui  all'art. 44 della legge regionale 27 Gennaio 1995 n. 9 è
data comunicazione  attraverso la  pubblicazione  degli  estremi,
salvo che la loro pubblicazione possa avvenire per estratto.

4. Gli  estratti di cui ai commi 1 e 3 del presente articolo sono
redatti a cura dell'organo che ha emanato l'atto.

5. Gli  atti amministrativi che comportano impegno di spesa e che
tuttavia non  rientrano tra  quelli soggetti  a  pubblicazione  a
norma dell'art.  2 sono pubblicati in elenchi, distinti a seconda
dell'organo emanante,  ove sono indicati gli estremi, l'oggetto e
l'impegno di spesa di ciascun atto.

ARTICOLO 4
(Richiesta di pubblicazione)

La pubblicazione  degli  atti  di  enti  ed  amministrazioni  non
regionali è  effettuata a  seguito  di  richiesta  rivolta  alla
direzione del  Bollettino Ufficiale  da parte  degli enti e delle
Amministrazioni interessate,  con  indicazione  della  norma  che
prescrive la pubblicazione o con indicazione della motivazione ai
sensi dell'art.  2 comma 4 della presente legge. La pubblicazione
avviene secondo  le modalità  specificate nella  richiesta e nel
testo fornito dalle amministrazioni e dagli enti interessati.

ARTICOLO 5
(Termini per la pubblicazione)

1. Le leggi e i regolamenti della Regione sono pubblicati a norma
degli artt.  28 e  29 dello  Statuto entro  10 giorni  dalla data
della rispettiva promulgazione.

2. Gli  altri atti  sono pubblicati  senza ritardo e comunque non
oltre trenta giorni dalla data della loro esecutività.

ARTICOLO 6
(Ripartizione del Bollettino Ufficiale)

1. Il Bollettino Ufficiale della Regione Toscana si divide in tre
parti, stampate separatamente.

2. Nella  prima parte  sono pubblicati gli atti di cui all'art. 2
comma 1  lettera a  - b  - c  - d - e - f, i provvedimenti di cui
alla lettera  g) che  determinano l'interpretazione  di  leggi  o
regolamenti o dettano disposizioni per la loro applicazione.

3. Nella seconda parte sono pubblicati gli atti di cui all'art. 2
comma 1  lettera i),  i provvedimenti  di cui alla lettera g) che
abbiano carattere  organizzativo generale, i provvedimenti di cui
al comma 2 e gli atti di cui al comma 3 del medesimo art. 2.

4. Nella  terza parte  sono pubblicati gli atti di cui all'art. 2
comma 1 lettera h) e gli atti di cui al comma 4.

5. In  relazione alla  quantità di  atti di  cui è  disposta  o
richiesta  la   pubblicazione,  ciascuna   parte  del  Bollettino
Ufficiale può essere stampata in più fascicoli.

6. Per  la pubblicazione  di atti  particolarmente  voluminosi  o
quando specifiche  esigenze lo  richiedano,  e  comunque  per  la
pubblicazione dei  bilanci e  conti consuntivi,  si provvede alla
stampa di appositi supplementi straordinari.

ARTICOLO 7
(Validità degli atti pubblicati)

1. La  pubblicazione degli  atti sul  Bollettino Ufficiale  della
Regione si  presume conforme  all'originale e  costituisce  testo
legale  degli   atti  stessi  fino  a  quando  non  se  ne  provi
l'inesattezza   mediante    esibizione    di    copia    conforme
all'originale.

2. La  pubblicazione dei  testi coordinati  e aggiornati  e delle
note di  cui all'art.  9 della  presente legge  ha solo carattere
informativo.

3. Resta  fermo quanto  disposto dalla  legge regionale 16 Maggio
1975 n. 41 circa la pubblicazione degli atti amministrativi degli
organi della  Regione per  i quali è prescritta la pubblicazione
della Gazzetta  Ufficiale  o  nel  Foglio  annunzi  legali  della
Provincia.

ARTICOLO 8
(Correzione degli errori)

1. Qualora  il testo  di un  atto pubblicato presenti difformità
rispetto all'originale  o alla  copia conforme  trasmessa per  la
stampa, si  provvede alla correzione mediante pubblicazione di un
comunicato  che   indichi  la  parte  erronea  e  la  sua  esatta
formulazione o, se del caso, la pubblicazione dell'intero testo.

2. La  correzione degli  errori è  disposta dal Presidente della
Giunta  regionale   quando  si  tratti  di  testi  legislativi  e
regolamentari,  è   invece  disposta   con   provvedimento   del
responsabile dell'ufficio  del Bollettino  ufficiale negli  altri
casi.

ARTICOLO 9
(Testi coordinati, note e testi aggiornati)

1.  Qualora   un  testo   normativo  disponga   la  soppressione,
l'aggiunta o  la sostituzione  di una  o più parole nel corpo di
una  preesistente   disposizione  normativa   si  provvede   alla
pubblicazione sul Bollettino Ufficiale, in calce al provvedimento
di  modifica,  dell'intera  norma,  nel  testo  risultante  dalle
modifiche che sono stampate in modo caratteristico.

2. Quando un testo normativo contenga numerosi e complessi rinvii
ad altre  disposizioni normative  si provvede  a  pubblicare  nel
Bollettino Ufficiale,  in calce al provvedimento di cui trattasi,
il testo delle norme cui questo rinvia.

3. Gli  estremi dei  lavori preparatori  sono pubblicati mediante
annotazione in calce al testo normativo.

4. Qualora  un testo  normativo abbia  subito diverse e complesse
modifiche l'Ufficio  di Presidenza  del Consiglio  regionale può
disporre la  pubblicazione nel  Bollettino Ufficiale  di un testo
aggiornato dell'atto,  nel quale  le modifiche  sono stampate  in
modo caratteristico e ne è specificata la fonte.

5. La  redazione dei  testi e  delle  note  di  cui  al  presente
articolo, è curata dagli uffici del Consiglio regionale.

ARTICOLO 10
(Indici)

1. Il  Bollettino ufficiale  è corredato di un indice numerico -
cronologico ed  alfabetico -  sistematico articolato in relazione
alle varie parti in cui è suddivisa la pubblicazione.

2.  Il   sommario  dei   supplementi  straordinari   è  inserito
nell'indice del corrispondente fascicolo ordinario.

ARTICOLO 11
(Periodicità della pubblicazione)

1. Il  Bollettino è  pubblicato in  ciascuna delle sue parti con
cadenza di  norma settimanale,  e comunque  ogni qualvolta  se ne
ravvisi la necessità.

2. Il  supplemento straordinario  è pubblicato ogni qualvolta si
renda  necessario  per  la  diffusione  di  atti  di  particolare
rilievo.

3. La  pubblicazione degli  elenchi di  cui all'art. 3 comma 5 è
effettuata con cadenza mensile.

4. L'indice  di cui all'art. 10 comma 1 è pubblicato con cadenza
semestrale.

Titolo II
ORDINAMENTO DEL BOLLETTINO UFFICIALE

ARTICOLO 12
(Direzione, redazione e amministrazione)

1. La  pubblicazione  del  Bollettino  Ufficiale  è  curata  dal
Presidente della  Regione. La  Giunta regionale  con proprio atto
disciplina la struttura regionale cui competono l'amministrazione
e la redazione del periodico.

2. I termini e le modalità per l'invio degli atti destinati alla
pubblicazione ed  ogni altra  disposizione inerente  la redazione
del periodico  sono  stabiliti  con  provvedimento  della  Giunta
regionale.

ARTICOLO 13
(Stampa e distribuzione)

1. La  stampa e la distribuzione del Bollettino Ufficiale possono
essere affidate,  a  mezzo  di  pubblica  gara,  ad  una  impresa
tipografica, sulla base di apposito capitolato d'oneri deliberato
dalla Giunta regionale.

2. Le  imprese interessate  a partecipare alla gara devono essere
in  grado   di  garantire   un  costante,  rapido  ed  efficiente
collegamento con  l'ufficio del  Bollettino Ufficiale.  La Giunta
regionale è  autorizzata a  stabilire nel  capitolato d'oneri le
condizioni necessarie per il raggiungimento di detto fine.

ARTICOLO 14
(Elaborazione elettronica del bollettino)

1. Il  Bollettino Ufficiale  viene elaborato  e diffuso  anche in
forma telematica.  La Giunta  regionale regolamenta  le forme  di
diffusione  telematica  del  Bollettino  adottando  le  soluzioni
tecniche che garantiscano sulla autenticità dell'informazione.

2.  La   Giunta  regionale  e  il  Consiglio  regionale  adottano
soluzioni organizzative  per  l'invio  informatico  -  telematico
degli atti  destinati alle  pubblicazioni da  parte dei  soggetti
interni ed esterni all'amministrazione regionale.

3. La  Regione Toscana promuove azioni e aderisce ad iniziative a
livello nazionale  volte all'adozione e allo sviluppo dei sistemi
informatici e  telematici  per  la  elaborazione  del  Bollettino
Ufficiale.

ARTICOLO 15
(Distribuzione gratuita, vendita e abbonamenti)

1.   La   Giunta   regionale,   con   provvedimento   annualmente
rinnovabile, assunto  d'intesa con  l'Ufficio di  Presidenza  del
Consiglio regionale  individua i  soggetti ai quali il Bollettino
è inviato  gratuitamente, il numero di copie riservato a ciascun
destinatario e  le condizioni  cui sia  eventualmente soggetta la
distribuzione gratuita.

2. Con  provvedimento da adottarsi ogni due anni, o comunque ogni
qualvolta si  renda necessario,  la Giunta regionale stabilisce i
prezzi di  vendita al  pubblico, il  costo delle pubblicazioni di
cui all'art.  4 della presente legge e le modalità e i prezzi di
abbonamento.  L'abbonamento   potrà  sottoscriversi   anche  per
singole parti della pubblicazione.

ARTICOLO 16
(Spese di pubblicazione)

1. Il  costo  della  pubblicazione  è  a  carico  della  Regione
Toscana.

2.  Per   le  pubblicazioni  effettuate  su  richiesta  di  altre
amministrazioni o enti, a norma dell'art. 4 della presente legge,
il relativo costo è a carico dei soggetti richiedenti.

Titolo III
NORME FINALI

ARTICOLO 17
(Disposizione finanziaria)

1. È  apportata al  Bilancio  di  previsione  1996  la  seguente
variazione per  analogo importo  agli stati  di previsione  della
competenza e della cassa della parte entrata:

Entrata in diminuzione:

Cap. 21100
   "Abbonamenti,  vendite   di  inserzioni   nella
    pubblicazione della Regione"                 L. 450.000.000.=
Entrata di nuova istituzione:

Cap. 21110
   "Proventi  del   Bollettino   Ufficiale   della
   Regione  (artt.   15  e  16  secondo  comma  LR
   18/1996)"                                     L. 450.000.000.=

2.  Agli   oneri  di  spesa  derivanti  dalla  presente  legge  e
decorrenti  dal   1996  si   fa  fronte  per  tale  anno  con  lo
stanziamento del  cap. 900 e per gli anni successivi con legge di
bilancio.

ARTICOLO 18
(Abrogazioni)

1. È abrogata la legge regionale 23 Gennaio 1981 n. 12.

2. È  abrogato altresì  l'art. 41,  comma 1,  lettera c), della
legge regionale 20 gennaio 1995, n. 9.

ARTICOLO 19
(Entrata in vigore)

1. La  presente legge  entra in  vigore dopo  45 giorni dalla sua
pubblicazione nel Bollettino della Regione Toscana.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 15 Marzo 1996

MARCUCCI
(Incaricata con DPGR 15 Giugno 1995, n. 221)

La presente  legge è  stata approvata dal Consiglio Regionale il
13 Febbraio  1996 ed è stata vistata dal Commissario del Governo
il 9 Marzo 1996.



ENTE REGIONE
ATTIVITÀ ISTITUZIONALI

