Norme in  materia di  organizzazione dei  servizi  di  assistenza
sociale delle  Aziende Unità  Sanitarie Locali.  Modifiche delle
LLRR 2  settembre 1992,  n. 42,  29 giugno 1994, n. 49, 2 gennaio
1995, n. 1.

Il Consiglio Regionale ha approvato il 27-2-1996
Il Commissario del Governo ha apposto il visto il 25-3-1996
Il Presidente  della Giunta  Regionale promulga la seguente legge
regionale:

ARTICOLO 1
(Sostituzione dell'art. 13 della LR 2 settembre 1992, n. 42)

1.  L'art.  13  della  LR  2  settembre  1992,  n.  42  è  così
sostituito:

   "Art. 13
   Organizzazione dei  servizi di assistenza nelle Aziende unità
   sanitarie locali

   1. Per  l'esercizio delle  funzioni in  materia di  assistenza
   sociale l'Azienda  unità sanitaria locale articola la propria
   organizzazione secondo  quanto previsto dal capo II e dal capo
   III della LR 2 gennaio 1995, n. 1.

   2. La  responsabilità della  direzione di unità operativa di
   assistenza sociale è affidata:

   a) per  il    personale  iscritto  nei  ruoli  nominativi  del
      servizio   sanitario nazionale, a soggetti che rivestono la
      qualifica  funzionale di assistente sociale coordinatore;
   b) per  il personale del comparto degli Enti locali, comandato
      o messo a disposizione dell'Azienda unità sanitaria locale
      e  assegnato  al  dipartimento  di  assistenza  sociale,  a
      soggetti che  rivestono le  seguenti qualifiche funzionali:
      - istruttore  direttivo assistente  sociale o qualifiche di
      livello equivalente di VII livello o superiore in  possesso
      del  diploma   di  assistente   sociale   e   con   formale
      assegnazione al settore dei servizi sociali.

   3. I  soggetti che rivestono le posizioni giuridiche di cui al
   comma 2,  lett. a)  e b), devono inoltre essere in possesso di
   almeno cinque  anni di  esperienze lavorative  nel settore dei
   servizi  sociali   risultanti  da   formali  provvedimenti  di
   assegnazione.

   4. Ai  direttori di  unità operativa ed ai responsabili delle
   aree funzionali  è riconosciuta una indennità di funzione ai
   sensi dei vigenti contratti di lavoro."

ARTICOLO 2
(Sostituzione dell'art. 14 della LR 2 settembre 1992, n. 42)

1. L'art.  14 della LR 2 settembre 1992, n. 42, è sostituito dal
seguente:

   "Art. 14
   Il coordinatore dei servizi sociali

   1. Il  coordinatore dei  servizi sociali coadiuva il direttore
   generale ed, in particolare:

   - presta  assistenza nei rapporti intrattenuti con l'esecutivo
     della conferenza dei sindaci;
   - fornisce    pareri  sugli  atti  relativi  alle  materie  di
     competenza;
   - svolge attività d'indirizzo e di supporto nei confronti dei
     responsabili delle  strutture organizzative  con riferimento
     agli aspetti organizzativi e di coordinamento dei servizi.

   2. Il  coordinatore dei  servizi sociali  dirige e coordina le
   attività socio-assistenziali  dell'Azienda  unità  sanitaria
   locale e  quelle  ad  essa  delegate  ai  sensi  dell'art.  5,
   fornisce pareri obbligatori, per quanto di propria competenza,
   sugli atti  del direttore  generale dell'Azienda,  assume  gli
   atti delegati  dal direttore  generale ai  sensi dell'art. 16,
   comma 2,  della LR  29 giugno 1994, n. 49, esercita ogni altra
   funzione a  lui attribuita dalla normativa statale e regionale
   in materia;

   3. Il  coordinatore dei  servizi sociali  della Aziende unità
   sanitaria  locale  è  nominato  dal  direttore  generale  con
   provvedimento motivato,  sentita la conferenza dei sindaci. Il
   rapporto di  lavoro è a tempo pieno, regolato da contratto di
   diritto privato  di durata  quinquennale, rinnovabile,  e  non
   può comunque protrarsi oltre il settantesimo anno di età.

   4. Possono  essere nominati  coordinatori dei  servizi sociali
   della Azienda unità sanitaria locale i laureati in sociologia
   o in discipline equipollenti con corso di laurea in sociologia
   o a  indirizzo sociologico  e gli  assistenti sociali iscritti
   all'albo di cui alla legge 23 marzo 1993, n. 84. Ai fini della
   nomina,   i    soggetti   non   devono   avere   compiuto   il
   sessantacinquesimo anno  di età  e devono  avere  svolto  per
   almeno cinque anni qualificata attività di direzione tecnico-
   professionale  in  enti  o  strutture  di  assistenza  sociale
   pubblici o  privati di  media o  grande dimensione. In sede di
   prima applicazione della deliberazione del Consiglio regionale
   n. 527  del 21  dicembre 1995 "Piano sanitario regionale 1996-
   98", possono  essere altresì  nominati coloro i quali abbiano
   svolto per  almeno cinque anni le funzioni di coordinatore dei
   servizi sociali  delle unità sanitarie locali confluite nelle
   Aziende sanitarie e non abbiano compiuto il sessantacinquesimo
   anno di età.

   5. Al coordinatore dei servizi sociali si applicano, in quanto
   compatibili,  le   disposizioni  previste   per  il  direttore
   sanitario e per il direttore amministrativo dall'art. 3, commi
   6, 7,  8, 9  e 11  del decreto legislativo 502/92 e successive
   modifiche  ed   integrazioni.  Il  trattamento  economico  del
   coordinatore  dei   servizi   sociali   è   determinato   con
   deliberazione della  Giunta regionale  in misura non superiore
   al settanta  per cento  del  trattamento  base  attribuito  al
   direttore generale,  tenendo conto  della  complessità  delle
   funzioni ed,  in particolare,  dell'esercizio della delega dei
   singoli Enti  locali all'Azienda  USL ai  sensi  dell'art.  3,
   comma 3, del D.Lgs. n. 502/92.

   6. Gli  oneri per  il coordinatore  dei servizi  sociali  sono
   ripartiti in  eguale misura  tra gli Enti locali interessati e
   l'Azienda  unità   sanitaria  locale  nei  casi  di  gestione
   delegata."

ARTICOLO 3
(Modifiche degli articoli 7 e 13 della LR 2 gennaio 1995, n. 1)

1. Il comma 2 dell'art. 7 della LR 1/1995 è abrogato.

2. Al  comma 3  dell'art. 7 della LR 1/1995 è soppresso l'ultimo
periodo: "Per  gli incarichi  relativi alla sezione di assistenza
sociale,  la  responsabilità  è  attribuita  ad  un  assistente
sociale coordinatore".

3. Al  comma 2  dell'art. 13  della  LR  1/1995  è  aggiunto  il
seguente periodo:

   "Per le aree funzionali del dipartimento di assistenza sociale
   è individuato  un responsabile  tra i  direttori delle unità
   operative zonali di assistenza sociale, nominato dal direttore
   generale, su  proposta del  coordinatore dei  servizi sociali,
   sentita l'articolazione zonale della conferenza dei sindaci.

4. Il comma 4 dell'art. 13 della LR 1/1995 è così sostituito:

   "4. Per  ciascun comitato di dipartimento delle Aziende unità
   sanitarie locali, il direttore generale nomina un responsabile
   individuato  tra  i  responsabili  delle  aree  funzionali  su
   proposta del  direttore  sanitario.  Per  il  dipartimento  di
   assistenza sociale le funzioni di responsabile del comitato di
   dipartimento  sono   svolte  dal   coordinatore  dei   servizi
   sociali."

ARTICOLO 4
(Modifica dell'articolo 19 della LR 29 giugno 1994, n. 49)

1. Il  comma 2 dell'articolo 19 della LR 29 giugno 1994, n. 49 è
così sostituito:

"L'incarico di  coordinamento dei servizi sociali è conferito in
conformità di  quanto previsto dall'articolo 14 (Il coordinatore
dei servizi sociali) della LR 2 settembre 1992, n. 42.".

ARTICOLO 5
(Abrogazioni)

1. La  LR 30  aprile 1992, n. 16 "Norme concernenti i requisiti e
le misure  dell'indennità per  il coordinamento  dei servizi  di
assistenza sociale", è abrogata.

La presente  Legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 28 marzo 1996

CHITI

La presente  legge è  stata approvata dal Consiglio regionale il
27 febbraio  1996 ed è stata vistata dal Commissario del Governo
il 25 marzo 1996.



USL
ASSISTENZA SOCIALE

