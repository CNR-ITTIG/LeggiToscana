Norme sull'utilizzazione del patrimonio, della contabilità e sui
contratti delle aziende sanitarie.

Il Consiglio Regionale ha approvato il 30-1-1996
Il Presidente  della Giunta  Regionale promulga la seguente legge
regionale:

Titolo I
PATRIMONIO DELLE AZIENDE SANITARIE

ARTICOLO 1
(Trasferimento dei beni)

1. Con decreti del Presidente della Giunta regionale, da adottare
entro sei  mesi dall'entrata  in  vigore  della  presente  legge,
previa  deliberazione  del  Consiglio  regionale  proposta  dalla
Giunta, sono  trasferiti, con  i criteri e le modalità di cui ai
commi 3,  4 e  5 alle  Aziende sanitarie  subentrate alle  unità
sanitarie locali  ai sensi della LR 29 giugno 1994, n. 49 e della
LR 23  marzo 1995, n. 28, i beni facenti parte del patrimonio dei
Comuni:

a) che    abbiano    attualmente    una    destinazione  e  scopi
   esclusivamente sanitari  e per  i quali  debba mantenersi tale
   utilizzazione;
b) che   nel   caso  di   immobili  ad  utilizzazione  promiscua,
   presentino i  requisiti di  cui alla precedente lettera a) per
   la parte prevalente del bene;
c) che  siano stati  individuati dai  programmi  di  investimento
   finanziati con  risorse sanitarie  e deliberati  dal Consiglio
   regionale.

2. Sono  altresì trasferiti con le modalità di cui al comma 1 i
beni da  reddito e  i beni  mobili iscritti negli inventari delle
unità sanitarie  locali o  risultanti dalla loro contabilità di
magazzino.

3. Per  i fini di cui al comma 1, le Aziende sanitarie subentrate
alle  Unità   sanitarie  locali  provvedono  ad  aggiornare  gli
inventari dei beni di cui all'art. 5.

4. Entro  sessanta giorni  dall'entrata in  vigore della presente
legge, i  Direttori Generali  delle Aziende  USL subentrate  alle
unità sanitarie  locali ai  sensi dell'art. 2 della LR 29 giugno
1994 n.  49 e  della LR  23 marzo  1995 n. 28, deliberano un atto
ricognitivo dei  beni di  cui al  presente articolo distintamente
indicati per  le singole  categorie  con  la  specificazione  del
valore dei  beni stessi,  nonchè dei riferimenti catastali. Tale
atto è  trasmesso alla  Giunta regionale e al Sindaco del Comune
sul cui territorio si trova il bene immobile il quale, sentita la
Conferenza dei  Sindaci, di  cui all'art.  6  della  LR  49/1994,
fornisce il  proprio parere  alla  Giunta  regionale  stessa  nei
trenta giorni successivi alla data di ricevimento.

5. Il  parere di  cui al comma 4 è obbligatoriamente espresso in
merito:

a) ai  beni  appartenenti  o  comunque  in  dotazione  ai  comuni
   destinati a  servizi igienico  sanitari e  costituenti beni di
   prima dotazione di cui all'art. 13, comma 1 lett. A), della LR
   24 maggio 1980, n. 68;
b) ai  beni acquisiti  dai Comuni  successivamente all'entrata in
   vigore della LR 68/1980 con autonome fonti di finanziamento;
c) ai  beni per  i quali  sia intervenuto o vengano accertate, in
   sede di  prima applicazione  della presente legge, lo svincolo
   di destinazione dalla funzione sanitaria, individuati ai sensi
   dell'art. 13, comma 2, lett. c) ed f) della LR 68/1980;
d) ai beni in cui hanno sede le aziende farmaceutiche provenienti
   dai disciolti  enti ospedalieri, indipendentemente dalle forme
   giuridiche utilizzate per la loro gestione;
e) ai  beni su  cui deve  essere posto un vincolo di destinazione
   sociale ai  sensi del Piano Regionale di Assistenza Sociale di
   cui  alla   LR  2   settembre  1992,   n.  42   e   successive
   modificazioni.

6. Nel  caso in  cui il parere del Sindaco di cui al comma 5, non
sia in  tutto o  in parte,  favorevole o non sia reso nei termini
prescritti, la  Giunta regionale  convoca il  Sindaco o i Sindaci
dei Comuni  ove sono  posti i  beni da  individuare ai  fini  del
trasferimento e  il Direttore  Generale della  Azienda  sanitaria
interessata. La  Giunta regionale,  dopo aver sentito i Sindaci e
il  Direttore   Generale  dell'Azienda   sanitaria,  propone   al
Consiglio regionale  apposito atto  deliberativo motivato  per la
definitiva destinazione dei beni da trasferire.

7. Il  Presidente della  Giunta regionale  adotta successivamente
alla deliberazione  consiliare di cui al comma 6 i decreti per il
conseguente  trasferimento   alle  Aziende   sanitarie  dei  beni
individuati ai sensi dei commi 4, 5 e 6.

8. Le Aziende sanitarie ed i Comuni, sulla base degli elenchi dei
beni  da   trasferire   deliberati   dal   Consiglio   regionale,
trasmettono  alla   Giunta  regionale   i  dati   necessari  alla
predisposizione  dei   decreti  di  trasferimento  e  curano  gli
eventuali aggiornamenti catastali.

9. I  decreti di  trasferimento costituiscono  titolo,  ai  sensi
dell'art. 5,  comma 2,  del D.lgs.  30 dicembre 1992, n. 502 come
modificato e integrato dal D.lgs. 7 dicembre 1993, n. 517, per le
conseguenti trascrizioni, registrazioni e volture e per tutti gli
altri atti  connessi al trasferimento ai quali provvede l'Azienda
sanitaria nei termini di legge.

10. I  beni sono  trasferiti nello stato di fatto e di diritto in
cui  si   trovano  alla   data  di   emanazione  del  decreto  di
trasferimento,  con  gli  oneri  e  i  pesi  inerenti  e  con  le
pertinenze e le dotazioni al servizio degli stessi.

11. I  beni trasferiti  ai sensi  del presente  articolo, che  si
trovino  nella   disponibilità  dei   Comuni,  sono   consegnati
all'Azienda sanitaria  entro sessanta  giorni dall'emanazione del
decreto di  trasferimento; della  consegna  è  redatto  apposito
verbale sottoscritto dal Sindaco e dal Direttore Generale.

ARTICOLO 2
(Rapporti giuridici attinenti ai beni trasferiti)

1. Sono  attribuiti  alle  Aziende  sanitarie  tutti  i  rapporti
giuridici connessi ai beni loro trasferiti.

2. Alla  ricognizione dei rapporti trasferiti si provvede in sede
di consegna  alle  Aziende  sanitarie  e  mediante  redazione  di
apposito  verbale   sottoscritto  dal  Sindaco  e  dal  Direttore
generale.

ARTICOLO 3
(Aziende sanitarie destinatarie dei trasferimenti)

1. Salvo  quanto stabilito  dal comma  2, i  beni destinati  alle
Unità sanitarie  locali operanti  per intero nel medesimo ambito
territoriale, tra  quelli delimitati  ai sensi dell'Allegato n. 1
della LR  n. 49/1994  modificato dalla  LR 23  marzo 1995, n. 28,
sono trasferiti  alla rispettiva Azienda Unità sanitaria locale.
I  beni   destinati  alle  altre  Unità  sanitarie  locali  sono
trasferiti alla  Azienda Unità sanitaria locale di afferenza dei
Comuni proprietari.

2. Sono  trasferiti alla  rispettava Azienda  ospedaliera, i beni
che, in base alla destinazione economico-gestionale afferivano al
presidio ospedaliero  trasformato, ai  sensi della LR n. 49/1994,
in Azienda. Sono altresì trasferiti all'Azienda ospedaliera quei
beni da  reddito che, già vincolati alla Unità sanitaria locale
di  afferenza   del  medesimo  presidio  ospedaliero,  provengono
dall'originario ente ospedaliero da cui l'Azienda trae origine.

3. Il  piano di riparto ed il piano operativo, previsti dall'art.
23, commi  8 e  9 della  LR n. 49/1994, riguardano la provvisoria
utilizzazione dei beni, in attesa del loro trasferimento ai sensi
del precedente art. 1.

ARTICOLO 4
(Acquisizione ed utilizzazione del patrimonio)

1. I  piani  attuativi  indicano  le  modifiche  che  le  Aziende
sanitarie intendono  apportare nelle modalità di utilizzazione e
nella destinazione  dei loro beni immobili sia strumentali che da
reddito.

2. Le  Aziende sanitarie  provvedono allo  smobilizzo dei beni da
reddito e  dei beni immobili dismessi dalle funzioni sanitarie. A
tal fine  il piano  attuativo ed  il bilancio  pluriennale devono
prevedere  l'alienazione   di  tali   beni,  quali  risultino  di
proprietà dell'Azienda  al momento  dell'adozione del  piano,  e
deve  disporre   l'utilizzazione  dei   relativi   proventi   per
finanziarie il  programma degli  investimenti. Le  previsioni  di
smobilizzo vincolano  i  successivi  piani  attuativi  e  bilanci
pluriennali.

3. Entro un anno dall'emanazione dei decreti di cui all'art. 1, i
complessi immobiliari  denominati S. Maria della Scala in Siena e
S. Maria  della Spina  in Pisa  per il loro specifico e peculiare
interesse storico  ed artistico,  a richiesta  del Comune nel cui
territorio sono  ubicati, sono  attribuiti a  titolo gratuito  al
Comune, a  condizione che  tali complessi  siano  destinati  allo
svolgimento  di   attività  che   ne  consentano   la  fruizione
collettiva.

4. Per  i beni immobili e per le attrezzature ad alta tecnologia,
quali tipologicamente  indicate dal Piano sanitario regionale, le
Aziende sanitarie  comunicano alla Giunta regionale le iniziative
di trasformazione  dell'utilizzazione o  di disposizione attiva e
passiva che intendono adottare. La Giunta regionale, nei quaranta
giorni dalla comunicazione, può interdire l'iniziativa motivando
in relazione ai previsti risultati di gestione o alle indicazioni
del piano  sanitario regionale.  Si prescinde dal procedimento di
cui al  presente comma  qualora la specifica iniziativa sia stata
già prevista  nel piano  attuativo e  nel  bilancio  pluriennale
dell'Azienda.

5.  Le  Aziende  sanitarie  possono  accettare  la  donazione  di
attrezzature complete,  di importo  non superiore  a duecentomila
ECU, qualora  esista un mercato concorrenziale per l'acquisto dei
materiali di  consumo connessi  alla  loro  utilizzazione.  Negli
altri casi,  l'accettazione di  donazioni di  beni o attrezzature
deve essere autorizzata dalla Giunta regionale nelle forme di cui
al precedente  comma: si  prescinde da  tale autorizzazione per i
beni il cui acquisto sia stato previsto nel piano attuativo e nel
bilancio pluriennale  già adottato. Le disposizioni del presente
comma si  applicano anche  alle donazioni aventi ad oggetto somme
di  denaro   destinate  all'acquisto   di  determinati   beni   o
attrezzature.

ARTICOLO 5
(Inventario dei beni immobili e mobili)

1. I  beni immobili  e mobili, che costituiscono immobilizzazioni
materiali, sono  descritti in  separati registri inventariali, la
cui tenuta  è disciplinata, in conformità alle disposizioni del
presente articolo,  dalla regolamentazione  interna adottata  dal
Direttore generale di ciascuna Azienda sanitaria.

2. L'iscrizione nei registri inventariali deve mantenere distinti
i beni  strumentali all'esercizio  delle  funzioni  istituzionali
dell'Azienda da quelli in altro modo utilizzati.

3. Agli  effetti della  inventariazione, sono  assimilati ai beni
immobili le  opere d'arte  facenti parte integrante degli stessi,
ed ai  beni mobili le attrezzature sanitarie e tecniche ancorchè
connesse in  modo stabile  a beni immobili. Ai medesimi effetti i
beni mobili sono classificati in maniera da tenere distinti:

a) il mobilio per uso sanitario da quello per uso d'ufficio;
b) le  attrezzature gli apparecchi e gli strumenti sanitari dalle
   attrezzature,  dai  macchinari  tecnici  ed  economali,  dalle
   macchine per ufficio e dagli automezzi;
c) i  libri, le  riviste e  le pubblicazioni  scientifiche  dalle
   altre variamente  attinenti la  materia sanitaria, comunque in
   dotazione a biblioteche delle Aziende;
d) le opere d'arte, non facente parte integrante di immobili, dai
   beni che rivestono interesse storico, culturale o scientifico.

4. Gli  inventari riportano,  in ordine  rispettivamente ai  beni
immobili ed a quelli mobili:

a) numero progressivo e data di carico;
b) denominazione, descrizione e caratteristiche;
c) stato di conservazione;
d) estensione,  per i  beni immobili,  e quantità,  per  i  beni
   mobili;
e) ubicazione,  titolo di  provenienza ed  altri  dati  catastali
   relativi ai beni immobili;
f) servitù, pesi ed oneri di cui il bene immobile è gravato;
g) valore determinato ai sensi degli artt. 13, comma 3 e 44 comma
   1;
h) processo  produttivo cui il bene è destinato ad articolazione
   organizzativa che ha preso in carico il bene stesso.

5. I  registri inventariali  sono oggetto  di aggiornamento  ogni
qual volta  si verifichino  variazioni  nei  dati  concernenti  i
singoli beni  e comunque, per quanto attiene al loro valore, alla
chiusura di  ciascun esercizio,  in riferimento  alle  risultanze
emerse in sede di redazione del bilancio di esercizio.

6. Gli  uffici preposti  alla tenuta  degli inventari  provvedono
alla cancellazione  dei singoli beni sulla base degli atti che ne
abbiano  accertato   la  perdita,   trasferito  la  proprietà  o
dichiarato il fuori uso.

7. Nella  procedura di  dichiarazione di  fuori uso i beni mobili
che   rivestono    interesse   ai   fini   della   documentazione
dell'evoluzione storica,  culturale o  scientifica della  sanità
pubblica  devono  essere  scaricati  dal  relativo  inventario  e
riclassificati, ai  fini della inventariazione, secondo i criteri
di  cui   al  comma  3.  Nella  procedura  di  alienazione  o  di
trasferimento di  proprietà si  dovrà tenere  conto  anche  del
valore  posseduto   dai  beni   in   ordine   agli   aspetti   di
documentazione  storico   culturale  e  scientifica.  Le  Aziende
sanitarie per  l'accertamento della  rilevanza dei  beni ai  fini
della  documentazione   dell'evoluzione  storica,   culturale   o
scientifica della  sanità pubblica  e per stabilire le modalità
per la  loro conservazione,  tutela  e  valorizzazione,  potranno
avvalersi  di   apposite  commissioni   tecniche,  nonchè  della
collaborazione  dei   competenti  organismi  dell'amministrazione
statale e  regionale direttamente  preposti alla  loro  tutela  e
valorizzazione culturale e scientifica.

ARTICOLO 6
(Consegnatari responsabili)

1.  I  beni  oggetto  di  inventariazione,  ed  i  beni  comunque
utilizzati dall'Azienda  che sarebbero oggetto di inventariazione
se fossero  di  sua  proprietà,  sono  affidati  a  consegnatari
responsabili  mediante  apposito  verbale  di  consegna  da  essi
sottoscritto.

2. Con apposita regolamentazione adottata dal Direttore generale,
viene stabilita  l'individuazione dei  consegnatari responsabili,
la configurazione  di eventuali  subconsegnatari  in  rispondenza
alla struttura  organizzativa, le  loro attribuzioni,  i registri
che debbono tenere e gli eventuali controlli.

3. I  consegnatari o gli eventuali subconsegnatari, sono comunque
personalmente responsabili  dei beni  loro affidati,  nonchè  di
qualsiasi danno  che possa derivare all'Azienda da loro azioni od
omissioni. Essi  devono in  ogni caso  segnalare  tempestivamente
qualsiasi esigenza di manutenzione o di ristrutturazione dei beni
immobili e  devono informare  gli uffici  competenti di qualsiasi
evento che  renda necessario  intraprendere azioni a difesa della
proprietà o del possesso dei beni.

ARTICOLO 7
(Beni di consumo e contabilità di magazzino)

1. Sono  esclusi dalla inventariazione, di cui all'art. 5, i beni
di  consumo.   Tali  beni   costituiscono  oggetto   di  apposita
contabilità di  magazzino, che  pone in evidenza il movimento di
essi  mediante  scritture  funzionali  a  carico  e  scarico.  La
contabilità di  magazzino è  tenuta al  fine di  realizzare  il
controllo dei  movimenti di entrata e di uscita, il controllo dei
livelli delle  scorte e  la rilevazione dei consumi delle singole
articolazioni organizzative.

2. I  beni mobili  di valore non superiore a lire cinquecentomila
sono comunque considerati beni di consumo.

3. Il  Direttore generale  della Azienda  sanitaria determina  le
modalità di tenuta della contabilità di magazzino, e stabilisce
le relative  procedure e  competenze, attenendosi  alle direttive
eventualmente impartite dalla Giunta regionale ai sensi dell'art.
5, commi 2, 3 e 4, della LR n. 49/1994.

ARTICOLO 8
(Beni in visione, prova e comodato)

1. Tutti  i beni  che l'Azienda  abbia in  visione o  in prova, e
quelli di  cui essa abbia la disponibilità a titolo di comodato,
sono rilevati ed annotati in apposito registro a carico e scarico
nel quale devono risultare i seguenti dati:

a) tipo di bene;
b) proprietario del bene;
c) titolo di godimento;
d) data di consegna ed estremi della bolla di accompagnamento;
e) valore del bene;
f) struttura  aziendale che   utilizza    il    bene  e  relativo
   consegnatario;
g) data di restituzione ed estremi del documento di consegna.

2. Il  Direttore generale  disciplina  con  apposito  regolamento
l'utilizzazione dei beni in visione o in prova.

Titolo II
CONTABILITà DELLE AZIENDE SANITARIE

ARTICOLO 9
(Bilancio pluriennale di previsione)

1. Il bilancio pluriennale è adottato in conformità allo schema
approvato dalla Giunta regionale sulla base delle indicazioni che
sono fornite dal piano sanitario regionale annualmente aggiornate
per scorrimento.

2.  Il   bilancio  pluriennale,   nel  rispetto  delle  direttive
impartite  dalla   Regione,   traduce   in   termini   economici,
patrimoniali e finanziari le indicazioni del piano attuativo, con
particolare  riguardo   agli  investimenti   programmati  per  il
triennio considerato.

3.   A   tal   fine,   il   bilancio   pluriennale   rappresenta,
distintamente, lo  stato patrimoniale  ed il conto economico che,
in conseguenza dell'attuazione del piano ed a giustificazione del
medesimo, si  prevede di  conseguire per  ciascun  esercizio  del
triennio. Al  bilancio pluriennale  è allegato  il  piano  degli
investimenti, che  definisce le  iniziative da intraprendere e ne
quantifica le spese con l'indicazione delle relative modalità di
finanziamento.

4. Il  bilancio pluriennale  è adottato  annualmente, assieme al
bilancio preventivo  economico annuale  e mediante  aggiornamento
delle previsioni del precedente bilancio pluriennale.

5. Il bilancio pluriennale è corredato da una nota integrativa e
da una  relazione del  Direttore generale:  la  nota  integrativa
esplicita  i   criteri  impiegati   nella  sua  elaborazione;  la
relazione  del   Direttore  evidenzia   i  collegamenti  con  gli
obiettivi del piano attuativo.

ARTICOLO 10
(Bilancio preventivo economico annuale)

1.  Il   bilancio  preventivo  economico  annuale  disaggrega  la
proiezione economica  del bilancio  pluriennale in relazione alle
funzioni  ed   ai  servizi   da  svolgere,   alla   articolazione
organizzativa dell'Azienda  o  ai  progetti  indicati  dal  piano
attuativo, in  modo da  evidenziare gli  specifici  apporti  alla
formazione delle  singole poste previste dal bilancio pluriennale
per il primo esercizio del periodo considerato.

2. Il  bilancio preventivo  economico annuale  mette in  separata
evidenza i  servizi  socio-assistenziali  ed  è  predisposto  in
conformità allo  schema approvato  dalla Giunta regionale, anche
in considerazione  del contenuto  del piano  sanitario regionale.
Per le  Aziende Unità  sanitarie locali è fatto obbligo di dare
rendicontazione delle  spese per le funzioni socio- assistenziali
delegate dagli Enti locali.

3. Il  bilancio preventivo  economico annuale è corredato da una
nota integrativa  che esplicita  i criteri  impiegati  nella  sua
elaborazione.  Al  bilancio  annuale  è,  inoltre,  allegato  il
prospetto delle  previsione sui  flussi di  cassa, strutturato in
conformità  alle   disposizioni  sul  consolidamento  dei  conti
pubblici.

4. Il  bilancio preventivo  economico  annuale  con  allegata  la
relazione del Collegio dei Revisori, è trasmesso alla Conferenza
dei Sindaci  della Azienda  Unità sanitaria locale per l'esame e
le osservazioni  ai sensi  dell'art.  3,  comma  14,  del  D.Lgs.
502/1992.

ARTICOLO 11
(Bilancio di esercizio)

1.  Il   bilancio  di   esercizio   rappresenta   la   situazione
patrimoniale, finanziaria  ed economica dell'Azienda, relativa al
periodo considerato.

2. Il  bilancio di esercizio si compone dello stato patrimoniale,
del  conto  economico  e  della  nota  integrativa,  per  la  cui
redazione si  applicano gli  artt. 2423  e  seguenti  del  Codice
Civile.

3. La  struttura del  bilancio di esercizio deve conformarsi allo
schema deliberato  dalla Giunta  regionale; qualora  tale  schema
differisca da  quello prescritto dal decreto interministeriale di
cui all'art.  5 comma 5 del D.Lgs. 502/1992, le Aziende sanitarie
devono provvedere  ad una  ulteriore classificazione  dello stato
patrimoniale e del conto economico secondo la disciplina statale.

4. L'eventuale  risultato positivo  di esercizio è accantonato a
riserva. Almeno  il 20%  dell'accantonamento a  riserva  è  reso
indisponibile per  ripianare  eventuali  perdite  nei  successivi
esercizi; la  restante parte  dell'accantonamento a  riserva può
essere destinata  ad investimenti  o ad  iniziative straordinarie
per il funzionamento dell'Azienda.

5. Il  bilancio di  esercizio è  corredato da  una relazione del
Direttore generale, predisposta secondo le direttive della Giunta
regionale,  nonchè   da  allegati  illustrativi  della  gestione
finanziaria.

6. La relazione del Direttore generale, in particolare evidenzia:

a) gli  scostamenti dei risultati rispetto ai bilanci preventivi,
   fornendone le relative spiegazioni;
b) le  cause dell'eventuale  perdita di  esercizio indicandone le
   modalità di ripiano;
c) i  risultati conseguiti  in termini  di servizi e prestazioni,
   con riguardo  anche agli  obiettivi del  piano attuativo e con
   distinto riferimento all'attività sanitaria e a quella socio-
   assistenziale;
d) i  dati analitici  relativi al  personale, con  le  variazioni
   intervenute durante l'anno.

7. Mediante  gli allegati illustrativi della gestione finanziaria
sono forniti i dati concernenti:

a) le  modalità   di    utilizzazione  delle  risorse  acquisite
   attraverso operazioni di indebitamento;
b) i  flussi di  cassa, aggregati  secondo  le  disposizioni  sul
   consolidamento dei conti del settore pubblico allargato.

ARTICOLO 12
(Procedimento di adozione degli atti di bilancio)

1. Il  Direttore generale  dell'Azienda Unità  sanitaria  locale
adotta  il   bilancio  pluriennale   ed  il  bilancio  preventivo
economico annuale  e li  trasmette, entro  il 10  settembre  alla
Giunta regionale  per gli  effetti di  cui all'art.  5, comma  3,
della LR  n.  49/1994.  Entro  lo  stesso  termine  il  Direttore
generale trasmette  il bilancio pluriennale anche alla Conferenza
dei Sindaci per gli effetti di cui all'art. 29, comma 5, della LR
n. 1/1995.

2.  Il   Direttore  generale  dell'Azienda  sanitaria  adotta  il
bilancio pluriennale  ed il bilancio preventivo economico annuale
e li  trasmette alla  Giunta regionale  entro il 30 settembre per
gli effetti di cui all'art. 5, comma 3, della LR n. 49/1994.

3.  Entro  il  30  aprile  i  Direttori  generali  delle  Aziende
sanitarie adottano il bilancio di esercizio e lo trasmettono alla
Giunta regionale,  per gli  effetti di  cui all'art.  5, comma 3,
della LR  n. 49/1994  e, nel  caso delle Aziende Unità sanitarie
locali, anche alla rispettiva Conferenza dei Sindaci che rimette,
nei successivi venti giorni, le relative osservazioni alla Giunta
regionale.

4. Ai fini del controllo regionale sul bilancio pluriennale e sul
bilancio di  esercizio dell'Azienda  Unità sanitaria  locale, il
termine di  quaranta giorni  previsto dall'art. 30 comma 2, della
LR n.  1/1995 decorre  dal momento  del ricevimento  della Giunta
delle osservazioni  della Conferenza  dei  Sindaci  e,  comunque,
rispettivamente dal 30 settembre e dal 20 maggio.

5. Fatto  salvo quanto  previsto dall'art. 30 della LR 1/1995, la
Giunta regionale  in sede  di approvazione degli atti di bilancio
può richiedere  l'adeguamento  degli  stessi  alle  prescrizioni
contestualmente  impartite;   di  tale   adeguamento  le  Aziende
sanitarie devono dare atto in sede di bilancio di esercizio.

ARTICOLO 13
(Libri obbligatori)

1. Ciascuna  Azienda  sanitaria  deve  tenere  i  seguenti  libri
obbligatori:

a) libro giornale;
b) libro degli inventari;
c) libro dei provvedimenti del Direttore generale;
d) libro delle adunanze del Collegio dei revisori di cui all'art.
   43.

2. Il  libro giornale  registra  indistintamente,  ed  in  ordine
cronologico, tutti  i fatti  di  gestione  esterna,  che  abbiano
rilievo sui risultati di esercizio.

3.  Il   libro  degli   inventari  contiene  l'indicazione  e  la
valutazione  di   tutte  le   attività  e   passività  relative
all'azienda,  tenendo  distinte  quelle  attinenti  all'attività
sanitaria da  quelle concernenti  i servizi  socio-assistenziali.
All'aggiornamento  del  libro  degli  inventari  si  provvede  al
termine dell'esercizio  e,  con  riguardo  alle  scorte  ed  alle
immobilizzazioni materiali,  si utilizzano  le  risultanze  della
contabilità di  magazzino e  dell'inventario di  cui all'art. 5.
Alla valutazione  degli elementi  del patrimonio  si provvede  in
conformità alle  direttive emanate  dalla  Giunta  regionale  in
coerenza con le disposizioni del Codice Civile.

4.  Il   libro  dei   provvedimenti  del  Direttore  generale  è
costituito dalla  raccolta  degli  atti  adottati  dal  Direttore
nell'esercizio delle sue funzioni di direzione ed organizzazione:
di tali atti è data diffusione all'interno dell'Azienda mediante
idonee forme di pubblicità.

ARTICOLO 14
(Contabilità generale)

1. Le  Aziende sanitarie,  mediante la  registrazione  dei  fatti
gestionali nel  libro giornale  e la  loro imputazione  ai  conti
relativi a  singole categorie di valori omogenei, provvedono alla
rilevazione dei  costi e  dei ricavi,  e della  variazioni  negli
elementi attivi  e passivi  del  patrimonio,  in  modo  da  darne
rappresentazione  nel   bilancio  di  esercizio  e  nei  relativi
allegati.

2. A  tal fine  la Giunta  regionale definisce il piano dei conti
anche in relazione alle indicazioni del piano sanitario regionale
e comunque in coerenza con il contenuto del bilancio di esercizio
e dei relativi allegati.

3. I  flussi di  cassa sono  in ogni  caso oggetto di rilevazioni
preordinate  alla   redazione  dei  prospetti  periodici  di  cui
all'art. 30  della legge  5 agosto  1978, n.  468,  e  successive
modificazioni.

4. Mediante  separate  scritturazioni  sono  inoltre  rilevati  i
crediti insorti  a favore  dell'Azienda e le obbligazioni da essa
contratte, con  l'indicazione della  data in  cui presuntivamente
risulteranno  esigibili;  l'annotazione  di  ciascuna  operazione
viene successivamente  cancellata allorchè l'obbligazione attiva
o passiva, sia stata rilevata ai sensi del precedente primo comma
o sia stata riconosciuta comunque insussistente.

ARTICOLO 15
(Sistema budgetario)

1. Le  Aziende sanitarie  adottano  il  sistema  budgetario  come
metodologia per  la formazione  del loro  piano attuativo  e come
strumento per  indirizzare ed  orientare le  scelte operative  di
realizzazione del piano.

2. Il  sistema budgetario è costituito da documenti previsionali
che, con  riguardo all'esercizio  o a  periodi più circoscritti,
definiscono,  per   i  diversi  ambiti  di  attività  e  per  le
specifiche   responsabilità   gestionali,   gli   obiettivi   da
perseguire e le risorse a tal fine disponibili, e ne verificano i
risultati raggiunti sulla base di documenti consuntivi.

3. Sulla base dei budget settoriali e parziali, come definiti dal
precedente comma  è predisposto  il budget generale dell'Azienda
che, con  riguardo all'intero esercizio, rappresenta i costi ed i
ricavi riferibili  alle articolazioni funzionali ed organizzative
dell'Azienda.

4. Il regolamento generale di Azienda disciplina le procedure, le
competenze ed  i criteri per la formazione dei budget e definisce
gli strumenti di controllo e verifica sulla loro attuazione.

5. Il  budget  generale  dell'Azienda  è  allegato  al  bilancio
annuale di previsione.

6. Il piano sanitario regionale può prevedere forme di budget la
cui redazione è obbligatoria.

ARTICOLO 16
(Contabilità analitica)

1. Nelle  rilevazioni dei  fatti gestionali, le Aziende sanitarie
applicano un  sistema  di  contabilità  analitica,  al  fine  di
verificare costantemente  il livello  di attuazione dei budget ed
allo scopo  di elaborare  le  informazioni  economiche  richieste
dalla Regione.

2. Mediante la contabilità analitica le rilevazioni si estendono
ai  fatti   interni  di   gestione,  in   modo  da   determinare,
congiuntamente o  alternativamente,  costi,  ricavi  e  risultati
relativi a  centri di  responsabilità, ad  aree di  attività, a
servizi, alla  gestione  di  determinati  beni,  a  categorie  di
prestazioni o prodotti.

3. Il  Direttore generale,  in coerenza  con le  direttive di cui
all'art. 5,  comma 4,  della LR  49/1994, impartite  al  riguardo
dalla   Giunta    regionale,   definisce   l'impostazione   della
contabilità analitica  e le  modalità con  cui essa deve essere
tenuta.

4. Il Direttore generale assicura che le risultanze delle analisi
dei costi  e dei  rendimenti, nonchè  i risultati  per centri di
costo  della   Azienda  sanitaria   abbiano   idonee   forme   di
pubblicità.

ARTICOLO 17
(Controllo di gestione)

1.  All'interno  delle  Aziende  sanitarie  viene  istituita  una
apposita articolazione  organizzativa preposta  al  controllo  di
gestione, che  è organizzata  dalla direzione aziendale ed opera
alle sue dirette dipendenze.

2.  Attraverso  il  controllo  di  gestione  viene  costantemente
verificato l'andamento dei costi, dei rendimenti, e dei risultati
dell'attività aziendale e viene fatta applicazione di indicatori
di efficacia,  efficienza ed economicità previamente definiti in
coerenza con  il piano attuativo e con gli indirizzi di direzione
aziendale.

3. Gli  scostamenti e  le disfunzioni  eventualmente  riscontrate
sono segnalate  ai responsabili  delle strutture  aziendali ed al
Direttore  generale.  Al  fine  di  individuare  le  cause  e  di
predisporre  i   correttivi  necessari,   i  responsabili   delle
strutture aziendali  possono avvalersi del contributo propositivo
della struttura di controllo.

4. Il  controllo di  gestione si avvale del sistema informativo e
di  supporti   informatici  che   rilevano  i   dati  concernenti
l'attuazione dei budget gestionali, nonchè le risorse utilizzate
ed i risultati conseguiti.

5. Il  Direttore generale  in coerenza con le direttive impartite
al riguardo dalla Giunta regionale definisce le modalità con cui
deve essere attuato il controllo di gestione.

ARTICOLO 18
(Responsabilità)

1. Con  provvedimento motivato,  il Direttore generale provvede a
rimuovere dai rispettivi incarichi i responsabili delle strutture
aziendali, da lui nominati ai sensi dell'art. 16 comma 3 della LR
n. 49/1994,  che non  abbiano conseguito i risultati previsti dai
budget di loro competenza. A tal fine il Direttore generale tiene
conto del  grado di scostamento accertato a consuntivo nonchè di
eventuali fattori  esterni  ed  imprevedibili  che  abbiano  reso
impossibile conseguire i risultati preventivati.

2. I  Direttori generali  delle Aziende sanitarie sono dichiarati
decaduti dal  loro incarico  qualora dal  bilancio  di  esercizio
risulti una  rilevante perdita  non addebitabile a cause estranee
alla loro  responsabilità. Alla decadenza provvede il Presidente
della Giunta  regionale con  provvedimento motivato  da  adottare
previa deliberazione della Giunta medesima.

ARTICOLO 19
(Modalità dei pagamenti e servizi di tesoreria)

1. Salvo  quanto stabilito dall'articolo 20, le Aziende sanitarie
provvedono ai  pagamenti attraverso la loro tesoreria, alla quale
devono affluire  tutte  le  somme  comunque  riscosse  per  conto
dell'Azienda.

2. Il servizio di tesoreria è affidato, mediante convenzione, ad
un istituto  di credito  che cura  i rapporti  con la  sezione di
tesoreria provinciale  dello Stato e che provvede al deposito dei
titoli e valori dell'Azienda.

3. L'affidamento  del servizio  di tesoreria è disposto mediante
trattativa privata  svolta, ai  sensi del successivo art. 36, tra
almeno tre  diversi istituti creditizi che presentino la maggiore
presenza   nell'ambito   della   circoscrizione   di   competenza
dell'Azienda. La  preferenza  è  attribuita  all'istituto  o  al
gruppo che,  oltre  ad  impegnarsi  a  gestire  gratuitamente  il
servizio di  tesoreria, offra le migliori condizioni in ordine ai
tassi di interesse, alle condizioni di valuta ed ai tempi massimi
di esecuzione  dei pagamenti,  tenuto conto  del numero  e  della
distribuzione territoriale  degli sportelli  nonchè a parità di
condizioni dell'entità di possibili conferimenti straordinari in
conto capitale.  Nella scelta  dell'affidatario,  si  può  tener
conto, altresì,  di ulteriori  servizi offerti  e delle relative
condizioni.

4. Qualora  il servizio  sia affidato  ad un  gruppo di  istituti
creditizi, la convenzione deve individuare l'istituto capofila in
grado di rispondere nei confronti dell'Azienda e della sezione di
tesoreria provinciale dello Stato.

5. Le  Aziende  sanitarie  possono  ricorrere  all'accensione  di
anticipazioni con  il loro  tesoriere nella  misura massima di un
dodicesimo  dell'ammontare   annuo  delle  entrate  previste  nel
bilancio preventivo, al netto delle partite di giro.

6. Il  Direttore  generale,  in  conformità  al  regolamento  di
organizzazione, individua  i funzionari preposti alla riscossione
delle entrate, disciplina le procedure per disporre i pagamenti e
determina le relative competenze.

ARTICOLO 20
(Casse economali)

1. Ciascuna Azienda sanitaria disciplina con apposito regolamento
il servizio di cassa economale, che può articolarsi in una cassa
centrale ed  in casse periferiche. Il servizio di cassa economale
effettua direttamente  i pagamenti  in  contanti  e  rimborsa,  o
anticipa, le somme per i pagamenti effettuati o da effettuare, in
contanti.

2. Le  somme messe a disposizione del servizio di cassa economale
non   possono    eccedere   l'ammontare   complessivo   stabilito
dall'apposito regolamento aziendale e sono reintegrabili in corso
di esercizio previa rendicontazione delle somme già spese.

3. I cassieri devono annotare su un registro cronologico tutte le
operazioni effettuate  e non  possono  eseguire  alcun  pagamento
senza l'autorizzazione dell'ufficio competente.

4. Al termine di ciascun esercizio i responsabili degli uffici di
economato rendono  il conto  della gestione. Il conto deve essere
inoltre reso  allorchè siano  da integrare  le disponibilità  o
allorquando, per  qualsiasi ragione, il responsabile dell'ufficio
economato sia cessato dal proprio incarico.

Titolo III
ATTIVITà CONTRATTUALE

Capo I
DISPOSIZIONI GENERALI

ARTICOLO 21
(Provvedimento a contrattare)

1. Per  addivenire alla  conclusione di  ciascun contratto, e per
poter avviare  le relative procedure, è necessaria l'adozione di
un provvedimento che determini l'importo presunto, l'oggetto e le
clausole essenziali  del  contratto,  che  motivi  gli  interessi
pubblici che con esso si intendono perseguire e che stabilisca la
procedura ed i criteri di scelta del contraente.

2. Con  il medesimo  provvedimento si  approva il bando di gara e
viene nominata  apposita commissione  tecnica nel caso di appalto
concorso di  cui all'art.  34 o  di licitazione privata di cui al
successivo art. 33, comma 3, lett. b).

3. I  provvedimenti di  cui ai  commi 1  e 2  sono  adottati  dal
Direttore generale  o dai responsabili delle strutture secondo le
competenze   stabilite    dal   regolamento   di   organizzazione
dell'Azienda.

4. Per  i contratti di importo inferiore a lire 10 milioni non è
necessaria  l'adozione  del  provvedimento  a  contrattare  e  la
struttura  organizzativa  competente  provvede  alla  scelta  del
contraente ed  alla conclusione  del contratto ai sensi dell'art.
41.

ARTICOLO 22
(Oggetto dei contratti)

1.  All'esecuzione  dei  lavori  pubblici,  così  come  definiti
dall'art. 2,  comma 1  della legge  11 febbraio  1994 n. 109 come
modificata dalla  Legge 2  giugno 1995  n. 216,  si applicano  le
specifiche disposizioni statali e regionali vigenti.

2. Nessuna  fornitura e  prestazione può essere artificiosamente
suddivisa  in   più  contratti  allo  scopo  di  sottrarla  alla
applicazione della relativa disciplina.

3. Le  Aziende sanitarie  provvedono alla  programmazione annuale
delle forniture  e dei  servizi in modo da conseguire economie di
gestione nello  svolgimento della  loro attività contrattuale. A
tale fine,  dopo l'approvazione del bilancio preventivo economico
annuale di  cui all'art. 10, il Direttore generale, tenendo anche
conto delle  esigenze segnalate  dai responsabili delle strutture
aziendali, adotta il programma dell'attività contrattuale: per i
contratti  di   cui  all'art.  21  che  non  siano  previsti  dal
programma, i  responsabili delle  strutture  devono  chiedere  la
preventiva  autorizzazione   del  Direttore  generale  per  poter
assumere il provvedimento a contrattare.

4. Per la locazione dei beni mobili di cui al comma 4 dell'art. 4
espressamente prevista  nel bilancio pluriennale non è richiesta
alcuna preventiva  autorizzazione  regionale.  Non  è  richiesta
altresì  alcuna   preventiva  autorizzazione  regionale  per  la
locazione   di   beni   di   natura   tecnico   economale   quali
tipologicamente indicati  dal piano  sanitario regionale e per le
apparecchiature medicali  il cui  valore di  acquisto non  superi
200.000 ECU al netto dell'IVA. In caso contrario l'autorizzazione
si intende  concessa qualora  la Giunta  regionale  non  deliberi
entro trenta giorni dal ricevimento della richiesta.

5. Il  comodato di  attrezzature è consentito esclusivamente per
poter svolgere  sperimentazioni di comune interesse del comodante
e del  comodatario. Il  comodato di beni può comunque costituire
oggetto accessorio  del contratto  concernente la  fornitura  dei
relativi materiali di consumo.

ARTICOLO 23
(Condizioni e clausole contrattuali)

1. I  contratti devono  avere termine e durata certi; i contratti
attivi e  passivi di locazione di immobili non possono superare i
nove anni.

2. I  contratti per  la fornitura di beni e di servizi non devono
prevedere dilazioni  di pagamento  superiore  ai  novanta  giorni
dalla data di esecuzione della prestazione contrattuale.

3. Le  spese di  copia, di  registrazione  ed  ogni  altra  spesa
connessa al  contratto, compresi  gli  oneri  tributari,  sono  a
carico  del   privato  contraente,   salvo  che   per   esplicita
convenzione non venga stabilito diversamente.

4. I  contratti devono  prevedere le  penalità per  il mancato o
inesatto adempimento,  nonchè per  la ritardata esecuzione delle
prestazioni. A  garanzia della completa e regolare esecuzione del
contratto il  contraente deve,  inoltre, prestare idonea cauzione
secondo quanto previsto dalla normativa statale vigente.

5. Salvo  che  per  i  beni  o  prestazioni  il  cui  prezzo  sia
determinato per  legge o  per atto  amministrativo,  i  contratti
devono prevedere  prezzi fissi  ed invariabili.  Nei contratti di
durata pluriennale  è ammessa  la clausola  di  adeguamento  del
prezzo in conformità alle vigenti disposizioni in materia.

6. I contratti devono prevedere che, qualora nel corso della loro
esecuzione si renda necessario un aumento o una diminuzione della
prestazione, il  contraente è  tenuto  ad  assoggettarvisi  agli
stessi patti e condizioni del contratto originario, sempre che le
relative variazioni  siano contenute entro il quinto dell'importo
contrattuale  e   non  siano  tali  da  mutare  la  natura  della
prestazione originaria.

7. I  contratti per  la fornitura  di beni e servizi, che abbiano
durata non  inferiore all'anno,  possono prevedere  l'obbligo del
fornitore a  proseguire  la  medesima  prestazione,  a  richiesta
dell'Azienda ed  alle stesse  condizioni, fino  ad un  massimo di
altri novanta  giorni necessari  al fine  dell'individuazione del
nuovo contraente.

8. è  fatto divieto all'appaltatore, sotto pena di decadenza dal
contratto e  di perdita  della cauzione, di cedere o subappaltare
in tutto   o  in parte la fornitura o il servizio aggiudicatogli,
se non  previsto dal  bando di  gara  e  salvo  formale  consenso
dell'organo che  ha adottato il provvedimento di cui all'art. 21,
comma 1.

ARTICOLO 24
(Capitolati)

1. Il  Consiglio regionale delibera il capitolato generale per la
fornitura  di   beni  e   servizi  delle  Aziende  sanitarie.  Il
capitolato generale  definisce anche  con riguardo  alle  diverse
tipologie di  rapporti contrattuali,  le condizioni e le clausole
da inserire nei relativi contratti.

2. Qualora  alla scelta  del contraente  si proceda  con i metodi
della  licitazione   privata  o  dall'appalto  concorso,  con  il
provvedimento  di  cui  all'art.  21,  comma  1,  si  approva  il
capitolato speciale  che definisce  il contenuto  dello specifico
contratto da concludere. I capitolati speciali devono conformarsi
alle disposizioni  del  capitolato  generale  ed  agli  eventuali
schemi di capitolato speciale approvati dalla Giunta regionale.

ARTICOLO 25
(Funzionario responsabile del procedimento contrattuale)

1. In  conformità con  le disposizioni  di cui  al capo  secondo
della legge  7 agosto  1990, n. 241 e con le relative norme della
LR 20  gennaio 1995,  n. 9,  è nominato  ai sensi  dell'art. 21,
comma 1,  della presente  legge un  funzionario responsabile  del
procedimento contrattuale,  scelto tra  i funzionari  in servizio
presso la struttura organizzativa interessata al contratto.

2.  Il   funzionario  responsabile   segue  l'intero   iter   del
procedimento contrattuale,  anche nelle  fasi  che  eventualmente
debbano  svolgersi   in  uffici   diversi  o   fuori  dell'ambito
dell'Azienda sanitaria  e cura  che la  formazione e l'esecuzione
del contratto  avvengano regolarmente e nel modo più rapido, nel
rispetto delle  norme sulla  pubblicità  e  delle  altre  regole
procedurali. A  tal fine,  il  funzionario  responsabile  cura  i
rapporti con i soggetti interessati, in modo da garantire la loro
partecipazione  ed    informazione,  e  rappresenta  l'organo  di
impulso del  procedimento e  il  referente  interno  dell'Azienda
sanitaria.

3.   Il   funzionario   responsabile   riferisce   immediatamente
all'organo che lo ha nominato sulle circostanze che determinano o
facciano temere, il verificarsi di irregolarità o rallentamenti,
facendo proposte  per il  loro superamento  ovvero segnalando  le
iniziative assunte a tal fine.

4. Il  nome e la sede del funzionario responsabile sono resi noti
al pubblico in forme adeguate.

5. Al  termine del  suo  incarico,  il  funzionario  responsabile
presenta, all'organo  che lo  ha nominato  ed alla  articolazione
organizzativa preposta alla tenuta dell'albo dei fornitori di cui
all'art. 37,  una relazione  in  cui  sono  segnalati  tutti  gli
elementi rilevanti  al fine  di poter  valutare  l'esattezza,  la
correttezza e  la puntualità  con cui  sono stati  adempiuti gli
obblighi contrattuali.

ARTICOLO 26
(Conclusione dei contratti)

1. I  contratti delle Aziende sanitarie sono conclusi mediante le
procedure di  cui al  successivo Capo II e con il contenuto ed il
contraente risultante dal verbale delle relative operazioni o dal
provvedimento di aggiudicazione.

2. L'esito  della gara risultante dal verbale o dalla delibera di
aggiudicazione è comunicato al contraente prescelto e agli altri
soggetti partecipanti, entro dieci giorni dalla conclusione delle
operazioni. L'offerta  del contraente  prescelto è  irrevocabile
per il  periodo indicato  dalla lettera di invito, entro il quale
l'Azienda Sanitaria può deliberare di accettarla.

3.  La   volontà  di   contrarre  delle   Aziende  sanitarie  è
validamente manifestata  soltanto nella  forma scritta e rispetto
ad offerte scritte dalla parte contraente.

4.  Con   delibera  motivata   dall'organo  che  ha  adottato  il
provvedimento di  cui al  comma 1.  dell'art. 21 si provvede alla
accettazione dell'offerta  prescelta  previa  acquisizione  della
necessaria documentazione:  il contratto  è concluso  a  seguito
della tempestiva comunicazione di tale delibera al contraente.

5. La delibera di accettazione dell'offerta prescelta è adottata
tenendo anche conto della congruità dei prezzi con riguardo alle
rilevazioni  effettuate   dall'osservatorio  regionale   di   cui
all'art. 39.  Deve essere  preventivamente acquisito il parere di
congruità dell'UTE,  nel caso  di acquisto  o di  alienazione di
immobili, o  dell'UTC, nel  caso di  locazione  di  immobili:  in
entrambi i  casi può  essere in alternativa sentito, ai medesimi
fini, l'ufficio del genio civile o acquisito parere estimativo di
tecnico esperto nella materia mediante perizia giurata.

6. Qualora  sia richiesto  dal bando, o comunque sia opportuna la
ricognizione delle pattuizioni contrattuali, il terzo, entro otto
giorni dalla  comunicazione del contratto, può essere invitato a
stipulare, in un termine non inferiore a dieci giorni, un formale
atto contrattuale nella forma dell'atto pubblico-amministrativo o
della scrittura  privata. Alla stipulazione di tale atto provvede
l'organo che  ha adottato  il provvedimento  di cui  al  comma  1
dell'art. 21.  Ove il  contraente non  si  presenti  nel  termine
indicato,  l'Azienda   sanitaria  ha   facoltà   di   dichiarare
unilateralmente risolto il contratto concluso e di procedere alla
scelta di  un diverso  contraente sulla base, se possibile, delle
risultanze   della    stessa   procedura    contrattuale,   salvo
l'incameramento  della  cauzione  eventualmente  prestata  ed  il
risarcimento dei danni.

7. In  deroga alle disposizioni dei precedenti commi, i contratti
di cui  al comma  4 dell'art. 21 sono conclusi nel momento in cui
è raggiunto  l'accordo con il contraente, ai sensi dell'art. 41,
e, se  di importo inferiore a lire 2 milioni, si può prescindere
dalla forma scritta.

ARTICOLO 27
(Pubblicità e rogito dei contratti)

1. I  contratti, i  verbali di  aggiudicazione e  tutti gli  atti
delle  Aziende   sanitarie  per   i  quali   la  legge  prescrive
pubblicità  della   forma  sono   ricevuti,  in  forma  pubblico
amministrativa con  le modalità  prescritte dalla legge notarile
in quanto  applicabili, nell'esclusivo  interesse  delle  Aziende
sanitarie, da  un dipendente appartenente all'area amministrativa
del  centro   direzionale  in  possesso  di  idonea  preparazione
professionale nominato  dal Direttore  generale su  proposta  del
Direttore amministrativo, che assume in tali funzioni la qualità
di ufficiale rogante ad ogni effetto di legge.

2. Il  Direttore generale nomina altresì, con i medesimi criteri
e procedure,  un sostituto  che esercita  la funzione  in caso di
assenza o di impedimento del titolare.

3. Ai funzionari di cui ai commi 1 e 2, non sono dovuti diritti o
indennità in  ragione della  funzione svolta.  è fatta salva la
facoltà dell'Azienda  di ricorrere al rogito notarile, ove se ne
ravvisi l'opportunità.

4. L'ufficiale  rogante provvede  alla registrazione  e  custodia
degli atti  di cui  al comma  1 in  base alle  vigenti  leggi  di
registro; cura la tenuta della raccolta nella quale sono annotati
i verbali  e i contratti stipulati; autentica le copie degli atti
originali  da   lui  ricevuti;  cura  gli  adempimenti  tributari
connessi ai  contratti delle  Aziende sanitarie in forma pubblico
amministrativa e ne è responsabile.

ARTICOLO 28
(Collaudi e verifiche di qualità)

1. L'esattezza  degli adempimenti  contrattuali e la qualità dei
beni forniti  e dei  servizi  svolti  sono  oggetto  di  apposite
procedure  di   controllo,  se  necessario,  anche  in  corso  di
esecuzione del  relativo contratto  secondo quanto  stabilito nel
regolamento di organizzazione.

2.  I   controlli  sono  svolti  da  persone  in  possesso  delle
necessarie competenze,  nominate dall'organo preposto ad adottare
il provvedimento  di cui al precedente art. 21, comma 1, e scelte
tra il personale in servizio presso l'Azienda o, in mancanza, tra
professionisti designati dai rispettivi ordini professionali, ove
esistenti.

3. Fermo  restando quanto  stabilito dal  comma 4,  l'incarico di
procedere al  controllo non  può essere  affidato a  coloro  che
abbiano partecipato  al procedimento  di scelta  del contraente o
che abbiano diretto o sorvegliato l'esecuzione del contratto.

4. Per  le forniture  ed i  servizi che non superino l'importo di
lire 50 milioni, in luogo dei controlli previsti dai commi 1, 2 e
3, è  sufficiente un'attestazione  di regolarità rilasciata dal
responsabile della struttura organizzativa interessata, salva una
specifica  dichiarazione   di   non   possedere   la   necessaria
competenza.

5. Coloro  che sono  preposti ai  controlli previsti dal presente
articolo segnalano  al responsabile del procedimento contrattuale
eventuali inadeguatezze del contenuto del contratto, nonchè ogni
inadempimento contrattuale  e qualsiasi  comportamento  contrario
alle norme di correttezza e di buona fede.

6. Ciascun  contratto stabilisce  quale rilievo  debbano avere le
risultanze dei  controlli, di  cui al  presente  articolo,  sullo
svolgimento del  rapporto contrattuale  ed in  particolare  sulle
obbligazioni assunte dall'Azienda.

ARTICOLO 29
(Misure di trasparenza)

1. Le  Aziende sanitarie  provvedono annualmente  a pubblicizzare
una relazione  consuntiva sulla  loro attività contrattuale. Per
ciascun contratto  di importo  superiore  a  200.000  ECU,  ferma
restando l'osservanza  degli adempimenti previsti dalla normativa
comunitaria per  gli appalti di forniture e servizi, la relazione
indica  l'oggetto,   l'importo  ed   il  contraente,  nonchè  la
procedura seguita  per la  scelta del  contraente ed  i  soggetti
invitati a  presentare le loro offerte. Per i contratti di cui al
comma 1  dell'art. 21  aventi un  importo non superiore a 200.000
ECU, la  relazione indica,  con riguardo  a ciascuno dei soggetti
invitati a  presentare le loro offerte, il numero e l'oggetto dei
contratti alle  cui procedure è stato invitato e, con riguardo a
ciascun aggiudicatario,  il  numero  e  l'oggetto  dei  contratti
stipulati ed  il loro importo complessivo. Per i contratti di cui
al  comma   4  dell'art.   21  viene  indicato  il  loro  importo
complessivo.

2. L'Azienda provvede a dare pubblicità circa l'esito delle gare
mediante la  pubblicazione di apposito avviso, da effettuarsi con
le stesse modalità adottate per il bando.

3. I  contratti di  cui al primo comma dell'art. 21 sono inseriti
in apposito  repertorio e  vi sono  conservati fino alla scadenza
dei  termini   di  prescrizione   delle  relative   obbligazioni.
L'accesso al repertorio è consentito nelle forme e nei limiti di
quanto  previsto   dalla  legge   241/1990   e   dalle   relative
disposizioni attuative.

4. Il  Direttore generale  emana  le  disposizioni  necessarie  a
garantire  la  massima  trasparenza  dell'attività  contrattuale
dell'Azienda: tali  disposizioni sono  rese pubbliche nelle forme
più adeguate  e sono comunicate alle associazioni di categoria e
agli ordini professionali.

Capo II
PROCEDURE DI SCELTA DEL CONTRAENTE

ARTICOLO 30
(Normativa applicabile)

1. Fatta  salva l'applicazione  delle disposizioni di adeguamento
della legislazione italiana all'ordinamento comunitario europeo e
delle  disposizioni   comunitarie  comunque  vigenti  in  Italia,
relativamente alle gare per l'acquisto di beni e/o servizi il cui
valore di  stima, esclusa l'IVA, sia uguale o superiore a 200.000
ECU, nonchè  relativamente alle  gare per i lavori il cui valore
di stima  sia uguale  o superiore  a 5 milioni di ECU, le Aziende
sanitarie procedono  alla scelta  del contraente secondo le norme
del presente capo.

2. Per  la gestione  di servizi  socio-sanitari, assistenziali ed
educativi, nonchè per la fornitura di beni e servizi, le Aziende
sanitarie possono  avvalersi delle  cooperative sociali  ai sensi
della legge  8 novembre  1991, n. 381 e della LR 28 gennaio 1994,
n. 13.

3. Resta  salva la  possibilità di  stipulare convenzioni tra le
Aziende sanitarie  e le  associazioni di volontariato di cui alla
LR 26 aprile 1993, n. 28.

ARTICOLO 31
(Forme di contrattazione)

1. Le  aziende sanitarie  procedono alla  scelta  del  contraente
tramite licitazione privata, appalto concorso, trattativa privata
con o  senza bando.  Nelle gare  pubbliche, il regolamento di cui
all'art. 16  della LR 1/1995, individua il funzionario che svolge
le funzioni di presidente di gara.

2. La  procedura di  appalto concorso  è utilizzata  quando  sia
opportuno avvalersi  di particolari  competenze e  di  esperienze
specifiche da  parte del  concorrente,  per  l'individuazione  di
soluzioni  tecniche   in  materia   di  forniture  e  servizi  da
acquisire.

3. La  procedura di trattativa privata con bando è utilizzata ai
sensi dell'art.  35 quando  la difficoltà  di predeterminare con
sufficiente precisione  le specifiche  dell'appalto,  tramite  un
capitolato speciale  dettagliato, o di fissare preliminarmente un
prezzo,  non   consentano  di  procedere  con  il  sistema  della
licitazione privata.

4. La  procedura di  trattativa privata senza bando è utilizzata
ai sensi  dell'art. 36  in tutti i casi in cui il provvedimento a
contrattare, adottato ai sensi dell'art. 21, comma 1, giustifichi
il  ricorso   a  tale  procedura  con  riguardo  all'esigenza  di
assicurare  efficacia   ed  efficienza   all'attività  aziendale
mediante la  tempestività delle  procedure contrattuali, nonchè
con riguardo  all'eccessivo costo  delle altre procedure rispetto
al valore delle prestazioni da acquisire.

5. La  procedura di  licitazione privata è utilizzata in tutti i
casi diversi da quelli previsti dai precedenti commi.

ARTICOLO 32
(Norme comuni alle procedure precedute da bando)

1. L'Azienda sanitaria quando procede ai sensi degli artt. 33, 34
e 35  rende noto lo svolgimento della procedura per la scelta del
contraente tramite  bando affisso  presso la  sede centrale della
Azienda sanitaria,  nonchè all'albo  pretorio del  Comune ove la
stessa  ha  sede  e  nelle  altre  forme  eventualmente  ritenute
necessarie. Un  estratto del  bando è  altresì  pubblicato  sul
B.U.R.T. e  su due  quotidiani a  diffusione  nazionale,  di  cui
almeno uno avente particolare diffusione locale.

2. Il bando contiene:

a) l'indicazione  dell'ente    appaltante  con  gli  estremi  del
   provvedimento di cui al comma 1 dell'art. 21;
b) l'indicazione  dell'organo dell'Azienda  che intende stipulare
   il contratto;
c) l'indicazione  del funzionario  responsabile del  procedimento
   contrattuale;
d) l'indicazione  dell'ufficio al quale devono essere indirizzate
   le domande di partecipazione;
e) l'indicazione della prestazione da eseguire;
f) l'indicazione  della procedura  e dei criteri da seguire nella
   aggiudicazione, conformemente  a quanto  previsto dagli  artt.
   33, 34 e 35;
g) le  informazioni   relative   alla    situazione  propria  dei
   partecipanti ai  sensi del  comma 5, nonchè le informazioni e
   formalità necessarie  per la valutazione dei requisiti minimi
   di carattere economico-finanziario e tecnico-organizzativo;
h) indicazioni  relative alla  possibilità per i partecipanti di
   presentare  domande   singolarmente  e/o   in   raggruppamento
   temporaneo secondo la normativa comunitaria;
i) l'indicazione di un termine non inferiore a dieci giorni dalla
   pubblicazione della  notizia, entro  il quale  gli interessati
   possono  richiedere  di  essere  ammessi  a  partecipare  alla
   procedura;
l) l'indicazione dell'eventuale stipula dell'atto contrattuale di
   cui art. 26, comma 6;
m) altre indicazioni.

3. La  lettera di invito a partecipare alla licitazione privata o
all'appalto  concorso,   in  conformità   alle  indicazioni  del
relativo bando di gara, contiene:

a) la  descrizione dell'oggetto e delle condizioni del contratto,
   con allegato l'eventuale capitolato speciale;
b) l'indicazione  dei documenti da presentare e degli elementi da
   specificare nell'offerta;
c) l'indicazione delle modalità di svolgimento della gara, degli
   specifici  criteri   e  dei   relativi  punteggi  con  cui  si
   procederà alla aggiudicazione;
d) le   indicazioni   relative   alla  cauzione e  ad ogni  altra
   eventuale forma di garanzia richiesta;
e) altre indicazioni.

4. Il  contenuto del bando e della lettera di invito deve inoltre
conformarsi alla  legislazione nazionale  contro la  mafia  e  la
criminalità organizzata.

5. Sono  esclusi dalle  procedure per  l'affidamento di appalti i
concorrenti  che   nell'esecuzione  di  contratti  stipulati  con
l'amministrazione    appaltante    o    con    altre    pubbliche
amministrazioni si siano resi colpevoli di negligenza o malafede.
Sono altresì  esclusi quei  concorrenti che  si trovino  in  una
situazione per la quale, in base alla normativa nazionale vigente
è prevista  l'esclusione  dalla  partecipazione  alle  gare  per
l'affidamento di appalti pubblici.

6. L'azienda  individua le imprese da invitare a partecipare alla
procedura, o  da interpellare, tenendo conto della loro capacità
tecnica,  risultante   dall'elenco  dei   principali  servizi   e
forniture effettuati  negli ultimi  tre anni  e dalla descrizione
delle  rispettive   attrezzature  tecniche,  nonchè  della  loro
serietà e  capacità finanziaria.  Tali requisiti  devono essere
dimostrati dall'impresa mediante idonea documentazione presentata
al momento  della richiesta di essere invitata a partecipare alla
gara.  L'Azienda   può  esonerare   dalla  presentazione   della
documentazione che  sia stata presentata ai fini della iscrizione
all'albo o per l'aggiornamento del medesimo.

7. L'organo  che ha  adottato il  provvedimento di cui al comma 1
dell'art. 11 determina, con provvedimento motivato, i soggetti da
invitare o da interpellare e quelli da escludere dalla procedura.

ARTICOLO 33
(Licitazione privata)

1.  Quando   l'Azienda  sanitaria   procede  tramite  licitazione
privata,  i   concorrenti  invitati   a  partecipare   alla  gara
presentano le loro offerte in relazione al capitolato speciale.

2. La  gara si  svolge nel  giorno  e  nell'ora  stabiliti  nella
lettera di  invito ed  è dichiarata  deserta nel caso in cui non
siano state  presentate almeno  due offerte, salvo il caso in cui
nel bando  di gara  e nella  lettera di invito sia stata prevista
l'aggiudicazione anche in presenza di una sola offerta.

3. Le  gare a  licitazione privata  sono aggiudicate  in base  ai
seguenti criteri:

a) per  i  contratti    dai    quali    derivi    un'entrata  per
   l'amministrazione, al  prezzo  più  alto  rispetto  a  quello
   indicato nel bando o nella lettera di invito;
b) per  i  contratti    dai    quali    derivi    una  spesa  per
   l'amministrazione,  al   prezzo  più   basso  o   all'offerta
   economicamente più vantaggiosa ai sensi del comma 2 dell'art.
   34.

ARTICOLO 34
(Appalto concorso)

1. Quando  l'Azienda sanitaria procede mediante appalto concorso,
i concorrenti invitati a partecipare alla gara presentano le loro
offerte in  relazione al  capitolato speciale  approvato  con  il
provvedimento di cui all'art. 21, comma 1.

2. Alla  aggiudicazione si  provvede  secondo  il  sistema  della
offerta economicamente  più vantaggiosa. Il maggior vantaggio di
una offerta  deve essere valutato sulla base di criteri diversi a
seconda della  natura della  prestazione, quali la funzionalità,
il prezzo,  la qualità,  il termine di esecuzione o di consegna,
il costo  di utilizzazione  e di manutenzione, il valore tecnico,
il carattere  estetico, le  garanzie, l'assistenza  tecnica ed in
servizi successivi  alla vendita,  in modo che sia evidenziato il
vantaggio comparato  a parità di altre condizioni. La lettera di
invito deve  indicare tutti  gli elementi  di valutazione,  con i
relativi  punteggi,   che  verranno   applicati  separatamente  o
congiuntamente,  nell'ordine   decrescente  di   importanza  loro
attribuita.

3. Qualora  nessuna delle  offerte  presentate  corrisponda  alle
esigenze per  le quali  l'appalto  concorso  sia  stato  bandito,
l'Azienda sanitaria può procedere ad indire una nuova gara.

4. Nessun  compenso o  rimborso  spetta  ai  concorrenti  per  la
compilazione  dei   progetti  da  essi  presentati.  è  tuttavia
facoltà  dell'amministrazione   acquisire,  su   proposta  della
commissione, uno  o più  progetti, pagando il prezzo pari ad una
somma fissata  entro i  limiti minimi  e massimi  preventivamente
stabiliti nel provvedimento di cui all'art. 21 comma 1.

ARTICOLO 35
(Trattativa privata preceduta da bando)

1. Quando l'Azienda sanitaria procede mediante trattativa privata
preceduta da  bando, vengono  interpellati  i  soggetti  ritenuti
idonei ai  sensi dell'art.  32, con  i  quali  si  svolge,  anche
separatamente e  ripetutamente, un  negoziato per  la definizione
delle offerte definitive.
Qualora durante  le trattative  uno  dei  partecipanti  offra  di
eseguire forniture,  servizi aventi  caratteristiche parzialmente
diverse dalle  altre offerte  e ritenute  più  rispondenti  alle
necessità dell'amministrazione,  anche  gli  altri  partecipanti
devono essere  invitati a  fare una  nuova  offerta  sull'oggetto
dell'appalto, come ridefinito.

2. Con  apposita  relazione  è  dettagliatamente  illustrato  lo
svolgimento di  ciascuna fase  della trattativa:  la relazione è
predisposta nel  corso di  svolgimento  della  procedura  e  deve
descrivere lo stato delle trattative con ciascun concorrente.

3. La  trattativa è  aggiudicata  in  base  ai  criteri  di  cui
all'art.  33,   comma  3,  lett.  b).  Quando  la  trattativa  è
aggiudicata a  favore del concorrente che ha presentato l'offerta
economicamente   più    vantaggiosa,   il    maggior   vantaggio
dell'offerta prescelta  deve essere  specificamente giustificato,
in relazione  alle altre offerte, dalla relazione di cui al comma
2,  con   particolare   riguardo   ai   criteri   stabiliti   dal
provvedimento adottato  ai sensi  del comma  1 dell'art. 21 e del
bando di gara.

ARTICOLO 36
(Trattativa privata non preceduta da bando)

1. Quando l'Azienda sanitaria procede mediante trattativa privata
non proceduta  da bando,  fatto salvo quanto previsto al comma 3,
vengono interpellati,  anche in  modo reiterato  e  senza  alcuna
formalità,   almeno   cinque   soggetti.   Ferma   restando   la
possibilità  di   cui  all'art.  37,  comma  3,  i  soggetti  da
interpellare sono  scelti tra gli iscritti all'albo dei fornitori
fra tutti  gli appartenenti  alla  categoria  interessata  o  col
criterio della rotazione.

2.  L'aggiudicazione   è   effettuata  a  seguito  di  confronto
concorrenziale delle condizioni offerte dai soggetti interpellati
ed a  favore di  colui che  ha presentato  il prezzo più basso o
l'offerta economicamente  più vantaggiosa ai sensi dell'art. 35,
comma 3.

3. L'amministrazione  può procedere  a trattativa privata, senza
interpellare il numero minimo di soggetti di cui al comma 1:

a) qualora a causa di motivi di natura tecnica o artistica ovvero
   per  ragioni  attinenti  alla  tutela  di  diritti  esclusivi,
   l'appalto possa  venir  affidato  unicamente  ad  un  soggetto
   determinato;
b) qualora  l'appalto risulti  da un  concorso di progettazione e
   debba, in  base  alle  norme  applicabili  nella  fattispecie,
   essere aggiudicato  ad uno  dei vincitori del concorso; in tal
   caso tutti i vincitori devono essere invitati a partecipare al
   negoziato;
c) nei   casi   di   estrema    urgenza,  determinati  da  eventi
   imprevedibili per  l'amministrazione aggiudicatrice  e ad essa
   non imputabili;  in tal  caso  l'oggetto  dell'appalto  dovrà
   essere  limitato   a  quanto   strettamente  indispensabile  a
   superare l'emergenza verificatasi;
d) per   forniture    complementari    effettuate  dal  fornitore
   originario e  destinate al  rinnovo parziale di forniture o di
   impianti di  uso corrente  o all'ampliamento di forniture o di
   impianti  esistenti,   qualora  il  cambiamento  di  fornitore
   obblighi l'amministrazione  aggiudicatrice ad  acquistare  del
   materiale di  tecnica differente,  l'impiego o la manutenzione
   del quale  comporti incompatibilità  o  difficoltà  tecniche
   sproporzionate; la  durata di  tali  contratti  non  può,  di
   regola, superare i tre anni;
e) in caso di forniture o servizi complementari, non compresi nel
   primo  contratto   concluso  che,  a  seguito  di  circostanze
   impreviste,  siano  divenuti  necessari  all'esecuzione  della
   prestazione prevista nel contratto, purchè vengano attribuiti
   a colui che esegue la fornitura o il servizio e semprechè non
   possano  essere,   tecnicamente  o   economicamente,  distinti
   dell'appalto  principale   senza   gravi   inconvenienti   per
   l'amministrazione oppure,  sebbene separabili  dall'esecuzione
   dell'appalto iniziale,  siano strettamente  necessari  al  suo
   perfezionamento;   l'importo    dell'appalto   affidato    per
   prestazioni complementari  non può  complessivamente superare
   il dieci per cento dell'importo dell'appalto principale;
f) qualora si tratti di acquisto o locazione di immobili;
g) qualora  si tratti  di contratti che abbiano ad oggetto studi,
   ricerche, consulenze;  in tal  caso devono essere interpellati
   esclusivamente soggetti  di comprovata  competenza  tecnica  e
   scientifica;
h) nel  caso di  vendita al  pubblico  di  beni  commercializzati
   dall'Azienda;
i) per  l'alienazione di  titoli del  debito pubblico  o di altri
   valori mobiliari;
l) per  le pubblicazioni  da effettuare  su quotidiani o su altra
   stampa periodica.

ARTICOLO 37
(Albo dei fornitori delle Aziende sanitarie)

1. L'albo  dei fornitori,  istituito con  LR 1 settembre 1988, n.
71,  contiene   l'elenco  delle   ditte   ritenute   idonee   per
specializzazione,   potenzialità   produttiva   e   commerciale,
serietà  e   correttezza,  ad  effettuare  forniture  e  servizi
necessari  per   il  funzionamento   delle   Aziende   sanitarie.
L'iscrizione all'albo  avviene su domanda degli interessati ed è
approvata  con   deliberazione  della  Giunta  regionale,  previo
accertamento dei requisiti di idoneità.

2. L'aggiornamento  dell'elenco delle  ditte iscritte all'albo è
effettuato con  cadenza almeno  annuale al  fine di verificare la
permanenza  dei   requisiti  delle   ditte  iscritte  nonchè  di
iscriverne di  nuove. Dell'aggiornamento  è data notizia tramite
avviso da  pubblicare sul bollettino ufficiale della Regione e su
un quotidiano  a diffusione  nazionale, in  cui sono  indicati  i
documenti da  presentare ed il termine entro cui va presentata la
documentazione richiesta  e la  eventuale domanda  di iscrizione.
Dell'avvenuto aggiornamento è data notizia con pubblicazione sul
bollettino ufficiale  della Regione.  Le ditte  iscritte all'albo
devono comunicare  entro trenta  giorni dal  suo verificarsi ogni
variazione  dei   requisiti  e   dei  dati   comunicati  ai  fini
dell'iscrizione. Il  mancato adempimento di tale obbligo comporta
la cancellazione dall'albo.

3. L'iscrizione  nell'albo è  presupposto per  la partecipazione
alle procedure indette dalle Aziende sanitarie per la conclusione
dei contratti  di cui  all'art. 21,  comma 1. Quando si tratti di
forniture  e  servizi  che,  per  il  particolare  oggetto  o  la
specializzazione richiesta, non rendano possibile l'utilizzazione
dell'albo, sono ammessi a partecipare alle procedure contrattuali
anche soggetti  e ditte non iscritte purchè dimostrino di essere
in possesso  dei requisiti  di cui al comma 1. Si prescinde dalla
necessaria iscrizione  all'albo di  cui al  comma 1, per le ditte
iscritte in  albi nazionali  o diversamente qualificate in base a
procedure  previste   dalla  vigente   legislazione   statale   e
regionale.

4. La  Giunta regionale  approva il  disciplinare per  la  tenuta
dell'albo. Il  disciplinare individua  le categorie merceologiche
in cui  è suddiviso  l'albo nonchè  le ripartizioni  interne di
ogni categoria  merceologica; determina  gli elementi conoscitivi
relativi al  soggetto richiedente,  da indicare  nella domanda di
iscrizione, nonchè  i documenti da allegare alla domanda stessa,
specificando  quali  di  tali  dati  e  documenti  devono  essere
ripresentati ai fini dell'aggiornamento.

ARTICOLO 38
(Casi di non iscrivibilità o di cancellazione dall'albo)

1. Non  possono essere  iscritte all'albo  e, se  iscritte devono
essere cancellate d'ufficio, le ditte:

a) che  si trovino  in stato  di fallimento,  di  liquidazione  o
   cessazione di  attività, di  concordato preventivo,  ovvero a
   carico  dei   quali  sia  in  corso  un  procedimento  per  la
   dichiarazione di tali situazioni;
b) nei  confronti  del  cui    titolare,  se  trattasi  di  ditta
   individuale, dei  cui soci,  se trattasi  di società  in nome
   collettivo, dei cui soci accomandatari nel caso di società in
   accomandita semplice,  dei cui  amministratori con  poteri  di
   rappresentanza, se  trattasi  di  altre  società,  sia  stata
   pronunciata una  condanna, con  sentenza passata in giudicato,
   per qualsiasi reato che incida sulla loro moralità o serietà
   professionale;
c) nei  confronti dei  soggetti  di  cui  all'art.  5  e  di  cui
   all'allegato  n.   5  del   D.Lgs  8   agosto  1994,   n.  490
   "Disposizioni attuative  della legge 17 gennaio 1994, n. 47 in
   materia  di  comunicazioni  e  certificazioni  previste  dalla
   normativa antimafia",  qualora nei loro confronti sussista una
   delle ipotesi di cui all'allegato n. 1 del D.Lgs n. 490/94;
d) che  nell'esercizio della  loro attività  abbiano  tenuto  un
   comportamento contrario alle norme di correttezza e buona fede
   o che comunque risultino scarsamente affidabili per il modo in
   cui  hanno   eseguito  precedenti  contratti  accertato  dalle
   relazioni di cui all'art. 25, comma 5;
e) che non siano in regola con gli obblighi relativi al pagamento
   dei contributi  previdenziali e  assistenziali  a  favore  dei
   lavoratori o  con il  pagamento di  imposte o  tasse  previste
   dalla legislazione vigente;
f) che si siano resi colpevoli di false dichiarazioni nel fornire
   informazioni relative  alle precedenti  lettere o  non abbiano
   adempiuto all'obbligo  di comunicazione  di cui  al precedente
   art. 37, comma 2;
g) che  abbiano per più di due volte consecutive, o per due anni
   consecutivi,  declinato  l'invito  a  procedure  contrattuali,
   senza fornire valide giustificazioni.

2. La  non  iscrizione,  o  la  cancellazione,  è  disposta  con
provvedimento motivato  della Giunta  regionale ed  è comunicata
alle Aziende  sanitarie ed agli interessati entro 15 giorni dalla
pronuncia.

3. La  ditta nei cui confronti è stato adottato un provvedimento
di cancellazione  non può  chiedere di nuovo la iscrizione prima
che siano trascorsi due anni.

4.   Le    Aziende   sanitarie    sono   tenute    a   comunicare
all'articolazione organizzativa  preposta alla  tenuta  dell'albo
dei fornitori tutte le notizie a loro pervenute o comunque a loro
conoscenza che  possono portare  all'adozione di un provvedimento
di cancellazione dall'albo delle ditte ivi iscritte.

ARTICOLO 39
(Osservatorio generale dei prezzi)

1. La  Giunta regionale,  avvalendosi dell'Osservatorio  generale
regionale  dei   prezzi,  istituito   con  LR  71/1988,  cura  la
rilevazione e  l'elaborazione dei  dati  sui  prezzi  di  beni  e
servizi necessari  allo svolgimento delle attività delle Aziende
sanitarie, con  l'obiettivo di consentire acquisizioni al miglior
prezzo di mercato.

2. Con  deliberazione  della  Giunta  regionale  è  adottato  un
disciplinare   per    l'organizzazione   dell'Osservatorio,   che
individua le  modalità con le quali sono rilevati ed elaborati i
dati concernenti le caratteristiche ed i prezzi di beni e servizi
utilizzati dalle  Aziende sanitarie,  anche con  riferimento alla
potenzialità produttiva  e competenza dei fornitori ed alla loro
efficienza e correttezza nell'esecuzione dei contratti.

ARTICOLO 40
(Catalogo dei beni e servizi)

1. Al  fine di  consentire alle  Aziende sanitarie  di  conoscere
tempestivamente  le   innovazioni  tecnologiche  o  metodologiche
relative a  beni  e  servizi  necessari  allo  svolgimento  delle
attività  aziendali,   a  cura   della  Giunta   regionale,   è
predisposto un catalogo di beni e servizi immessi sul mercato che
rivestono caratteristiche  innovative. La inserzione nel catalogo
è effettuata  su segnalazione  dei soggetti interessati, tramite
corrispettivo predeterminato  sulla  base  di  tariffe  approvate
annualmente con deliberazione della Giunta regionale.

2. La  Giunta regionale approva un disciplinare con cui determina
modalità di  gestione del  servizio  e  stabilisce  criteri  per
l'inserzione  nel  catalogo  dei  beni  e  servizi,  al  fine  di
garantire parità di trattamento tra i soggetti interessati.

ARTICOLO 41
(Spese in economia)

1.  Un  apposito  regolamento,  adottato  con  provvedimento  del
Direttore generale  dell'Azienda, disciplina le spese in economia
e determina gli organi competenti ad effettuarle.

2. Alle  spese previste  dall'art. 21,  comma 4,  della  presente
legge non  si applicano  le procedure previste dal presente capo.
Le modalità  per la  conclusione  dei  relativi  contratti  sono
stabilite dal regolamento di cui al comma 1.

Titolo IV
COLLEGIO DEI REVISORI

ARTICOLO 42
(Funzioni del Collegio dei revisori)

1. Il  Collegio dei  revisori di  cui all'art.  3, comma  13, del
D.Lgs  502/1992   esercita   il   controllo   sulla   regolarità
amministrativa e  contabile della gestione dell'Azienda sanitaria
mediante   verifiche    infrannuali.   In   particolare,   vigila
sull'osservanza delle  leggi, verifica  la regolare  tenuta della
contabilità e la corrispondenza del bilancio alle risultanze dei
libri  e   delle  scritture   contabili,  accerta,   almeno  ogni
trimestre, la consistenza di cassa e l'esistenza dei valori e dei
titoli in proprietà, deposito, cauzione o custodia.

2. Al  Collegio  dei  revisori  sono  trasmessi  tutti  gli  atti
adottati dal  Direttore  generale,  o  su  delega  del  medesimo,
secondo modalità  e tempi  stabiliti dalla legge di cui all'art.
27, comma  1, lettera  C della  LR 49/1994.  Entro 15  giorni dal
ricevimento dell'atto,  il Collegio  dei  revisori  trasmette  al
Direttore  amministrativo   gli  eventuali  rilievi.  Il  mancato
inoltro di  rilievi entro  tale  termine  equivale  al  riscontro
positivo.

3. Il  Collegio dei Revisori sui risultati delle verifiche di cui
ai commi  1 e  2 redige una relazione da trasmettere al Direttore
generale e alla Giunta regionale.

4. Qualora  per l'attività  di verifica il Collegio dei revisori
utilizzi indagini  campionarie, deve  adottare idonei  criteri di
campionamento al fine di assicurare significatività alle analisi
compiute  e   comunque  garantire   la  rotazione   delle   poste
campionate. La  descrizione dei  criteri adottati  deve risultare
dal libro delle adunanze e dei verbali del Collegio dei revisori.

5. Il  Collegio  dei  revisori  esamina,  altresì,  il  bilancio
preventivo  economico   annuale  e   le  relative  variazioni  ed
assestamento, il bilancio pluriennale ed il bilancio di esercizio
ed esprime le proprie osservazioni in una relazione che trasmette
al Direttore  generale.  Copia  di  tale  relazione  deve  essere
allegata agli atti di bilancio al momento della loro trasmissione
alla Giunta regionale per l'approvazione di cui all'art. 5, comma
3, della LR 49/1994.

ARTICOLO 43
(Espletamento delle funzioni del Collegio dei revisori)

1. Il Direttore generale dell'Azienda sanitaria nomina i revisori
con specifico provvedimento e li convoca entro il termine massimo
di dieci  giorni. Nella  prima seduta  il Collegio  procede  alla
elezione tra i propri componenti del presidente che provvede alle
successive convocazioni.  Nel caso  di cessazione  del presidente
dalle proprie  funzioni,  le  convocazioni  sono  effettuate  dal
membro  più   anziano  per  età  fino  alla  nomina  del  nuovo
presidente.

2. Entro  dieci giorni  dalla data  in cui è venuto a conoscenza
della mancanza  di uno o più componenti a seguito di dimissioni,
vacanza, o  qualunque altra causa, il Direttore generale provvede
a chiedere  una nuova designazione all'amministrazione competente
ed alla  ricostituzione del Collegio nel termine di trenta giorni
dalla data  di designazione.  In caso  di mancanza di più di due
componenti  dovrà  procedersi  alla  ricostituzione  dell'intero
Collegio.  Qualora   il  Direttore   generale  non  proceda  alla
ricostituzione  del  Collegio  entro  trenta  giorni,  la  Giunta
regionale provvede  a costituirlo  in via  straordinaria  con  un
dirigente della Regione e due funzioni designati dal Ministro del
Tesoro. Il  Collegio  straordinario  cessa  le  proprie  funzioni
all'atto dell'insediamento del Collegio ordinario.

3. Le  adunanze del  Collegio sono  valide quando sia presente la
maggioranza dei  componenti. Il  Revisore che  senza giustificato
motivo non partecipa a due sedute consecutive del Collegio decade
d'ufficio.

4. Il Collegio dei revisori tiene un libro delle adunanze e delle
deliberazioni in  cui verbalizza  lo svolgimento  di ogni seduta.
Nello stesso  libro sono registrati i risultati delle verifiche e
degli accertamenti  eseguiti nello  svolgimento delle funzioni di
cui al  precedente  articolo.  I  verbali  di  ogni  seduta  sono
sottoscritti dai componenti il Collegio.

5. I  Revisori possono  in  qualsiasi  momento  procedere,  anche
individualmente, ad atti di ispezione e controllo.

6. Il Collegio può richiedere al Direttore generale informazioni
sull'andamento  delle   operazioni  e   su  determinati  atti  di
gestione.

7. Qualora, nell'ambito dell'espletamento delle proprie funzioni,
il Collegio  venga a  conoscenza  di  gravi  irregolarità  nella
gestione è  tenuto a  darne immediata comunicazione al Direttore
generale e alla Giunta regionale.

8. L'Azienda  sanitaria pone  a  disposizione  del  Collegio  dei
revisori una  sede idonea per lo svolgimento dei propri compiti e
la custodia della documentazione inerente alle funzioni svolte.

Titolo V
DISPOSIZIONI TRANSITORIE E FINALI

ARTICOLO 44
(Patrimonio delle Aziende sanitarie)

1. Ai  beni trasferiti  ai sensi dell'art. 1 le Aziende sanitarie
attribuiscono un valore iniziale calcolato:

a) per  i beni  immobili, in  base  ai  criteri  stabiliti  dalle
   vigenti  disposizioni   in  tema  di  imposta  comunale  sugli
   immobili (ICI);
b) per  i beni  mobili  costituenti  immobilizzazioni  materiali,
   tenendo conto  del loro  prezzo di  acquisto, ammortizzato  in
   base ai parametri di cui alla Decisione della Giunta regionale
   15 giugno 1992, n. 37;
c) per  le scorte,  facendo riferimento  al  prezzo  di  acquisto
   ponderato degli ultimi tre mesi;
d) per  i valori  mobiliari, in base al prezzo di acquisto o alla
   quotazione media dell'ultimo trimestre;
e) per  le posizioni  attive e passive corrispondenti a posizioni
   di debito  o credito,  utilizzando  i  dati  desumibili  dalla
   contabilità finanziaria delle Unità sanitarie locali.

2. I  valori iniziali,  di cui  al comma  1, sono successivamente
aggiornati in  conformità a  quanto previsto dall'art. 13, comma
3.

3. I  beni immobili  sostituiti da  beni  di  nuova  edificazione
ovvero acquistati  o ristrutturati  mediante finanziamenti di cui
all'art. 20  della legge 11 marzo 1988, n. 67 sono dismessi entro
un anno  dalla agibilità  della nuova  struttura e  dal collaudo
complessivo delle opere e delle attrezzature in dotazione.

4. Per  i beni  dismessi, in quanto sostituiti ai sensi del comma
3, per  i beni da reddito e per i beni strumentali non utilizzati
direttamente alla data di entrata in vigore della presente legge,
trasferiti ai  sensi del precedente art. 1, i proventi realizzati
a seguito  del relativo smobilizzo sono destinati a finanziare il
completamento del  piano di  investimenti regionali  di cui  alla
deliberazione del Consiglio regionale 21 marzo 1990, n. 222.

ARTICOLO 45
(Limiti di valore)

1. Tutti  gli importi  indicati nella presente legge si intendono
al netto di eventuali imposte.

2. Tali importi sono periodicamente aggiornati con delibera della
Giunta regionale,  tenendo conto  dell'indice ISTAT dei prezzi al
consumo.

ARTICOLO 46
(Modifica all'art. 29 della LR 2 gennaio 1995 n. 1)

1. Al  comma 5  dell'art. 29  della LR  1/1995 le  parole: "ed il
bilancio di esercizio" sono soppresse.

2. Dopo  il comma 5 dell'art. 29 della LR 1/1995 è introdotto il
seguente comma 5 bis:

   "5 bis.  Entro il  20 maggio la Conferenza dei Sindaci esamina
   il bilancio  di esercizio  dell'Azienda U.S.L.  e  rimette  al
   Direttore  generale   e  alla  Giunta  regionale  le  relative
   osservazioni."

ARTICOLO 47
(Competenze attribuite alle Giunta regionale)

1. Le  funzioni amministrative  e le attività di diritto privato
che sono  attribuite dalla  presente legge  alla Giunta regionale
devono intendersi  ripartite tra  la stessa  Giunta e i dirigenti
regionali ai  sensi della  LR 7 novembre 1994, n. 81 ed eventuali
successive modifiche o integrazioni.

ARTICOLO 48
(Norme transitorie)

1. I  Direttori  generali  delle  Aziende  sanitarie  adottano  i
bilanci preventivi inerenti l'esercizio 1996, redatti secondo gli
schemi e  i disciplinari tecnici approvati dalla Giunta regionale
ai sensi dell'art. 5, comma 4, della LR 49/1994.

2.  Fino   all'adozione  completa   degli  atti  di  contabilità
disciplinati dal  Titolo  II  della  presente  legge,  conservano
efficacia le disposizioni di cui al Titolo II della LR 68/1980.

3. Le  procedure di  contrattazione che,  alla data di entrata in
vigore della  presente legge risultino avviate, con atti formali,
possono essere  concluse ai sensi della LR 24 maggio  1980, n. 68
nel rispetto della normativa statale vigente.

ARTICOLO 49
(Abrogazioni)

1. Alla  data di  entrata in  vigore della  presente  legge  sono
abrogati l'art. 80 della LR 9 aprile 1990, n. 38, l'art. 20 della
LR 29 giugno 1994, n. 49 e la LR 24 maggio 1980, n. 68.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 22 Febbraio 1996

CHITI

La presente  legge è  stata approvata dal Consiglio Regionale il
30-1-1996  e  deve  considerarsi  esecutiva  per  decorrenza  dei
termini a norma dell'art. 127 della Costituzione.



USL
CONTABILITà CONTRATTI
DEMANIO PATRIMONIO

