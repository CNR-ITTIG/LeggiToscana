Disciplina dell'attività contrattuale regionale.

Il Consiglio Regionale ha approvato il 13-2-1996
Il Commissario del Governo ha apposto il visto il 14-3-1996
Il Presidente  della Giunta  Regionale promulga la seguente legge
regionale:

TITOLO I
DISPOSIZIONI GENERALI

ARTICOLO 1
(Oggetto)

1. La  presente legge  disciplina l'attività  contrattuale della
Regione  Toscana  finalizzata  all'acquisizione  di  forniture  e
servizi.

2. Per  le acquisizioni di forniture, compresi i necessari lavori
di installazione,  e di  servizi di  importo pari  o superiore  a
200.000.- ECU,  oneri  fiscali  esclusi,  le  disposizioni  della
presente legge  si applicano  in quanto  compatibili con le norme
comunitarie e le relative norme statali di recepimento.

3. Le disposizioni di cui agli artt. 2, 3, 4, 6, 19, 20, 21, 22 e
28 della  presente  legge  si  applicano  altresì  all'attività
contrattuale relativa all'aggiudicazione di lavori pubblici.

ARTICOLO 2
(Programmazione dell'attività contrattuale.)

1.   L'azione    dell'Amministrazione   si   ispira   al   metodo
dell'effettivo coordinamento e programmazione delle acquisizioni,
sia per forniture che per prestazioni di servizi, della selezione
dei loro  fini e, in relazione a questi, della determinazione dei
tempi di realizzazione.

2.  A  tal  fine,  entro  45  giorni  dall'inizio  dell'esercizio
finanziario la  Giunta regionale, sentito il Comitato Tecnico per
la  Programmazione,  delibera  il  programma  dei  contratti,  ad
esclusione di  quelli di  cui  al  successivo  art.  17,  che  le
strutture operative  regionali di  cui al  titolo  II  della  LR,
7.11.94 n.  81 prevedono  di stipulare nell'esercizio finanziario
di riferimento.

3. In  relazione a  ciascun contratto,  il programma individua la
struttura competente, l'oggetto e l'importo presunto.

4. Il  programma  è  trasmesso  al  Consiglio  regionale  ed  è
pubblicato sul Bollettino Ufficiale della Regione Toscana.

5. Unitamente  al programma,  al Consiglio  regionale è altresì
trasmesso l'elenco  dei contratti  stipulati nel  corso dell'anno
precedente.

6. Dell'approvazione del programma è dato avviso, nella Gazzetta
Ufficiale  della  Repubblica  Italiana  e  su  due  quotidiani  a
diffusione nazionale ai sensi e per gli effetti di cui all'art. 6
del DPR  18.4.1994 n.  573, nonchè  per  la  parte  relativa  ai
contratti di importo pari o superiore alla soglia comunitaria, ai
sensi della normativa comunitaria.

7. Agli  adempimenti di  cui al  secondo, quarto,  quinto e sesto
comma provvede  la struttura  organizzativa competente in materia
di contratti.

8. In  materia di  lavori pubblici  resta salva la programmazione
triennale prevista dalla normativa vigente.

ARTICOLO 3
(Modifiche del programma e contratti urgenti)

1. La  Giunta regionale,  con le  modalità di cui all'art. 2 dal
primo al  quarto comma,  può integrare  o modificare  nel  corso
dell'anno, di  norma con periodicità trimestrale, la delibera di
programmazione.

2. Qualora circostanze imprevedibili determinino la necessità di
avviare una  procedura contrattuale non prevista nel programma di
cui all'art. 2 e l'urgenza non consenta il previo adeguamento del
programma medesimo,  il Dirigente  responsabile del contratto, ai
sensi del  successivo art.  4, provvede  motivatamente  all'avvio
della procedura.

3. Nei  casi di  cui al secondo comma, dell'avvio della procedura
è  data   comunicazione  alla   Giunta  regionale  nonchè  alla
struttura organizzativa  competente in  materia di  contratti  ai
fini dell'adempimento previsto all'art. 2, quinto comma.

ARTICOLO 4
(Dirigente responsabile del contratto)

1. Il  Dirigente preposto,  ai sensi  della LR  7.11.1994, n. 81,
alla struttura  organizzativa nelle  cui attribuzioni ricade, per
materia, l'oggetto  del contratto,  è competente all'adozione di
tutti gli atti della procedura contrattuale ed è qualificato, ai
fini della  presente  legge,  quale  Dirigente  responsabile  del
contratto.

2. Il  Dirigente responsabile del contratto procede all'indizione
della  gara,   approvandone  il  relativo  bando,  il  capitolato
speciale di  appalto,  la  lettera  di  invito  e  lo  schema  di
contratto, provvede  all'ammissione delle  imprese a  partecipare
alla gara,  approva i  risultati  della  medesima  e  stipula  il
relativo contratto. è incaricato di assicurare il rispetto degli
adempimenti e  la massima  speditezza dei  tempi procedurali, sia
nella fase  di formazione  del contratto sia in quella successiva
di esecuzione, fino alla definitiva conclusione.

3. Per  l'entità  di  spesa  impegnata,  costituente  il  valore
economico del  contratto, il predetto dirigente liquida la spesa,
complessivamente  o   per  stati   di  avanzamento,   secondo  le
prescrizioni  contrattuali   e  può   altresì   operare   quale
funzionario delegato  al pagamento secondo le disposizioni di cui
alla legge regionale in materia di aperture di credito.

4.  Al   termine  dell'incarico  il  Dirigente  responsabile  del
contratto relaziona  al coordinatore  competente sullo  stato del
rapporto contrattuale  e sul  verificarsi di  fatti rilevanti che
possano in  qualche modo  influire  e  modificare  l'impostazione
contrattuale originaria, nonchè sulle eventuali inadempienze del
contraente.

5. Il  Dirigente responsabile  del contratto  è responsabile del
procedimento in conformità a quanto previsto dalla LR 20.1.1995,
n. 9.

ARTICOLO 5
(Capitolati d'oneri)

1. La  Giunta regionale  approva i capitolati generali contenenti
le  condizioni   che   possono   applicarsi   indistintamente   a
determinati tipi di contratti.

2. Sulla  base di  questi il Dirigente responsabile del contratto
predispone ed  approva il capitolato speciale relativo al singolo
contratto contenente i seguenti elementi:

a) oggetto della fornitura o della prestazione di servizi;
b) caratteristiche tecnico-merceologiche;
c) ammontare  presunto della spesa sulla base di perizie tecniche
   aggiornate;
d) criterio di aggiudicazione;
e) termini e luogo della consegna;
f) modalità di esecuzione, di controllo e collaudo;
g) penalità   applicabili  per  ritardo  nelle  consegne  e  per
   qualsiasi altra inadempienza;
h) ogni  altro obbligo  posto a  carico dei soggetti quali quelli
   relativi agli oneri fiscali o contrattuali (cauzione, imballo,
   trasporto, montaggio e simili).

TITOLO II
SCELTA DEL CONTRAENTE

ARTICOLO 6
(Esclusione dalla partecipazione alle gare)

1.  Sono  comunque  esclusi  dalla  partecipazione  alle  gare  i
soggetti che:

a) si  trovino  in  stato  di  fallimento,  di  liquidazione,  di
   cessazione di  attività  o  di  concordato  preventivo  e  in
   qualsiasi altra situazione equivalente secondo la legislazione
   vigente;
b) nei  cui confronti  sia stata  pronunciata  una  condanna  con
   sentenza passata  in giudicato, per qualsiasi reato che incida
   sulla loro moralità professionale o per delitti finanziari;
c) nell'esercizio  della propria  attività professionale abbiano
   commesso un  errore grave,  accertato con  qualsiasi mezzo  di
   prova addotto dall'Amministrazione aggiudicatrice;
d) non siano in regola con gli obblighi relativi al pagamento dei
   contributi  previdenziali   e  assistenziali   a  favore   dei
   lavoratori, secondo la legislazione vigente;
e) non  siano in  regola con  gli obblighi  relativi al pagamento
   delle imposte e della tasse secondo la legislazione vigente;
f) si  siano resi gravemente colpevoli di false dichiarazioni nel
   fornire informazioni che possono essere richieste ai sensi del
   presente articolo.

2.  Sono  altresì  esclusi  dalla  partecipazione  alle  gare  i
soggetti  che   nell'esecuzione  dei   contratti  si  siano  resi
responsabili,  negli  ultimi  tre  anni,  di  grave  inadempienza
contrattuale  nei   confronti   dell'Amministrazione   regionale,
accertata con  decreto motivato  del Dirigente  responsabile  del
contratto   al   termine   di   un   apposito   procedimento   in
contraddittorio con il contraente inadempiente, avviato a seguito
della relazione di cui al quarto comma del precedente art. 4.

ARTICOLO 7
(Forme di contrattazione)

1. La  procedura per  la scelta  del contraente è individuata in
modo da  garantire il  rispetto dei  principi  di  imparzialità,
trasparenza, efficacia  ed efficienza dell'azione amministrativa,
nonchè la  concorrenza e  la parità di trattamento dei soggetti
partecipanti alle gare.

2. A  tal fine,  tutti i  contratti che l'Amministrazione intende
stipulare sono  proceduti di regola da licitazione privata, salvo
che non  ricorranno le ipotesi di cui ai successivi art. 13, 16 e
17.

3.  Nessuna   fornitura,  prestazione   od  opera   può   essere
artificiosamente  suddivisa  in  più  contratti  allo  scopo  di
sottrarla all'applicazione della presente legge.

ARTICOLO 8
(Bando di gara e relative forme di pubblicità)

1. Il bando contiene:

a) l'indicazione  dell'Ente   appaltante,   gli  estremi    della
   deliberazione di  approvazione del  programma  annuale  e  del
   decreto di  indizione della  gara, l'indirizzo dell'ufficio al
   quale devono  essere inviate le domande di cui alla successiva
   lettera d);
b) descrizione  della fornitura o servizio da eseguire e relativo
   importo;
c) l'indicazione  della procedura adottata per l'aggiudicazione e
   del relativo criterio di valutazione delle offerte;
d) l'indicazione  del termine  entro  il  quale  gli  interessati
   possono inoltrare le domande di partecipazione alla gara;
e) l'indicazione  dei requisiti legali e fiscali che il candidato
   deve possedere,  nonchè i  requisiti di  carattere tecnico ed
   economico- finanziario  per l'ammissione  a  partecipare  alla
   procedura;
f) l'indicazione  dell'eventuale possibilità  per i partecipanti
   di presentare  offerte concernenti una parte della fornitura o
   del servizio;
g) l'indicazione  dell'eventuale possibilità  per i partecipanti
   di   presentare   domanda,   oltre   che   singolarmente,   in
   raggruppamento temporaneo  con altre  imprese, ai  sensi della
   normativa vigente;
h) il  termine entro  cui l'Amministrazione rivolgerà l'invito a
   presentare le offerte;
i) altre  indicazioni  eventualmente  necessarie  ai  fini  della
   partecipazione.

2. Nei  casi in cui si proceda a licitazione privata o ad appalto
concorso il  Dirigente  responsabile  del  contratto  dispone  la
pubblicazione  integrale   del  bando   di  gara  nel  Bollettino
Ufficiale della  Regione Toscana  e per  estratto nella  Gazzetta
Ufficiale  della   Repubblica  Italiana   e  su  2  quotidiani  a
diffusione nazionale  di cui  uno avente  particolare  diffusione
nella Regione Toscana.

ARTICOLO 9
(Gare pubbliche: disposizioni generali)

1. L'individuazione  dei soggetti inviati a partecipare alla gara
deve essere effettuata tenendo conto della loro capacità tecnica
ed   economico  -  finanziaria   dimostrata    mediante    idonea
documentazione in  conformità con  quanto previsto  nel bando di
gara secondo le disposizioni della normativa vigente.

2. è  consentito in  fase di  preselezione invitare  il soggetto
concorrente a  completare o  a fornire  chiarimenti in  ordine al
contenuto dei certificati, documenti e dichiarazioni presentati.

3. Il termine per il ricevimento delle domande di partecipazione,
fissato nel  bando di gara, non può essere inferiore a 20 giorni
dalla pubblicazione  del bando  medesimo sul Bollettino Ufficiale
della Regione Toscana; in caso di motivata urgenza il termine non
può essere inferiore a 10 giorni.

4. La  domanda di  partecipazione non  vincola  l'Amministrazione
regionale;  l'eventuale   esclusione  è   disposta  con  decreto
motivato del Dirigente responsabile del contratto.

5. Gli  inviti a  gara devono essere diramati a mezzo di servizio
postale raccomandato  di Stato  entro 70  giorni  dalla  data  di
pubblicazione del  bando  gara  sul  Bollettino  Ufficiale  della
Regione Toscana.

6. Le  offerte, insieme  ai documenti  richiesti nella lettera di
invito, devono  pervenire  all'Ufficiale  Rogante  della  Regione
Toscana, di  cui al  successivo articolo  20, a mano o a mezzo di
servizio  raccomandato   di  Stato,   secondo  le   prescrizioni,
modalità e termini fissati nella lettera di invito dal Dirigente
responsabile   del    contratto,   pena    la    inammissibilità
dell'offerta.

7.  Il  termine  di  ricezione  delle  offerte  non  può  essere
inferiore a  20 giorni  dalla data di spedizione della lettera di
invito; in casi di motivata urgenza il termine di ricezione delle
offerte non  può essere  inferiore a  10 giorni  dalla  data  di
spedizione della lettera di invito a gara.

8. Le offerte hanno natura di proposta irrevocabile.

9. Nel  caso di  presentazione di  due offerte  aventi lo  stesso
oggetto,  da   parte  dello   stesso  soggetto,  viene  presa  in
considerazione l'ultima in ordine di tempo.

10.  Non   sono  ammesse  offerte  per  telegramma,  nè  offerte
condizionate o  espresse in  modo indeterminato  o  con  semplice
riferimento ad altra offerta propria o di altri.

11. Quando  in  un'offerta  vi  sia  discordanza  fra  il  prezzo
indicato  in  lettere  e  quello  indicato  in  cifre  è  valida
l'indicazione in lettere.

12. Nel  giorno e  nell'ora stabiliti nella lettera di invito, il
Presidente di  gara dichiara  aperta la  medesima. Ove  non siano
state  presentate  almeno  due  offerte  la  gara  è  dichiarata
deserta, salvo  che nel  bando di  gara o nella lettera di invito
sia prevista  l'aggiudicazione anche  in caso di presentazione di
una sola offerta.

13. Fuori  dei casi  in cui  la gara  sia dichiarata  deserta, il
Presidente  provvede   all'apertura   dei   plichi   regolarmente
pervenuti, verifica  la corrispondenza  dei documenti  a  corredo
dell'offerta,  apre   le  buste   contenenti  l'offerta  e  legge
quest'ultima ad alta voce, contrassegnandola su ogni foglio.

14. Le  sedute di  gara possono  essere sospese  ed aggiornate ad
altra ora  o al  giorno successivo,  previa verbalizzazione delle
sedute  svolte   apprestando  appositi   sigilli  sui   plichi  e
documenti.

ARTICOLO 10
(Licitazione privata: criteri di aggiudicazione)

1. Nella  procedura di  licitazione privata all'aggiudicazione si
provvede in uno dei seguenti modi:

a) per  mezzo di  offerta segreta  da confrontarsi  con il prezzo
   base indicato nel bando di gara;
b) per mezzo di offerte di prezzi unitari.

2. Quando  la licitazione  si tiene  col metodo  di cui  al primo
comma lett.  a),  il  Presidente  di  gara,  prima  di  procedere
all'apertura dei  plichi, può  prefissare il limite di aumento o
di ribasso che le offerte non devono oltrepassare; in tal caso il
limite sarà  indicato in  una scheda sigillata che il Presidente
di gara  aprirà solo dopo la lettura di tutte le offerte valide,
escludendo dalla  gara le  offerte che  abbiano  oltrepassato  il
limite segreto  contenuto nella scheda. Sono parimenti escluse le
offerte   che,   anche   in   assenza   del   limite   prefissato
dall'Amministrazione, presentino  una percentuale di ribasso o di
aumento superiore  al 50  per cento rispetto al prezzo indicato a
base di gara.

3. Quando  la licitazione  si tiene con il metodo di cui al primo
comma lett. b), unitamente alla lettera di invito, ai concorrenti
è inviato  l'elenco descrittivo  delle voci  relative alle varie
categorie senza  l'indicazione dei corrispondenti prezzi unitari,
e di  un modulo  a più colonne denominato "Lista delle categorie
per l'esecuzione dell'appalto".

4.  Nel   suddetto  modulo   devono  essere  riportati  per  ogni
categoria:

a) nella  prima colonna,  l'indicazione delle  voci relative alle
   varie   categorie   con   specifico   riferimento   all'elenco
   descrittivo;
b) nella  seconda colonna  l'unità di  misura ed il quantitativo
   previsto per ciascuna voce.

5. Nel  termine fissato  con la  lettera di invito, i concorrenti
rimettono all'Amministrazione,  unitamente agli  altri  documenti
richiesti, il modulo di cui ai precedenti commi, completato nella
terza colonna, con i prezzi unitari che si dichiarano disposti ad
offrire per  ogni voce  relativa alle  categorie e,  nella quarta
colonna,  con  il  prodotto  dei  quantitativi  risultanti  dalla
seconda colonna per i prezzi indicati nella terza.

6. Sia  i prezzi  unitari che  il prezzo complessivo offerto sono
indicati in  cifre ed  in lettere;  quest'ultimo è rappresentato
dalla somma dei prodotti di cui al precedente comma e deve essere
apposto dal concorrente in calce al modulo stesso.

7. Nel  caso in  cui  vi  siano  errori  di  calcolo  del  prezzo
complessivo,   vale   quale   offerta   il   prezzo   complessivo
correttamente  calcolato   con  riferimento   ai  prezzi  unitari
offerti.

8. Il  modulo è sottoscritto in ciascun foglio dal concorrente e
non può  presentare correzioni  che  non  siano  da  lui  stesso
espressamente confermate e sottoscritte.

9. Nei  casi di  cui al  primo  comma,  lett.  b),  il  Dirigente
responsabile del  contratto può  prestabilire il  prezzo massimo
complessivo  che   le  offerte   non  devono  superare,  pena  la
inammissibilità. Tale  prezzo è  comunicato  nella  lettera  di
invito a gara.

ARTICOLO 11
(Licitazione privata: aggiudicazione)

1. Quando  la licitazione  si tiene con il metodo di cui all'art.
10, primo  comma, lett.  a), il  Presidente di  gara aggiudica il
contratto a colui che ha presentato l'offerta più vantaggiosa.

2. Quando  la licitazione  si tiene con il metodo di cui all'art.
10, primo  comma, lett.  b), il  Presidente letto ad alta voce il
prezzo complessivo  offerto da  ciascun concorrente,  formula  la
graduatoria provvisoria  delle offerte  e successivamente procede
alla verifica  dei conteggi  presentati dal  concorrente  che  ha
offerto il  prezzo complessivamente più vantaggioso, tenendo per
validi ed  immutabili i  prezzi unitari  e  provvedendo,  ove  si
riscontrino errori  di calcolo, a correggere i prodotti e la loro
somma.

3. Se  non vi  sono correzioni  da apportare  o se  nonostante le
correzioni  apportate,   l'offerta  verificata   resti  la   più
vantaggiosa,  il  Presidente  aggiudica  in  via  provvisoria  il
contratto  al   concorrente  per   il  prezzo   complessivo  più
vantaggioso.

4. Nel  caso  in  cui  per  effetto  delle  correzioni  apportate
all'offerta verificata,  risulti che  il prezzo  complessivo più
vantaggioso   è    stato   proposto    da   altro   concorrente,
l'aggiudicazione viene  dichiarata a  favore di  questi, anche in
tal caso previa verifica dei conteggi presentati.

5. In  presenza di  offerte identiche  si procede al sorteggio ai
sensi dell'art. 77 del RD 23.5.1924 n. 827.

ARTICOLO 12
(Offerte anomale)

1. Quando l'offerta rimasta aggiudicataria ed eventualmente altre
offerte presentino  manifestamente un  carattere anomalo rispetto
alla prestazione,  o gravi  squilibri fra  i prezzi  unitari,  il
Presidente, sulla  base di  una relazione  motivata del Dirigente
responsabile del  contratto, non oltre 15 giorni dalla data della
gara, chiede,  per mezzo  del servizio  postale  raccomandato  di
Stato, agli offerenti di far pervenire all'Ufficio Rogante di cui
al successivo  art. 20,  le analisi  di tutto  o di alcuni prezzi
unitari e  le altre giustificazioni necessarie, nel termine di 10
giorni dalla data di ricezione della richiesta.

2. Quando  tali elementi non siano stati presentati o non vengano
ritenuti adeguati  il Presidente, con atto motivato sulla base di
precisi rilievi  tecnici e contabili, esclude le offerte ritenute
inaccettabili   e   propone   l'aggiudicazione   provvisoria   al
concorrente che segue in graduatoria.

ARTICOLO 13
(Appalto concorso)

1. Si  procede all'appalto concorso quando si tratti di forniture
o servizi di particolare complessità tecnica, scientifica ovvero
di particolare pregio artistico.

2.  In   tal  caso,   stabilite  nel   capitolato   speciale   le
caratteristiche della  prestazione, i  soggetti rimasti idonei in
base ai  requisiti indicati  nel bando  di gara  sono invitati  a
presentare entro  un termine  perentorio il  progetto e l'offerta
economica,  nei  modi  e  nelle  forme  stabilite  nella  lettera
d'invito.

3.  Alla  valutazione  dei  progetti  e  delle  relative  offerte
provvede apposita  Commissione  interdisciplinare  costituita  ai
sensi del successivo art. 14.

4. La  Commissione, dopo  l'apertura  della  gara  da  parte  del
Presidente e l'ammissione dei partecipanti, procede all'esame dei
progetti e  propone quello  che ritiene  migliore, in  base  agli
elementi di  giudizio di  cui al  successivo comma,  variabili  a
seconda della natura della prestazione.

5. All'aggiudicazione si procede in base al criterio dell'offerta
economicamente  più   vantaggiosa  secondo   gli   elementi   di
valutazione previsti  nel capitolato  speciale  d'appalto  o  nel
bando di  gara, indicati  possibilmente  nell'ordine  decrescente
d'importanza, quali  ad esempio il prezzo, il termine di consegna
o  di  esecuzione,  la  qualità,  il  rendimento,  il  costo  di
utilizzazione, il  merito tecnico,  il servizio  successivo  alla
vendita, l'assistenza  tecnica e  le caratteristiche  estetiche e
funzionali.

6. I  risultati dei  lavori della  Commissione sono  trasmessi al
Dirigente  responsabile  del  contratto  che  aggiudica  la  gara
ovvero,  nel   caso  in   cui  nessuno  dei  progetti  presentati
corrisponda alle esigenze per le quali è stato bandito l'appalto
concorso, può dar luogo ad altra gara.

7. Nessun compenso o rimborso spetta di regola ai concorrenti per
la compilazione  di progetti  da  essi  presentati.  è  tuttavia
facoltà del  Dirigente responsabile del contratto, di acquisire,
su proposta  della suddetta  Commissione, uno  o  più  progetti,
corrispondendo il  prezzo in  una somma  entro i limiti massimi e
minimi stabiliti preventivamente nella lettera di invito.

8.  Il   Dirigente  responsabile  può  altresì,  ove  ricorrano
circostanze   eccezionali,    qualificate   sia    in   relazione
all'interesse  dell'Amministrazione,   sia   in   rapporto   alla
professionalità  ed   all'impegno  economico   del  concorrente,
concedere, su  proposta  della  Commissione  stessa,  compensi  o
rimborsi spese  ai concorrenti  i  cui  progetti,  anche  se  non
prescelti, siano tuttavia riconosciuti di particolare rilievo.

ARTICOLO 14
(Commissione interdisciplinare)

1. La  Commissione preposta all'esame dei progetti è composta da
tre a  cinque membri  ed è  nominata con  decreto del  Dirigente
responsabile del  contratto, su designazione dei coordinatori dei
dipartimenti interessati,  tra i  dipendenti inquadrati nel ruolo
unico regionale.

2. Quando tra i dipendenti non vi siano professionalità adeguate
per  la  natura  della  prestazione  dedotta  nel  contratto,  il
Dirigente responsabile  del contratto,  previa informazione  alla
Giunta regionale,  dando espressa  motivazione di  tale  assenza,
nomina esperti esterni all'Amministrazione.
A tal  fine richiede  la designazione  di una  rosa di nominativi
agli ordini  e albi  professionali competenti  per  materia,  ove
esistenti. Ove  le designazioni  non siano  pervenute nel termine
assegnato, il  Dirigente procede  alla nomina  prescindendo dalle
stesse.

3. Il  Dirigente responsabile  del contratto  non può  far parte
della Commissione.

4. Le  funzioni  di  segretario  della  Commissione  sono  svolte
dall'Ufficiale Rogante di cui al successivo articolo 20.

ARTICOLO 15
(Pubblicità degli esiti di gara)

1. I  risultati delle  gare di  cui agli  artt. 10 e 13 sono resi
pubblici tramite  pubblicazione sul  Bollettino  Ufficiale  della
Regione Toscana  del  decreto  dirigenziale  con  il  quale  sono
approvati i  risultati medesimi  ed è aggiudicata la fornitura o
servizio.

ARTICOLO 16
(Trattativa privata)

1. Si  procede a  trattativa privata  allorchè ricorra una delle
seguenti circostanze:

a) quando  si tratti  di spesa il cui importo presunto non superi
   L. 100.000.000.-, esclusi gli oneri fiscali;
b) quando  la licitazione    o  l'appalto  concorso  siano  stati
   esperiti infruttuosamente o siano andati deserti;
c) quando  si tratti  di acquisto  di cose  la cui  produzione è
   garantita  da   privativa  industriale   ovvero  di  macchine,
   strumenti e  servizi che  una sola  impresa può fornire con i
   requisiti tecnici ed il grado di perfezione richiesti;
d) quando  si tratti  di servizi  complementari non  compresi nel
   contratto  inizialmente   concluso,  ma   che,  a   causa   di
   circostanze  impreviste,  siano  diventati  necessari  per  il
   servizio  oggetto  del  contratto  principale,  purchè  siano
   aggiudicati al  prestatore che  fornisce  questo  servizio,  a
   condizione che  tali servizi  complementari non possano venire
   separati sotto  il profilo  tecnico o  economico  dell'appalto
   principale     senza      recare      gravi      inconvenienti
   all'Amministrazione,   ovvero,    pur    essendo    separabili
   dall'esecuzione  dell'appalto   iniziale,  siano  strettamente
   necessari per  il  suo  perfezionamento,  ed  il  loro  valore
   complessivo  non   superi  il  50%  dell'importo  dell'appalto
   principale;
e) quando  si tratti  di forniture complementari non comprese nel
   contratto  inizialmente   concluso,  ma   che,  a   causa   di
   circostanze impreviste,  siano  diventate  necessarie  per  la
   fornitura oggetto  del contratto, a condizione che non possano
   venire  separate   sotto  il   profilo  tecnico   o  economico
   dall'apparato principale  e quando il cambiamento di fornitore
   obblighi l'amministrazione  aggiudicatrice ad  acquistare  del
   materiale di  tecnica differente,  l'impiego o la manutenzione
   del quale  comporti incompatibilità  o  difficoltà  tecniche
   sproporzionate, ed  il loro  valore complessivo  non superi il
   50% dell'importo dell'appalto principale;
f) quando  si tratti di locazione di immobili destinati ad uffici
   o servizi regionali;
g) quando per l'urgenza, determinata da avvenimenti imprevedibili
   per l'Amministrazione,  espressamente riconosciuti  e motivati
   dal  Dirigente  responsabile  del  contratto  nel  decreto  di
   autorizzazione, non  possano essere osservati i termini di cui
   all'art. 9 per la licitazione privata e per l'appalto concorso
   semprechè l'importo del contratto non superi L. 200.000.000.-
   , esclusi  gli  oneri  fiscali;  le  circostanze  addotte  per
   giustificare tale  urgenza non  devono in  alcun  caso  essere
   imputabili all'Amministrazione.

2. L'affidamento a trattativa, ai sensi del primo comma lett. a),
b), e g) avviene mediante gara informale alla quale devono essere
invitati un  congruo numero  di soggetti,  iscritti all'Albo  dei
fornitori della  Regione Toscana  di cui  al successivo  art. 18,
tale da  garantire una concorrenza effettiva e comunque in numero
non inferiore a tre.

3. Gli importi limite di cui al primo comma del presente articolo
e  del   primo  comma   del  successivo  art.  17  sono  adeguati
annualmente con  provvedimento del  Responsabile della  struttura
organizzativa competente  in materia  di contratti,  da adottarsi
nel mese  di gennaio  di ogni anno, tenuto conto della variazione
di percentuale verificatasi fra gli indici generali dei prezzi al
consumo dell'intera  collettività nazionale  relativi al mese di
settembre dell'ultimo anno.

ARTICOLO 17
(Spese di economia)

1. Nel  limite di  importo di L. 150.000.000.=, esclusi gli oneri
fiscali, possono  essere eseguite in economia forniture e servizi
necessari per  il funzionamento  degli uffici dll'Amministrazione
Regionale che hanno il carattere di spesa corrente.

2. Con  provvedimento della  Giunta regionale,  da adottare entro
novanta giorni  dalla data  di entrata  in vigore  della presente
legge, sono  individuate le modalità procedurali per le spese di
cui al primo comma e le relative tipologie.

3. Alle  spese in  economia provvede  il  dirigente  responsabile
della struttura competente per materia con ordinativi diretti.

4.  Gli   ordinativi  previsti   al  terzo   comma  sono   emessi
esclusivamente per spese al cui pagamento provvede il Funzionario
Delegato nell'ambito  delle aperture  di credito  disposte in suo
favore secondo  quanto stabilito  dalla legge  regionale relativa
alla disciplina  delle aperture di credito per il pagamento delle
spese regionali.

ARTICOLO 18
(Albo dei Fornitori della Regione Toscana)

1.  L'Albo   dei  Fornitori   della  Regione   Toscana   contiene
l'elencazione dei  soggetti ritenuti idonei per specializzazione,
capacità e  serietà a concorrere alle varie forniture e servizi
occorrenti per  il funzionamento  degli uffici  regionali, per le
fattispecie di cui ai precedenti artt. 16 e 17.

2. Un  apposito  disciplinare  per  l'impianto,  aggiornamento  e
tenuta dell'Albo dei Fornitori della Regione Toscana è approvato
dalla Giunta  regionale entro  sei mesi  dall'entrata  in  vigore
della presente  legge.  Fino  all'entrata  in  vigore  del  nuovo
disciplinare la  tenuta dell'Albo  è da effettuarsi ai sensi del
disciplinare approvato  dalla Giunta  regionale con  delibera  n.
2652 del 18 marzo 1985.

ARTICOLO 19
(Presidenza delle gare)

1. Nelle  gare pubbliche  le funzioni  di Presidente di gara sono
svolte da  un dirigente  del ruolo  unico regionale designato con
decreto del  Coordinatore del  dipartimento competente in materia
di contratti,  da  pubblicarsi  sul  Bollettino  Ufficiale  della
Regione Toscana.

2. Qualora  alla Presidenza delle gare corrisponda l'attribuzione
della  responsabilità  di  una  struttura  o  di  una  posizione
individuale la nomina è deliberata dalla Giunta regionale con le
modalità di cui all'art. 19, III comma, della LR 7 novembre 1994
n. 81.

ARTICOLO 20
(Ufficiale Rogante)

1. I  contratti ed  i verbali  di aggiudicazione e tutti gli atti
per cui  occorra pubblicità  ed autenticità  della forma,  sono
ricevuti con  le modalità  prescritte dalla  legge notarile,  in
quanto applicabili,  dall'Ufficiale Rogante,  individuato  tra  i
dipendenti inquadrati  nel ruolo  unico regionale,  di  qualifica
funzionale non  inferiore alla  settima, in  possesso  di  idonea
preparazione professionale.  L'Ufficiale Rogante  e il sostituto,
in caso  di sua assenza o impedimento, sono nominati con delibera
della Giunta  regionale da  pubblicarsi sul  Bollettino Ufficiale
della Regione.

2. L'Ufficiale  Rogante agli  effetti di  legge deve registrare e
custodire i  contratti ed  i verbali di gara di cui al successivo
art. 21,  terzo  comma,  lettera  a),  in  fascicoli  per  ordine
cronologico e tenerne il repertorio.

3. Per  i contratti  di cui  alla lettera  a), terzo  comma,  del
successivo art.  21, l'Ufficiale Rogante autentica le copie degli
atti originali  da lui  ricevuti, per  ogni effetto  di  legge  e
rilascia le copie stesse alle parti che ne facciano richiesta.

4. L'Ufficiale  Rogante cura  altresì gli  adempimenti tributari
connessi  ai   contratti  della   Regione   in   forma   pubblica
amministrativa e  ne è  responsabile;  a  lui  fanno  carico  le
penalità di  vario ordine  previste in caso di mancata o tardiva
registrazione, in quanto a lui stesso imputabili.

5. All'Ufficiale  Rogante, per  la sua  funzione, non  è  dovuto
alcun compenso  o indennità  a carico  dell'Amministrazione o di
terzi.

ARTICOLO 21
(Stipula dei contratti)

1. La  stipula dei  contratti avviene  di norma  entro 30  giorni
dall'approvazione dei risultati della gara.

2.  Qualora  sopraggiunga  un'evenienza  che  renda  superflua  o
dannosa la  conclusione del  contratto il Dirigente responsabile,
fino a  quando  il  contratto  medesimo  non  è  stipulato  può
motivatamente revocare  il provvedimento  di  cui  al  precedente
comma.

3. I contratti possono esser stipulati:

a) in  forma pubblico   amministrativa,    innanzi  all'Ufficiale
   Rogante, a norma delle vigenti disposizioni;
b) a mezzo di scrittura privata;
c) per  mezzo di  accettazione sottoscritta  dalla controparte in
   calce  al  capitolato  o  alla  proposta  dell'Amministrazione
   regionale;
d) a  mezzo di  corrispondenza, secondo  gli usi  del  commercio,
   quando siano concluso con ditte commerciali.

TITOLO III
IL CONTRATTO

ARTICOLO 22
(Durata dei contratti)

1. I contratti devono avere termine e durata certi.

2. Non  si può  variare la  durata dei  contratti già stipulati
quando siano  in corso  di esecuzione,  salvo i  casi  consentiti
dalla legge.

3. Il  rinnovo dei  contratti  è  ammesso  in  conformità  alla
normativa statale vigente.

ARTICOLO 23
(Cauzione provvisoria)

1. La costituzione della cauzione provvisoria è fatta secondo le
forme prescritte dall'Amministrazione nella lettera di invito.

2.   La    cauzione   provvisoria    prestata   dal   concorrente
aggiudicatario, ove  prevista, resta  vincolata fino alla stipula
del   contratto,    ovvero   fino    all'eventuale   annullamento
dell'aggiudicazione  o   revoca  di  cui  al  secondo  comma  del
precedente articolo 21.

3.  Le  cauzioni  provvisorie  degli  altri  concorrenti  vengono
svincolate, nella  licitazione privata,  non appena  terminata la
gara, e  nella trattativa  privata e  nell'appalto concorso,  per
effetto dell'atto che approva i risultati della gara.

4. Nel  caso in  cui l'aggiudicatario non si presenti a stipulare
il  contratto,   salvo  che  per  cause  a  lui  non  imputabili,
l'Amministrazione, a titolo di penalità, incamera la cauzione.

5. Le  cooperative di  produzione e  lavoro ed  i  loro  Consorzi
possono chiedere  l'applicazione delle  disposizioni di  cui alla
legge 27.7.1967  n. 649  e  delle  altre  agevolazioni  per  esse
previste.

6. Il  provvedimento di  autorizzazione  a  gara  può  prevedere
l'esonero per  i  soggetti  invitati  dalla  presentazione  della
cauzione provvisoria.

ARTICOLO 24
(Cauzione definitiva)

1. La  cauzione  deve  essere  costituita,  anche  integrando  il
deposito cauzionale provvisorio, in una delle seguenti forme:

a) deposito  presso il  Tesoriere di  numerario, vincolato per il
   ritiro al benestare dell'Ente;
b) deposito  presso il  Tesoriere di  titoli di Stato o garantiti
   dallo Stato,  valutati  a  prezzo  di  borsa  nel  giorno  del
   deposito;
c) prestazione  di specifica  fidejussione bancaria  o  di  altri
   istituti ed  aziende autorizzati, ivi comprese le compagnie di
   assicurazione regolarmente autorizzate.

2. Il  deposito cauzionale  definitivo è svincolato e restituito
al contraente  soltanto a  conclusione del rapporto, dopo che sia
stato  accertato   il  regolare  soddisfacimento  degli  obblighi
contrattuali.

3. Gli  interessi eventualmente  prodotti dai depositi definitivi
sono liberamente esigibili dal depositante; comunque nessun onere
per interessi può far carico all'Amministrazione.

4. Nel  procedimento di licitazione privata, ove il verbale tenga
luogo  a   contratto,  la   cauzione  prestata   dal  concorrente
aggiudicatario è cauzione definitiva a tutti gli effetti.

ARTICOLO 25
(Anticipazioni e revisione prezzi)

1. I  contratti non  possono prevedere  pagamenti anticipati  nè
interessi per  somme che  i contraenti  devono anticipare  per la
loro esecuzione,  essendo solo  ammessi pagamenti  in acconto, in
ragione delle  parti di  opere realizzate  o  dei  beni  o  delle
prestazioni fornite.

2. Il  Dirigente responsabile  del contratto  può  motivatamente
consentire, in  deroga a  quanto disposto  dal comma  precedente,
anticipazioni sull'importo  contrattuale, nella  misura stabilita
con decreto  del Ministero  del  Tesoro,  previa  prestazione  di
idonee garanzie  bancarie o  equivalenti da parte del contraente.
L'erogazione  dell'anticipazione   è  subordinata   all'avvenuto
inizio della  prestazione. Le  anticipazioni  sono  revocate  ove
l'esecuzione  del   contratto  non  sia  proseguita  secondo  gli
obblighi contrattuali.  In tal  caso spettano all'Amministrazione
anche gli interessi legali sulle somme anticipate.

3. Salvo  che  per  i  beni  o  prestazioni  il  cui  prezzo  sia
determinato  per  legge  o  per  atto  amministrativo,  i  prezzi
contrattuali si intendono fissi ed invariabili.

4. Per  i contratti  di durata  la revisione  prezzi  è  ammessa
secondo quanto previsto dalla normativa statale in materia.

ARTICOLO 26
(Subappalto)

1. è  fatto  divieto  all'appaltatore,  pena  la  decadenza  dal
contratto e  la perdita  della cauzione, di cedere o subappaltare
in tutto  o in  parte la  fornitura o il servizio aggiudicatogli,
ove tale  facoltà non  sia prevista  dal bando  di  gara  o  dal
capitolato  speciale   d'appalto  e   salvo   comunque   espressa
autorizzazione dell'Amministrazione.

ARTICOLO 27
(Atto di sottomissione e atto aggiuntivo)

1. Qualora  nel corso  di esecuzione  del  contratto  occorra  un
aumento o  una diminuzione  della prestazione,  il contraente  è
obbligato ad  assoggettarvisi, mediante  atto  di  sottomissione,
agli stessi  patti e  condizioni del contratto originario, sempre
che le  suddette  variazioni  siano  contenute  entro  il  quinto
dell'importo contrattuale  e non  siano tali  da mutare la natura
della prestazione compresa nell'appalto.

2. Oltre  detto limite  si provvede  con l'adozione  di  un  atto
aggiuntivo da  parte del  Dirigente  responsabile  del  contratto
stipulato nella stessa forma del contratto originario.

ARTICOLO 28
(Spese contrattuali)

1. Tutte le spese inerenti gli atti amministrativi di gara sono a
carico dell'Amministrazione procedente.

2. Le  spese di  copia, di  bollo, di registrazione ed ogni altra
spesa connessa  al contratto,  ivi compresi  gli oneri  tributari
inerenti allo  stesso  che  per  legge  non  devono  gravare  sul
committente, sono a carico del contraente.

3. Quando  il contraente sia un soggetto pubblico le spese di cui
al secondo comma sono ripartite in misura paritaria.

ARTICOLO 29
(Collaudo)

1. Qualora  l'oggetto del  contratto riguardi forniture e servizi
che devono  avere particolari  requisiti di  natura  tecnica,  si
procede, prima  della liquidazione  della spesa,  al collaudo  da
parte di  una Commissione  appositamente nominata con decreto del
Dirigente responsabile  del contratto  e composta  da non meno di
tre  esperti,   designati  dai   Coordinatori  dei   dipartimenti
interessati.

2. Alle  commissioni di  collaudo si applicano le disposizioni di
cui al II comma dell'art. 14.

3. Il  Dirigente responsabile  del contratto  non può  far parte
della Commissione di collaudo.

4. Gli  incaricati del collaudo rispondono solidalmente, sotto il
profilo  patrimoniale,  qualora  l'inosservanza  di  prescrizioni
tecniche  abbia   comportato  l'inefficienza  della  fornitura  o
prestazione anche in relazione al costo sopportato.

TITOLO IV
DISPOSIZIONI FINALI

ARTICOLO 30
(Norme di rinvio)

1. Per  quanto altro  attinente alla  materia  dei  contratti  di
forniture e  di servizi,  non  espressamente  disciplinato  dalla
presente legge, si applicano le norme di cui al RD 18.11.1923, n.
2440 e successive modificazioni ed integrazioni, al RD 23.5.1924,
n. 827 e successive modifiche ed integrazioni, nonchè alla legge
2.2.1973, n. 14 e successive modificazioni per quanto attiene gli
altri criteri di aggiudicazione in essa previsti.

ARTICOLO 31
(Ambito di applicazione)

1. La presente legge si applica anche alle procedure contrattuali
per l'acquisizione  di beni  e servizi  di competenza  degli Enti
dipendenti  dalla   Regione,  che   provvedono  entro   tre  mesi
dall'entrata in  vigore della  presente legge  a conformare,  ove
necessario, i rispettivi ordinamenti interni.

ARTICOLO 32
(Abrogazioni delle norme precedenti)

1. La legge regionale 25.6.1981, n. 54 "Disciplina dell'attività
contrattuale della  Regione" è  abrogata salvo  l'art.  19,  che
resta in vigore ai sensi del successivo art. 33.

ARTICOLO 33
(Incarichi professionali e contratti di ricerca e consulenza)

1. Entro  sei mesi dall'entrata in vigore della presente legge è
riordinata anche  la disciplina  concernente i contratti relativi
ad incarichi  professionali ed  ai  contratti  di  ricerca  e  di
consulenza.

2. Fino  all'entrata in vigore della legge di cui al primo comma,
ai  contratti   in  questione  continuano  ad  applicarsi  la  LR
20.7.1972 n. 21 e l'art. 19 della LR 25.6.1981 n. 54.

ARTICOLO 34
(Norma transitoria)

1. Per  il primo  anno di  applicazione della  presente legge, il
programma dei  contratti di  cui all'art.  2, è  approvato entro
novanta giorni dall'entrata in vigore della presente legge.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 19 Marzo 1996

Marcucci
(Incaricata con DPGR 15 Giugno 1995, n. 221)

La presente  legge è  stata approvata dal Consiglio Regionale il
13-2-1996 ed  è stata vistata dal Commissario del Governo il 14-
3-1996.



ENTE REGIONE
CONTABILITà CONTRATTI

