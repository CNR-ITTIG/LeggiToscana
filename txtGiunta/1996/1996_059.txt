Ordinamento   dell'Istituto   regionale   per  la  programmazione
economica della Toscana (IRPET).

Il Consiglio Regionale ha approvato il 18-6-1996
Il Commissario del Governo ha apposto il visto il 23-7-1996
Il Presidente  della Giunta  Regionale promulga la seguente legge
regionale:

ARTICOLO 1
(Istituto  regionale   per  la   programmazione  economica  della
Toscana)

1. La  presente legge  disciplina, a  norma  dell'art.  51  dello
Statuto, il  nuovo ordinamento  dell'Istituto  regionale  per  la
programmazione economica della Toscana (IRPET).

2. L'Istituto,  ai sensi  dell'art. 57  dello  Statuto,  è  ente
dipendente dalla Regione Toscana per lo svolgimento di compiti di
studio e  ricerca i  materia di programmazione indicati nell'art.
2.

ARTICOLO 2
(Compiti)

1. Sono compiti dell'Istituto, in particolare:

a) lo  studio della  struttura socio  economica regionale e delle
   sue  trasformazioni,   degli  andamenti  congiunturali  e  dei
   relativi strumenti analitici;
b) lo  studio delle metodologie di programmazione, di valutazione
   e di verifica delle politiche;
c) gli  studi  preparatori  per  gli  atti  della  programmazione
   regionale in  ordine ai  problemi  economici,  territoriali  e
   sociali;
d) la  circolazione delle  conoscenze e dei risultati di cui alle
   precedeti lettere a) e b).

2.  L'Istituto,     nell'ambito     delle    medesime    materie,
compatibilmente con  i compiti  di cui  al comma precedente, può
altresì svolgere altre attività di studio, ricerca e consulenza
su committenza di soggetti pubblici e privati.

3.  Limitatamente   ai  compiti   di  cui  ai  commi  precedenti,
l'istituto:

a) stabilisce  relazioni con altri enti di ricerca, anche esteri,
   uffici    studi,    istituti    specializzati,    dipartimenti
   universitari;
b) assume iniziative di formazione specialistica nelle discipline
   oggetto dell'attività dell'Istituto.

ARTICOLO 3
(Organi)

1. Sono organi dell'Istituto:

a) il Consiglio di amministrazione;
b) il Presidente;
c) il Direttore;
d) il Comitato scientifico;
e) il Collegio dei revisori dei conti.

ARTICOLO 4
(Consiglio di amministrazione: composizione e funzionamento)

1. Il  Consiglio di  amministrazione è  nominato  dal  Consiglio
regionale ed è composto da sette membri, cinque dei quali eletti
dal  Consiglio  regionale  con  voto  limitato  e  due  designati
rispettivamente dall'ANCI  Toscana e dall'URPT. Il Presidente del
Consiglio d'amministrazione è scelto dal Consiglio regionale tra
i membri di propria elezione.

2. Il  Consiglio di  amministrazione dura  in  carica  quanto  il
Consiglio regionale che l'ha eletto.

3. Il  Consiglio di  amministrazione è  convocato dal Presidente
dell'Istituto  e   si  riunisce   almeno   ogni   trimestre.   La
convocazione  avviene   anche  su   richiesta,  con   indicazione
dell'ordine del giorno, di almeno tre consiglieri.

4. Le  sedute sono  valide con  la presenza della maggioranza dei
consiglieri; ad esse partecipa il Direttore.

5.  Le   deliberazioni  del  Consiglio  di  amministrazione  sono
adottate a maggioranza dei consiglieri presenti, salvo le diverse
maggioranze richieste dalla presente legge.

6. Il  Consiglio di amministrazione è validamente costituito con
la nomina dei membri eletti dal Consiglio regionale.

ARTICOLO 5
(Consiglio di amministrazione: competenze)

1. Il Consiglio di amministrazione:

a) delibera,    a    maggioranza    assoluta,    il  conferimento
   dell'incarico e l'eventuale revoca di Direttore dell'Istituto;
b) nomina i componenti del Comitato scientifico;
c) delibera  il bilancio preventivo e le sue variazioni, il conto
   consuntivo, il programma annuale;
d) delibera il programma pluriennale, su proposta del direttore e
   sentito il parere del comitato scientifico;
e) approva la relazione annuale del Presidente;
f) delibera, a maggioranza assoluta, i regolamenti dell'Istituto;
g) delibera  la pianta  organica e  l'organizzazione generale dei
   servizi, nonché i provvedimenti relativi al personale ad esso
   riservati dal regolamento;
h) delibera  in ordine alla accettazione di donazioni, oblazioni,
   contributi.

ARTICOLO 6
(Presidente)

1. Il Presidente:

a) rappresenta legalmente l'Istituto;
b) convoca  e presiede le sedute del Consiglio di amministrazione
   e ne stabilisce l'ordine del giorno;
c) cura i rapporti con gli organi della Regione;
d) presenta  annualmente alla  Giunta regionale, che la trasmette
   al   Consiglio,    una   relazione    sull'attività    svolta
   dall'Istituto.

2.  Il   Presidente  designa   un   membro   del   Consiglio   di
amministrazione per  la sua  sostituzione in  caso di impedimento
temporaneo o assenza.

ARTICOLO 7
(Collegio dei revisori dei conti: composizione)

1. Il  Collegio dei  revisori dei conti è composto da tre membri
effettivi e  due supplenti  iscritti nel  registro  dei  revisori
contabili.

2. I  membri del Collegio sono eletti dal Consiglio regionale con
voto limitato,  contestualmente alla  elezione del  Consiglio  di
amministrazione.

3. Il  Presidente del  Collegio  è  contestualmente  eletto  dal
Consiglio regionale tra i membri del Collegio stesso.

4. Partecipa,  su richiesta  del Presidente  dell'Istituto,  alle
sedute del Consiglio di amministrazione.

5.  Il   Collegio  scade   con  lo   scadere  del   Consiglio  di
amministrazione.

ARTICOLO 8
(Collegio dei revisori dei  conti: competenze)

1. Il Collegio dei revisori dei conti:

a) controlla    la    regolarità    amministrativa  e  contabile
   dell'Istituto, con  diritto di  accesso, a  tale effetto, agli
   atti e documenti dell'Istituto;
b) relaziona  sulla conformità  del bilancio  preventivo  e  del
   conto consuntivo alle norme di legge; la relazione è allegata
   ai predetti  atti;
c) presenta  semestralmente al Consiglio ed alla Giunta regionale
   una relazione  sull'andamento della  gestione amministrativa e
   finanziaria dell'Istituto.

ARTICOLO 9
(Direttore)

1. L'incarico  di Direttore  è conferito  a  persona  dotata  di
specifici   requisiti    scientifici   nelle    materie   oggetto
dell'attività  dell'Istituto   nonché  di  adeguata  esperienza
organizzativa.

2. Al  Direttore compete la direzione scientifica, amministrativa
e finanziaria dell'Istituto.

3. A tal fine il Direttore dispone l'organizzazione dei servizi e
la utilizzazione del personale.

4. Il  Direttore ha, inoltre, il compito di proporre il programma
pluriennale e  annuale  al  Consiglio  di  amministrazione  e  di
disporre l'affidamento di studi e ricerche a soggetti esterni.

5.  La   durata  dell'incarico  di  Direttore  è  stabilita  dal
Consiglio di  amministrazione per un periodo non inferiore ai tre
e non superiore ai cinque anni.

6. Il  Direttore attribuisce  ad un  dirigente  dell'Istituto  il
compito di sostituirlo in caso di sua temporanea assenza.

ARTICOLO 10
(Comitato scientifico)

1. Il  Comitato scientifico  è composto  da non  più  di  sette
studiosi  ed  esperti  nelle  discipline  oggetto  dell'attività
dell'Istituto.

2. Il Comitato scientifico elegge al suo interno il Presidente.

3. I  membri del  Comitato scientifico scadono con lo scadere del
Consiglio di amministrazione.

4. Il Comitato scientifico è convocato dal suo Presidente, anche
su  richiesta   del  Presidente   dell'Istituto.  Alle   riunioni
partecipa il Direttore.

5. Il Comitato scientifico ha il compito di esprimere:

a) parere  preventivo sul  programma pluriennale  ed  annuale  di
   attività;
b) valutazioni  sui principali  studi e  ricerche anche  al  fine
   della loro pubblicazione;
c) pareri su ogni altro oggetto, ad esso sottoposto dal Direttore
   in merito  ai contenuti  ed ai  metodi  degli  studi  e  delle
   ricerche.

ARTICOLO 11
(Controllo sugli atti)

1. Sono  sottoposti ad  approvazione del  Consiglio regionale, su
proposta della Giunta, i seguenti atti dell'Istituto:

- bilancio preventivo;
- conto consuntivo.

2. Ai  fini di cui al comma precedente, al bilancio trasmesso per
la sua  approvazione sono  allegati  i  programmi  pluriennale  e
annuale di attività.

3. La  Giunta  regionale  esercita  la  vigilanza  sull'attività
dell'Istituto.

ARTICOLO 12
(Scioglimento e decadenza del Consiglio di amministrazione)

1. Il  Consiglio  di  amministrazione  può  essere  sciolto  dal
Consiglio regionale,  su  proposta  della  Giunta,  nei  casi  di
inattività,   violazione    di   legge,    gravi    inadempienze
nell'attuazione dei programmi di attività.

2. Lo  scioglimento è  disposto con  deliberazione  approvata  a
maggioranza  assoluta   ed  è   preceduto  da  formale  diffida,
deliberata dalla  Giunta regionale,  a provvedere  o a presentare
deduzioni  in   ordine  ai  fatti  contestati  entro  il  termine
stabilito.

3. La riduzione per dimissioni, decadenza o morte, del numero dei
consiglieri a  meno della  metà comporta di diritto la decadenza
del  Consiglio   di  amministrazione,  pronunziata  dalla  Giunta
regionale.

4. In  caso di  scioglimento o  decadenza, il Consiglio regionale
procede alla  nomina di  un commissario e provvede, entro novanta
giorni dallo  scioglimento   o dalla pronunzia di decadenza, alla
costituzione del nuovo Consiglio di amministrazione.

ARTICOLO 13
(Indennità di carica e di presenza)

1. Al  Presidente dell'Istituto  è  corrisposta  una  indennità
mensile di L. 3.000.000.

2.  Agli   altri  membri  del  Consiglio  di  amministrazione  è
corrisposto, per  ogni giornata  di effettiva partecipazione alle
sedute del  Consiglio  stesso,  un  gettone  di  presenza  di  L.
200.000.

3. Al  Presidente ed  ai membri  del  Collegio  dei  revisori  è
corrisposta una  indennità mensile rispettivamente di L. 500.000
e di L. 300.000.

4. Al  Direttore è  corrisposta una  indennità  mensile  di  L.
6.000.000. Tale  indennità è raddoppiata nel caso che l'atto di
nomina preveda l'esclusività dell'incarico ed il tempo pieno.

5. Al  Presidente del  Comitato scientifico  è  corrisposta  una
indennità mensile di L. 1.000.000.

6. Agli altri membri del Comitato scientifico è corrisposto, per
ogni  giornata   di  effettiva  partecipazione  alle  sedute  del
Comitato, un gettone di presenza di L. 200.000.

ARTICOLO 14
(Rimborsi spese)

1.  Al   Presidente  ed   agli  altri  membri  del  Consiglio  di
amministrazione, al  Presidente ed agli altri membri del Collegio
dei revisori dei conti, al Direttore, al Presidente ed agli altri
membri del  Comitato scientifico,  qualora per lo svolgimento dei
compiti attribuiti  si rechino  fuori  del  comune  ove  ha  sede
l'Istituto, spetta  il rimborso  delle spese  di viaggio, vitto e
pernottamento nella misura stabilita per i dirigenti  regionali.

2. Gli  stessi soggetti,  con  esclusione  del  Direttore,  hanno
altresì diritto  al rimborso,  nella misura  stabilita al  comma
precedente, per  la partecipazione  alle  sedute  dei  rispettivi
organismi, e  per i  membri del  Comitato scientifico  anche alle
sedute del  Consiglio di amministrazione, qualora risiedano in un
comune distante  almeno dieci  chilometri dal  comune ove ha sede
l'Istituto.

3. Il  rimborso di  cui al comma precedente compete nei soli casi
di spostamento  del soggetto  interessato al  fine di partecipare
alle sedute degli organismi di cui al comma medesimo. Comunque il
rimborso non  compete  quando  il  soggetto  sia  tenuto  a  tale
spostamento per  il compimento  di  doveri  inerenti  la  propria
attività lavorativa.

ARTICOLO 15
(Programmi di attività)

1. Il programma pluriennale di attività indica le linee generali
dell'attività di  ricerca dell'Istituto  e pone gli obiettivi da
perseguire nel periodo considerato.

2.  Il  programma  annuale  di  attività  si  articola  nel:  a)
programma istituzionale  in cui  sono indicati  gli  studi  e  le
ricerche da  svolgere nell'anno  di  riferimento  secondo  quanto
deliberato dalla  Giunta regionale ed approvato dal Consiglio; b)
programma delle altre attività dell'Istituto.

3. Le richieste degli organi regionali di cui al comma precedente
sono trasmesse  all'Istituto dalla  Giunta regionale  entro il 30
settembre di ogni anno.

4. Il  Presidente della  Giunta regionale  ed il  Presidente  del
Consiglio regionale  possono richiedere  all'Istituto la  messa a
loro disposizione  delle conoscenze  e delle  informazioni in suo
possesso.

ARTICOLO 16
(Attività comuni con la Regione ed altri enti)

1. L'Istituto  e la  Regione possono svolgere attività comuni di
documentazione, di  informazione ed  elaborazione statistica,  di
informazione bibliografica ed altre attività similari.

2. L'Istituto  può partecipare a similari attività comuni anche
con altri enti pubblici e privati.

ARTICOLO 17
(Regolamenti)

1. I  regolamenti  dell'Istituto  disciplinano  il  funzionamento
degli organi, la pubblicità degli atti e le modalità di accesso
dei terzi ai dati ed alle informazioni in possesso dell'Istituto,
l'organizzazione degli  uffici, organizzazione  del lavoro  e  le
modalità di reclutamento del personale.

ARTICOLO 18
(Uffici e personale)

1. Organizzazione  degli uffici, l'organizzazione del lavoro e le
modalità  di   reclutamento  del  personale,  sono  regolati  in
relazione  alla   specificità  dei  compiti  dell'Istituto,  nel
rispetto dei principi e dei criteri fondamentali di cui al DLgs 3
febbraio 1993 n. 29.

2. Al  personale dipendente dall'Istituto si applica il contratto
collettivo nazionale di lavoro del comparto Regioni/Enti locali.

3. L'Istituto  svolge di norma le attività di propria competenza
avvalendosi del  personale interno,  assunto anche per una durata
predeterminata in funzione dell'attività da svolgere.

4. L'Istituto  può inoltre  avvalersi  della  collaborazione  di
organismi esterni  idonei allo  scopo o  di  esperti  di  provata
capacità,  ai  quali  possono  anche  essere  affidati  studi  e
ricerche su oggetti specifici.

ARTICOLO 19
(Finanziamento, esercizio finanziario e contabilità)

1. Al finanziamento dell'Istituto si provvede:

a) con il contributo annuale della Regione di lire 3.550.000.000,
   a copertura  delle spese di funzionamento e delle attività di
   cui all'art. 2, comma 1, incluse quelle previste nel programma
   istituzionale di cui all'art. 15, comma 2, lett. a);
b) con  i proventi  derivanti da attività dell'Istituto a favore
   di soggetti pubblici e privati.

2.  L'esercizio  finanziario  dell'Istituto  ha  inizio  con  l'1
gennaio e termina il 31 dicembre di ogni anno.

3. Il  bilancio preventivo  è approvato  entro  il  30  novembre
dell'anno precedente all'esercizio di riferimento.

4. Il  conto consuntivo è approvato entro il 30 aprile dell'anno
successivo alla chiusura dell'anno finanziario.

5. Si applicano, in quanto compatibili, le norme che disciplinano
la contabilità della Regione.

6. Il  contributo di  cui al comma 1 lett. a), già stanziato sui
capitoli 01200  e 01250  del  bilancio  di  previsione  1996,  è
aggiornato  annualmente,   a  decorrere   dal  1997,  sulla  base
dell'indice ISTAT  del  costo  del  lavoro.  La  descrizione  del
predetto capitolo 01200 è modificata in conseguenza dell'entrata
in vigore della presente legge.

7. Alla copertura della spesa per il contributo di cui al comma 1
lett. a) si provvede annualmente con legge di bilancio.

ARTICOLO 20
(Abrogazioni)

1. È  abrogata la legge regionale 12 dicembre 1989, n. 83 "Nuova
disciplina dell'IRPET".

2. A  decorrere dal  sessantesimo giorno  dall'entrata in  vigore
della presente  legge sono, altresì, abrogate le leggi regionali
29 maggio 1980, n. 74 "Ordinamento degli uffici e stato giuridico
ed economico  dell'IRPET" e  2 maggio  1985, n.  49  "Ordinamento
degli  uffici   e  del   personale  dell'IRPET   -  Modifiche  ed
integrazioni alla LR 29.5.1980, n. 74".

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 29 luglio 1996

CHITI

La presente  legge è  stata approvata dal Consiglio regionale il
18-6-1996 ed  è stata vistata dal Commissario del Governo il 23-
7-1996.



ORGANIZZAZIONI PUBBLICHE
PROGRAMMAZIONE
ORDINAMENTO

