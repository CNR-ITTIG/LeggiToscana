Nuove norme  per l'esercizio  dell'attività di gestione dei beni
della riforma fondiaria e nomina del Commissario straordinario.

Il Consiglio Regionale ha approvato il 21-5-1996
Il Commissario del Governo ha apposto il visto il 21-6-1996
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  presente legge  detta nuove  norme, ai  sensi dell'art.  6
comma  10   della  LR   22.3.1993,   n.   15,   per   l'esercizio
dell'attività di  gestione dei  beni della riforma fondiaria, al
fine di  consentire il  completamento della liquidazione di detti
beni.

ARTICOLO 2
(Commissario straordinario)

1. Per  i compiti  di cui  alla presente  legge, entro  30 giorni
dall'entrata in  vigore della  stessa, il Presidente della Giunta
regionale  nomina,   ai  sensi  della  LR  16.6.1994  n.  45,  un
Commissario straordinario.

2. Il  Commissario straordinario  è individuato tra il personale
dirigente della  Regione in  possesso  di  specifiche  competenze
professionali.

3. Il Commissario nominato in base alla LR 22.3.1993 n. 15, resta
in carica  fino alla  nomina del Commissario straordinario di cui
al comma 1.

4. La  liquidazione avviene,  sotto  il  profilo  contabile,  con
gestione speciale tramite bilancio proprio.

5.  Il   Commissario  straordinario   provvede,  altresì,   alla
conclusione  dell'organizzazione   dell'Archivio  Storico   della
Riforma fondiaria in Toscana.

ARTICOLO 3
(Durata della gestione commissariale)

1. Il  Commissario straordinario  esercita il proprio mandato nel
termine di due anni dalla nomina.

2. Ultimata  la liquidazione  o, comunque,  decorso il termine di
cui al  comma 1,  gli eventuali  beni  residui  confluiscono  nel
patrimonio della Regione.

ARTICOLO 4
(Consegna dei beni)

1. Il  Commissario straordinario  prende in  consegna i  beni non
ancora alienati  alla  data  di  cessazione  dalle  funzioni  del
Commissario nominato  ai sensi della LR n. 15 del 1993, nonché i
libri contabili  e gli  altri documenti  e riceve dal Commissario
cessato il  conto della  gestione successiva  all'ultimo bilancio
approvato.

ARTICOLO 5
(Direttive per il Commissario straordinario)

1. La  Giunta regionale,  entro 90  giorni dall'entrata in vigore
della  presente   legge,  impartisce   direttive  al  Commissario
straordinario per l'esercizio dei propri compiti.

2. Fino  all'emanazione di tali direttive si osservano, in quanto
compatibili con  la presente  legge, quelle emanate dal Consiglio
regionale ai sensi dell'art. 6, comma 1 della LR n. 15 del 1993.

ARTICOLO 6
(Norma di rinvio)

1. Per  quanto non  previsto dalla presente legge si applicano le
disposizioni di cui all'art. 6, comma 4, secondo periodo, e commi
5, 6,  7 e 8 e all'art. 6 bis della LR n. 15 del 1993, nonché le
disposizioni di cui alla LR n. 45 del 1994.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata urgente ai sensi dell'art. 28 dello
Statuto e  dell'art. 127  della Costituzione  entra in  vigore il
giorno stesso della sua pubblicazione.
Firenze, 28 giugno 1996

CHITI

La presente  legge è  stata approvata dal Consiglio regionale il
21-5-1996 ed  è stata vistata dal Commissario del Governo il 21-
6-1996.



ORGANI
AGRICOLTURA
DEMANIO PATRIMONIO

