Disposizioni per  l'applicazione  del  tributo  speciale  per  il
deposito in  discarica dei rifiuti solidi di cui all'art. 3 della
Legge 28.12.1995, n. 549.

Il Consiglio Regionale ha approvato il 18-6-1996
Il Commissario del Governo ha apposto il visto il 23-7-1996
Il Presidente  della Giunta  Regionale promulga la seguente legge
regionale:

TITOLO I
DISPOSIZIONI GENERALI

ARTICOLO 1
((Oggetto della legge)

1.  La   presente  legge   disciplina,  in   conformità  con  le
disposizioni di  cui alla  legge 28.12.1995,  n. 549,  di seguito
indicata come  legge statale, l'applicazione del tributo speciale
per il  deposito in  discarica dei  rifiuti solidi,  dovuto  alla
Regione ai sensi dell'articolo 3 della legge medesima.

ARTICOLO 2
(Elementi essenziali del tributo)

1. Il  tributo è applicato ai rifiuti solidi di cui all'articolo
2 del DPR 10.9.1982, n. 915 nonchè ai fanghi palabili:

a) conferiti in discarica ai fini dello stoccaggio definitivo;
b) smaltiti tal quali in impianti di incenerimento senza recupero
   di energia.

2. La  base imponibile  è costituita  dalla quantità di rifiuti
conferiti e smaltiti  ai sensi del precedente comma.

3.  L'ammontare  dell'imposta  è  fissato,  per  chilogrammo  di
rifiuti, con  legge regionale  entro il 31 luglio di ciascun anno
per l'anno  successivo ovvero, in mancanza della legge regionale,
nella misura vigente per l'anno precedente.

4. Il  tributo dovuto  risulta  dall'applicazione  dell'ammontare
dell'imposta di  cui al  terzo comma  nonchè dei coefficienti di
correzione previsti dall'articolo 3, comma 29 della legge statale

ARTICOLO 3
(Soggetto passivo)

1. Soggetto  passivo del  tributo è il gestore della discarica o
dell'impianto di  incenerimento  di  cui  all'articolo  2,  anche
qualora sia lo stesso produttore dei rifiuti.

ARTICOLO 4
(Quota riservata alle Provincie)

1. Ai  sensi dell'articolo  3, comma  27 della  legge statale una
quota pari  al  dieci  per  cento  del  tributo  è  dovuto  alle
Provincie ed  è ripartita  tra le stesse con deliberazione della
Giunta regionale  entro novanta giorni dalla scadenza del termine
previsto al  successivo articolo  6 in  proporzione all'ammontare
del  gettito   tributario  derivante  dalle  discariche  e  dagli
impianti di  incenerimento situati  nel  territorio  di  ciascuna
Provincia.

2. La  suddetta quota  viene corrisposta  al  netto  delle  somme
eventualmente rimborsate  ai contribuenti ai sensi del successivo
articolo 19.

TITOLO II
DISCARICHE E IMPIANTI AUTORIZZATI

ARTICOLO 5
(Determinazione della base imponibile)

1. Ai  fini della  determinazione della  base imponibile,  presso
tutte le  discariche e impianti di cui all'articolo 2 sono tenuti
appositi registri,  con fogli numerati e bollati dall'Ufficio del
Registro, nei  quali vengono  giornalmente annotate le operazioni
di conferimento,  con la  indicazione del  soggetto conferente  e
della quantità di rifiuti conferiti.

2. Ai  fini  dell'applicazione  dell'ammontare  dell'imposta,  le
quantità dei  rifiuti  sono  specificate  con  riferimento  alle
tipologie di  cui all'articolo  3, comma  29  e  40  della  legge
statale.

3. Nei  casi in  cui, in conformità alle disposizioni in materia
di rifiuti,  sia prevista  la tenuta  dei registri,  conformi  ai
requisiti di  forma di  cui al  comma 1  e  contenenti  tutte  le
informazioni di cui ai precedenti commi, la base imponibile viene
determinata  con   riferimento  alle  annotazioni  contenute  nei
medesimi.

ARTICOLO 6
(Versamento del tributo)

1. Il  tributo è versato alla Regione, entro i termini stabiliti
dall'articolo 3, comma 30, della legge statale, su apposito conto
corrente postale.

ARTICOLO 7
(Dichiarazione annuale)

1. Entro  il 31  gennaio di  ogni anno, i soggetti passivi di cui
all'articolo 3  trasmettono alla  competente struttura tributaria
della Regione una dichiarazione, in triplice copia, riepilogativa
dell'attività  svolta  e  dei  pagamenti  tributari  effettuati,
nell'anno precedente, contenente almeno i seguenti dati:

a) denominazione  e sede  del gestore  e generalità complete del
   legale rappresentante;
b) ubicazione della discarica o dell'impianto di incenerimento;
c) quantità  complessive dei rifiuti conferiti nonchè quantità
   parziali per ogni tipologia di rifiuto;
d) indicazione del versamento del tributo effettuato.

2. Ai  fini della  dichiarazione deve  essere utilizzata apposita
scheda sottoscritta dal legale rappresentante.

3.  La   scheda  è   approvata  dalla  Regione  entro  tre  mesi
dall'entrata in  vigore della  presente legge  e  pubblicata  nel
Bollettino Ufficiale.

4. La Regione adotta le misure necessarie per rendere disponibili
le schede in questione ai soggetti interessati.

5. Una delle copie della dichiarazione è inviata, da parte della
Regione, alle  Province ove  sono ubicati  le  discariche  o  gli
impianti di incenerimento.

ARTICOLO 8
(Fattispecie di inadempimento)

1. Ai  fini dell'applicazione  delle pene  pecuniarie di  cui  al
successivo articolo  16,  il  mancato  utilizzo,  ai  fini  della
dichiarazione, della  scheda di  cui all'articolo  7, equivale  a
omessa presentazione della dichiarazione.

2. Ugualmente  equivale a  omessa presentazione,  la non completa
compilazione della  scheda ovvero  la sua  trasmissione oltre  il
termine di cui all'articolo 7, comma 1.

TITOLO 3
DISCARICHE ABUSIVE E ABBANDONO, SCARICO E DEPOSITO INCONTROLLATO

ARTICOLO 9
(Applicazione del tributo)

1. Il  tributo di  cui alla  presente legge  si applica, ai sensi
dell'articolo 3,  comma 32, della legge statale, anche ai rifiuti
solidi e ai fanghi palabili;

a) conferiti in discariche abusive;
b) abbandonati, scaricati o depositati in modo incontrollato.

2. La  base imponibile  è costituita  dalla quantità di rifiuti
determinata nel  corso del  procedimento per l'accertamento delle
violazioni tributarie di cui al successivo articolo 11.

3. Ove  necessario ai fini della determinazione della quantità e
tipologia di rifiuti, la Regione si avvale dell'Agenzia Regionale
per  la   Protezione   Ambientale   della   Toscana,   ai   sensi
dell'articolo  3   della  LR   18.4.1995,  n.   66   "Istituzione
dell'Agenzia  Regionale   per  la   Protezione  Ambientale  della
Toscana".

4. Nei  casi di  cui al presente articolo, oltre al pagamento del
tributo, sono dovute le penalità previste al successivo articolo
16, comma 2.

ARTICOLO 10
(Soggetto passivo)

1. Al  pagamento del tributo, delle penalità è tenuto, nei casi
di cui  all'articolo  9,  comma  1  lett.  a),  il  soggetto  che
gestisce, anche  non  in  via  esclusiva,  la  discarica  abusiva
nonchè, in  solido con il medesimo, ogni soggetto che utilizzi o
abbia   utilizzato    la   discarica,   individuato   a   seguito
dell'accertamento sull'esistenza di quest'ultima.

2. Qualora  non  sia  individuato  alcun  soggetto  utilizzatore,
l'obbligazione solidale  di cui  al precedente  comma è a carico
del proprietario del terreno su cui insiste la discarica abusiva.

3. L'obbligazione  solidale di  cui ai commi precedenti non opera
qualora l'utilizzatore  o, in  mancanza,  il  proprietario  abbia
presentato   denuncia   di   discarica   abusiva   alla   Regione
precedentemente all'accertamento della discarica stessa.

4. La  denuncia di  cui al  comma precedente  è presentata  alla
Provincia territorialmente  competente tramite  raccomandata  con
avviso di  ricevimento o  con altro  mezzo che  comunque consenta
l'accertamento della data di ricevimento da parte della Provincia
e  deve  contenere,  oltre  le  generalità  e  il  recapito  del
denunciante,  l'indicazione   della   esatta   ubicazione   della
discarica abusiva e la descrizione dei rifiuti ivi esistenti.

5. La  Provincia provvede  immediatamente alla verifica di quanto
denunciato ed  alla constatazione  delle violazioni  e, fermi gli
adempimenti di  propria competenza per le violazioni attinenti lo
smaltimento dei  rifiuti, trasmette  gli atti  alla  Regione  per
l'accertamento  delle   violazioni  tributarie   ai   sensi   del
successivo articolo 11.

6. La  solidarietà di  cui ai  precedenti commi  opera anche nei
casi in cui il gestore della discarica non sia stato individuato.

7. Soggetto  passivo, nei  casi di  cui all'articolo  9, comma 1,
lett. b) è il soggetto che abbandona, scarica o deposita in modo
incontrollato i rifiuti.

TITOLO 4
ACCERTAMENTO, CONTENZIOSO, RIMBORSI

ARTICOLO 11
(Accertamento delle violazioni tributarie)

1. Il controllo sulla corretta applicazione della presente legge,
oltre che  dalla struttura regionale di cui all'articolo 7, comma
1, è  esercitato dai  soggetti di  cui all'articolo 3, comma 33,
della legge statale tramite ispezioni e verifiche presso i luoghi
adibiti  all'esercizio   dell'attività  di   discarica,   o   di
incenerimento e  presso gli  altri luoghi  dove sono  custoditi i
registri di  cui all'articolo 5 e l'altra documentazione inerente
le attività in questione.

2. Ove  non sia  possibile, per  gli organi addetti ai controlli,
determinare  il   momento  del  conferimento  in  discarica,  sia
autorizzata  che   abusiva,  ovvero  il  momento  dell'abbandono,
scarico o  deposito incontrollato,  di una  quantità di rifiuti,
ivi compresi  quelli di  cui all'articolo  3 comma 40 della legge
statale, questi  si presumono,  salvo prova  contraria, conferiti
alla  data   della  redazione   del  processo   verbale  di   cui
all'articolo 3, comma 33 della legge statale.

3. Ai  fini delle  ispezioni  e  verifiche  di  cui  al  comma  2
precedente e  dell'esercizio dei poteri previsti dall'articolo 3,
comma 33  della legge  statale, il  Presidente della  Provincia o
l'altro soggetto  competente  in  base  all'ordinamento  interno,
individua i  dipendenti  adibiti  a  tali  attività.  L'atto  di
individuazione  ha   gli  effetti   dell'autorizzazione  di   cui
all'articolo 3,  comma 33 della legge statale, fermo restando che
l'attività  in   questione  è   svolta   nel   rispetto   delle
disposizioni dell'ordinamento interno.

4. I  dipendenti della  Provincia di cui al comma precedente sono
dotati di  speciale tessera  di riconoscimento  con l'indicazione
"agente abilitato all'accertamento delle violazioni tributarie ai
sensi della  legge n. 549/95", che deve essere esibita al momento
dell'ispezione o della verifica.

5. Nei  casi disciplinati  nel Titolo  3  della  presente  legge,
l'accertamento tributario  è effettuato  anche  sulla  base  dei
processi verbali redatti dagli agenti competenti all'accertamento
delle infrazioni  in materia  di rifiuti.  A tal  fine gli agenti
medesimi  provvedono  a  trasmettere  il  processo  verbale  alla
struttura  regionale  di  cui  all'articolo  7,  comma  1,  della
presente legge.

ARTICOLO 12
(Contestazione)

1. Le  violazioni constatate  ai sensi del precedente articolo 11
sono contestate  all'interessato tramite  avviso di accertamento,
da  parte   del  dirigente   della  struttura  regionale  di  cui
all'articolo 7,  comma 1,  con l'invito a provvedere al pagamento
di quanto  dovuto ai  sensi delle  lettere a) e b) del successivo
comma 2, entro 30 giorni dalla data di ricevimento.

2. L'avviso  è notificato all'interessato nelle forme di legge e
deve specificare:

a) l'importo  del  tributo  evaso,  l'ammontare  degli  interessi
   moratori e delle spese di procedimento;
b) l'ammontare  della pena  pecuniaria, dovuta in caso di mancato
   pagamento entro  il termine  di cui al comma 1, pari al minimo
   edittale della  pena prevista  dall'articolo 3, comma 31 della
   legge statale,  nonchè l'ammontare  della sanzione  di cui al
   comma 32  dello stesso  articolo 3, pari a tre vole il tributo
   evaso;
c) la  facoltà, ove  non si  intenda procedere  al pagamento, di
   presentare   scritti   difensivi   e   documenti   comprovanti
   l'insussistenza della  violazione o  la diversa determinazione
   del relativo importo;
d) l'ufficio  presso il quale gli scritti difensivi e i documenti
   devono essere  trasmessi, le modalità e il termine perentorio
   per la  trasmissione, con  l'avvertenza che,  in mancanza o in
   caso di difforme valutazione da parte dell'Amministrazione, si
   procederà   all'adozione    dell'ordinanza   ingiunzione   di
   pagamento;
e) la  facoltà di  ricorso alle  Commissioni tributarie ai sensi
   dell'articolo 3, comma 34, della stessa legge statale;
f) il nominativo del responsabile del procedimento.

ARTICOLO 13
(Ordinanza ingiunzione di pagamento)

1.  Ove   non  sia   stato  effettuato  il  pagamento  prescritto
nell'avviso di  accertamento, nel  termine previsto  all'articolo
12, comma  1, il  dirigente  della  struttura  regionale  di  cui
all'articolo  7,   comma  1,   adotta  ordinanza  ingiunzione  di
pagamento per  l'ammontare complessivo  dovuto dal  trasgressore.
Tale ordinanza è notificata all'interessato nei modi di legge ed
è titolo esecutivo.

2. Qualora  dagli eventuali  scritti difensivi  e  dai  documenti
presentati  dal   trasgressore  ovvero   da  ulteriori  verifiche
effettuate d'ufficio  risulti che  l'accertamento è parzialmente
infondato, l'ordinanza  ingiunzione è  adottata  per  il  minore
importo dovuto.

3.  Per   la  determinazione   della  pena   pecuniaria  prevista
dall'articolo 3,  comma 31,  della legge  statale si  tiene conto
della gravità  della violazione  nonchè della  personalità del
trasgressore, desumibile  dalle eventuali  precedenti  infrazioni
tributarie accertate.

4. Nei  casi di ritardo, sia nel versamento del tributo sia nella
trasmissione della  dichiarazione annuale,  non  superiore  a  30
giorni, la pena pecuniaria è applicata nel limite minimo.

ARTICOLO 14
(Provvedimento di archiviazione)

1. Qualora  il trasgressore  abbia presentato scritti difensivi e
documenti dai  quali risulti  che l'accertamento  non è fondato,
ovvero  qualora  l'infondatezza  dell'accertamento  sia  comunque
verificata d'ufficio,  il dirigente regionale di cui all'articolo
12, comma  1, adotta  provvedimento di  archiviazione  e  ne  dà
comunicazione all'interessato.

ARTICOLO 15
(Riscossione coattiva - Iscrizione a ruolo)

1. Qualora il soggetto al quale è ingiunto il pagamento ai sensi
dell'articolo 13  non provvede, in tutto o in parte, al pagamento
dell'importo  indicato  nell'ordinanza  ingiunzione,  la  Regione
procede alla  riscossione coattiva  mediante iscrizione nei ruoli
esattoriali ai  sensi  degli  articoli  68  e  seguenti  del  DPR
28.1.1988, n. 43.

ARTICOLO 16
(Penalità)

1. Alla  violazione degli  obblighi concernenti  la registrazione
delle operazioni  di conferimento  dei rifiuti, il versamento del
tributo  e   la  dichiarazione   annuale  si  applicano  le  pene
pecuniarie  previste  dall'articolo  3,  comma  31,  della  legge
statale.

2. Nei casi di cui all'articolo 9 è applicata la pena pecuniaria
prevista dall'articolo  3, comma 31, della legge statale, nonchè
la sanzione,  pari a  tre volte l'ammontare del tributo, prevista
dal comma 32 dello stesso articolo 3.

3. Restano  ferme le sanzioni, anche a carattere ripristinatorio,
previste  dalla  normativa  vigente  in  materia  di  rifiuti  ed
inquinamento nonchè  l'azione  per  il  risarcimento  del  danno
ambientale.

4.  All'obbligazione   di  rimessa  in  pristino  e  di  bonifica
dell'area e  di risarcimento  del danno ambientale, ove dovute ai
sensi del  precedente comma,  si applica  la solidarietà  di cui
all'articolo 10.

ARTICOLO 17
(Ricorso alle Commissioni Tributarie)

1. Avverso  l'avviso di accertamento del tributo e delle relative
penalità  nonchè   avverso   l'ordinanza-ingiunzione   prevista
dall'articolo 13  e l'iscrizione  a ruolo di cui all'articolo 15,
è ammessa  l'impugnativa innanzi  alle Commissioni tributarie ai
sensi del  combinato disposto  dell'articolo 3,  comma 37,  della
legge  statale   e  dell'articolo   19  del  Decreto  legislativo
31.12.1992, n. 546.

ARTICOLO 18
(Prescrizione)

1. Il  diritto alla  riscossione del tributo e delle penalità si
prescrive nel  termine di  cinque anni  decorrente dalla  data di
scadenza per  la presentazione della dichiarazione annuale di cui
all'articolo 7.

2. Per  le  fattispecie  di  cui  all'articolo  9,  comma  1,  la
prescrizione decorre  dalla data  del verbale  dal quale  risulta
l'esistenza della  discarica, dell'abbandono, dello scarico o del
deposito.

ARTICOLO 19
(Rimborsi)

1. In  caso di indebito pagamento, i soggetti passivi del tributo
ne possono chiedere la restituzione entro il termine di decadenza
di  tre  anni  decorrente  dalla  data  del  pagamento  medesimo,
mediante apposita  istanza, in  duplice esemplare,  da presentare
alla struttura regionale di cui all'articolo 7, comma 1.

2. Copia  del provvedimento  regionale di  rimborso è  trasmessa
alla Provincia  nel cui  territorio sono  ubicati le discariche e
gli impianti  di incenerimento a giustificazione delle trattenute
di cui al precedente articolo 4, comma 2.

TITOLO 5
DISPOSIZIONI FINANZIARIE

ARTICOLO 20
(Norma finanziaria)

1. Ai  fini dell'applicazione  della presente legge sono disposte
le  seguenti  variazioni  del  bilancio  di  previsione  1996  da
apportarsi, per  analogo importo,  agli stati di previsione della
competenza e della cassa della parte "Uscita":

Uscita in diminuzione

Cap. 29440
   Fondo per  favorire la  minore  produzione  dei
   rifiuti, le  attività di  recupero di  materie
   prime ed  energia etc.  (art. 3 comma 27, Legge
   28.12.95. n. 549)                              L. 306.000.000

Uscita di nuova istituzione

Cap. 29445
   Fondo  per   investimenti  di  tipo  ambientale
   finanziato  dalla   tassazione  dei  fanghi  di
   risulta (art.  3 comma  27, legge  28.12.95, n.
   549)                                           L. 306.000.000

2. La descrizione del Cap. 29440 è sostituita dalla seguente:

   "Fondo per  la minore  produzione dei  rifiuti e  per le altre
   finalità previste  dall'articolo 3,  comma  27,  della  Legge
   28.12.1995, n. 549".

ARTICOLO 21
(Utilizzazione dei fondi)

1. Il Fondo per la minore produzione di rifiuti è costituito dal
20 per  cento dell'ammontare versato a titolo di tributo, esclusa
la parte  derivante dall'applicazione  del tributo  ai fanghi  di
risulta ed al netto della quota di spettanza delle Province.

2. Il Fondo per investimenti di tipo ambientale è costituito dal
20 per  cento dell'ammontare  del tributo  riferito ai  fanghi di
risulta, al netto della quota di spettanza delle Province.

3. Il  Fondo di cui al comma 1 è utilizzato per il finanziamento
degli interventi  destinati a  favorire la  minore produzione dei
rifiuti, le  attività di recupero di materie prime e di energia,
le forme  di smaltimento alternative alle discariche, la bonifica
dei suoli  inquinati e  il recupero  delle aree degradate, per la
istituzione  e  il  mantenimento  delle  aree  naturali  protette
nonchè  per  il  finanziamento  dell'Agenzia  Regionale  per  la
Protezione Ambientale della Toscana.

4. Ai  fini della ripartizione del Fondo per la minore produzione
dei rifiuti  tra i  settori di  intervento di  cui al comma 3, la
Giunta regionale,  tenuto conto  delle previsioni  del  Programma
Regionale di Sviluppo, delibera, in conformità a quanto previsto
dalla  LR   7.11.1994,  n.  81  e  successive  modificazioni,  la
destinazione   delle    risorse   medesime   e   la   conseguente
disponibilità da parte delle strutture organizzative competenti.

5. Il  Fondo di  cui al  comma 2  è destinato ad investimenti di
tipo ambientale  riferibili ai rifiuti del settore produttivo cui
afferiscono i fanghi di risulta.

6. Le  risorse dei  Fondi sono  utilizzate  in  conformità  alle
procedure previste dalle leggi regionali.

TITOLO 6
DISPOSIZIONI FINALI E TRANSITORIE

ARTICOLO 22
(Comunicazioni)

1. Gli  enti competenti  al rilascio  delle  autorizzazioni  alla
gestione di  discariche o  di  impianti  di  incenerimento  senza
recupero  di  energia  ai  sensi  della  legislazione  statale  e
regionale  in   materia,  comunicano  alla  struttura  tributaria
regionale di  cui al  precedente articolo  7, comma  1, le  nuove
autorizzazioni entro trenta giorni dal rilascio.

2.  Sono  parimenti  comunicate  entro  il  termine  previsto  al
precedente comma   le  cessazioni di attività ed eventuali altre
modificazioni intervenute rispetto alle autorizzazioni concesse.

ARTICOLO 23
(Determinazione dell'ammontare dell'imposta)

1. Per  l'anno 1996  l'ammontare dell'imposta  è determinata, in
conformità a  quanto previsto  all'articolo 3,  comma  38  della
legge statale, nella misura prevista dalla legge medesima.

ARTICOLO 24
(Norma transitoria)

1.  In   via  transitoria,   fino  all'emanazione   del   decreto
ministeriale previsto  dall'articolo  3,  comma  38  della  legge
statale, l'ammontare del tributo dovuto per i rifiuti dei settori
minerario,  estrattivo,   edilizio,  lapideo  e  metallurgico  è
determinato nella  misura minima  di lire  2 per ogni chilogrammo
conferito.

2. Per  l'anno  1996  il  tributo  è  determinato  moltiplicando
l'ammontare dell'imposta di cui all'articolo 22 per la quantità,
espressa in chilogrammi, dei rifiuti conferiti.

3. Qualora i pagamenti effettuati ai sensi del precedente comma 1
risultino inferiori  o superiori all'importo dovuto sulla base di
quanto stabilito  dal decreto  ministeriale  citato,  i  relativi
conguagli  saranno  effettuati  con  il  versamento  della  prima
scadenza  trimestrale  successiva  alla  data  di  efficacia  del
decreto ministeriale stesso.

4. Qualora,  ai sensi  della normativa  vigente, il gestore della
discarica o  dell'impianto non  sia tenuto  alla compilazione dei
registri in  conformità a quanto previsto ai sensi dell'articolo
5, per  il periodo  decorrente dal  1 gennaio  1996 alla  data di
entrata in  vigore della presente legge, la quantità dei rifiuti
conferita  è   attestata  dallo   stesso  soggetto  passivo  con
dichiarazione, sottoscritta  ai sensi della legge 4 gennaio 1968,
n.  15   "Norme  sulla   documentazione  amministrativa  e  sulla
legalizzazione e  autenticazione di  firme", da  trasmettere alla
Regione  contestualmente   alla  dichiarazione   annuale  di  cui
all'articolo 7.

ARTICOLO 25
(Rinvio)

1. Per  quanto non previsto dalla presente legge, si applicano le
disposizioni contenute  nell'articolo 3,  comma da 34 a 40, della
legge statale.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 29 luglio 1996

CHITI

La presente  legge è  stata approvata dal Consiglio regionale il
18-6-1996 ed  è stata vistata dal Commissario del Governo il 23-
7-1996.



RIFIUTI
TRIBUTI

