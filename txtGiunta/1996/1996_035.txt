Interventi in materia di servizio civile.

Il Consiglio Regionale ha approvato il 27-3-1996
Il Commissario del Governo ha apposto il visto il 27-4-1996
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1.  La   Regione  Toscana,  nel  rispetto  dei  principi  sanciti
dall'art. 52  della Costituzione  e in attuazione delle finalità
previste dagli  artt. 3 e 4 dello Statuto, disciplina nell'ambito
delle  proprie  competenze  le  attività  relative  al  servizio
civile, in conformità con la legislazione nazionale vigente.

ARTICOLO 2
(Oggetto della legge)

1. Sono oggetto della presente legge:

a) le modalità di definizione, pianificazione e finanziamento da
   parte  della   Regione  Toscana   dei  programmi  d'intervento
   specificamente   rivolti    alle   problematiche    regionali,
   limitatamente ai  settori previsti  dalla normativa nazionale,
   la cui  attuazione è  realizzata tramite  gli Enti  privati e
   pubblici con sedi sul territorio regionale che, ai sensi della
   legge nazionale vigente, hanno stipulato con l'Amministrazione
   statale competente  una convenzione o un accordo per impiegare
   i giovani in servizio civile;
b) le  modalità di realizzazione e finanziamento delle attività
   volte ad  informare i  cittadini, ed  in particolare i giovani
   chiamati  allo   svolgimento  del   servizio  di  leva,  circa
   l'esistenza e  il contenuto della normativa statale in materia
   di servizio civile;
c) le  modalità di realizzazione e finanziamento delle attività
   di formazione  e addestramento  al servizio  civile rivolte ai
   giovani ammessi  a  svolgerlo,  nonchè  di  formazione  degli
   operatori cui ne è affidata la gestione;
d) la  disciplina dei  rapporti tra la Regione Toscana e gli Enti
   di cui  alla lettera  a), finalizzata  al conseguimento  delle
   attività previste  nelle lettere  a), b)  e c)  del  presente
   articolo.

ARTICOLO 3
(Consulta regionale del servizio civile)

1. è  istituita la  Consulta regionale del servizio civile quale
organismo di consulenza della Regione nella materia oggetto della
presente legge.

2. La Consulta regionale del servizio civile è composta da:

a) due  membri per  ciascuna delle  associazioni  rappresentative
   degli obiettori di coscienza attive in ambito regionale;
b) venti  membri in  rappresentanza degli  Enti di cui all'art. 2
   lettera a),  di cui dieci in rappresentanza degli Enti privati
   e  dieci   in  rappresentanza  degli  Enti  pubblici,  la  cui
   convenzione o accordo con l'Amministrazione statale competente
   preveda la  possibilità di  impiegare, tra  le sedi attive in
   Toscana, il  maggior numero  di giovani  in servizio civile (a
   parità di numero vale la maggiore anzianità di convenzione);
c) un  membro per ciascuno dei coordinamenti costituiti in ambito
   locale, di  cui facciano parte non meno di cinque tra gli Enti
   di cui  all'art. 2  lettera a), la cui finalità sia quella di
   realizzare programmi  di intervento,  attività di formazione,
   corsi di  formazione per  giovani in  servizio civile  o per i
   propri operatori;
d) due membri per l'Associazione Nazionale Comuni d'Italia.

3. Gli Enti privati di cui all'art. 2 lettera a), i coordinamenti
degli Enti  di cui al comma 2 lettera c), nonchè le associazioni
degli obiettori  di coscienza  di cui  al  comma  2  lettera  a),
esprimono  un   proprio  rappresentante  in  seno  alla  Consulta
regionale del servizio civile alle seguenti condizioni:

a) operino da almeno un biennio nel settore;
b) svolgano,  senza scopo  di lucro,  la  propria  attività  con
   continuità,  anche  se  con  cadenza  periodica  purchè  non
   occasionale.

4. I  membri della  Consulta regionale  sul servizio  civile sono
nominati, su  designazione delle  rispettive associazioni o Enti,
dal Consiglio  regionale e  restano in  carica due  anni. Ad essi
compete il  trattamento di  missione previsto  per  il  personale
regionale di qualifica dirigenziale.

5. La  Consulta regionale  del servizio civile elegge nel proprio
seno, a  maggioranza degli  aventi diritto al voto, il presidente
che ne  convoca e ne presiede le sedute. Il presidente predispone
l'ordine del giorno delle sedute e nomina i relatori sugli affari
posti in discussione.

6. La Consulta regionale del servizio civile, entro trenta giorni
dal ricevimento,  esprime parere  obbligatorio  sullo  schema  di
Piano regionale  per il  servizio civile  di cui  all'art. 5.  La
Consulta ha  inoltre facoltà  di proposta  sulle materie  di cui
all'art. 4 lettere d), ed f).

7. La  Consulta regionale  del servizio civile si riunisce almeno
ogni tre  mesi in  seduta ordinaria  e, in  seduta straordinaria,
quando ne faccia richiesta almeno un terzo dei componenti.

8.  I  compiti  di  segreteria  della  Consulta  sono  svolti  da
personale  designato   dalla  Giunta   regionale,  che   mette  a
disposizione  la   propria  struttura  per  l'espletamento  delle
funzioni della Consulta.

9. La  Consulta regionale del servizio civile adotta, con il voto
della  maggioranza  degli  aventi  diritto,  un  regolamento  per
disciplinare il proprio funzionamento. A parità di voti, prevale
il voto del presidente.

ARTICOLO 4
(Struttura regionale)

1. La  Giunta regionale,  mediante la propria struttura, provvede
a:

a) raccogliere    le  segnalazioni  relative  alle  problematiche
   sociali e  ambientali presenti  nel territorio  regionale  nei
   settori in  cui possono essere impiegati i giovani in servizio
   civile secondo la normativa nazionale vigente;
b) raccogliere  i programmi  di intervento specificamente rivolti
   alle  problematiche   regionali,  limitatamente   ai   settori
   previsti dalla normativa nazionale;
c) realizzare  una  banca  dati  regionale  contenente  tutte  le
   informazioni sugli  Enti di  cui  all'art.  2  lettera  a),  i
   giovani  distaccati  dall'Amministrazione  statale  competente
   presso gli  stessi Enti,  i programmi di intervento finanziati
   in base all'art. 6;
d) realizzare,  anche in  collaborazione  con  gli  Enti  di  cui
   all'art.  2   lettera  a),   campagne   informative   relative
   all'esistenza e  alle modalità  d'accesso al  servizio civile
   previste  dalla  normativa  nazionale  vigente,  all'esistenza
   della presente  legge, nonchè  alle  attività  previste  nel
   Piano regionale di cui all'art. 5;
e) raccogliere   i  progetti  relativi  alla  formazione  e  alla
   preparazione al servizio civile degli obiettori di coscienza;
f) predisporre e realizzare, anche in collaborazione con gli Enti
   di cui  all'art. 2  lettera a), materiale documentario e corsi
   di formazione  per gli  operatori degli Enti stessi, mirati ad
   offrire tutti  gli elementi  tecnici utili per la gestione del
   servizio civile.

ARTICOLO 5
(Piano regionale per il servizio civile)

1. Le  attività di  cui all'art.  4, lettere  b), d), e), ed f),
sono realizzate secondo le linee di intervento previste dal Piano
regionale per il servizio civile.

2. Il Piano regionale per il servizio civile è predisposto dalla
Giunta regionale,  tenuto conto delle proposte e dei pareri della
Consulta regionale  del  servizio  civile.  La  Giunta  regionale
presenta al  Consiglio, entro  il 15  ottobre di ogni biennio, la
relativa  proposta  di  deliberazione  contenente  gli  indirizzi
programmatici e  le attività  che la  Regione intende realizzare
nel biennio successivo.

Con tale atto sono individuati:

- le  priorità, i  settori  e  le  tipologie  dei  programmi  di
  intervento,  gli   obiettivi  da   perseguire,  i   criteri  di
  rendicontazione,  le   disposizioni  atte   a   verificare   lo
  svolgimento e  la qualità  delle attività nonchè l'effettivo
  raggiungimento degli obiettivi intermedi e finali, le strutture
  messe a  disposizione e  le risorse finanziarie stanziate dalla
  Regione;
- le  iniziative e  gli strumenti  per l'informazione,  le  altre
  Amministrazioni e  gli Enti  di cui  all'art. 2  lettera a) che
  concorrono alla  loro realizzazione, le modalità di diffusione
  sul territorio,  le strutture messe a disposizione e le risorse
  finanziarie stanziate dalla Regione;
- i settori e le tipologie dei corsi di formazione e preparazione
  al servizio  dei giovani  in  servizio  civile,  i  criteri  di
  rendicontazione, le strutture messe a disposizione e le risorse
  finanziarie stanziate dalla Regione;
- i  programmi dei  corsi di  formazione per  gli operatori degli
  Enti di  cui all'art.  2 lettera a), le modalità di diffusione
  sul territorio, le risorse finanziarie stanziate dalla Regione.

3. La deliberazione del Consiglio regionale, adottata entro il 15
dicembre, costituisce  il Piano  regionale per il servizio civile
per il biennio successivo.

4. La  Giunta regionale  trasmette al  Consiglio, unitamente alla
proposta di  deliberazione di cui al comma 2, una relazione sulle
attività svolte  tra quelle  previste dal Piano regionale per il
servizio civile del biennio precedente.

ARTICOLO 6
(Programmi di intervento)

1.  La   Regione  Toscana   finanzia  programmi   di   intervento
specificamente rivolti  alle problematiche  regionali, realizzati
dagli Enti  di cui  all'art. 2  lettera a), purchè da almeno due
anni regolarmente  convenzionati per  l'impiego  dei  giovani  in
servizio civile con l'Amministrazione statale competente.

2. I  programmi di  intervento devono  essere relativi ai settori
previsti dalla  normativa nazionale  vigente e la loro attuazione
è realizzata  secondo i  criteri e  le priorità  stabilite  dal
Piano regionale per il servizio civile.

3. Gli  Enti di  cui all'art.  2 lettera  a), anche  tra di  loro
associati, presentano  i programmi  di intervento  e le  relative
richieste di  finanziamento entro  il 1  marzo di  ogni  biennio.
Ciascun programma deve contenere:

a) l'indicazione  delle  attività  oggetto  del  programma,  gli
   obiettivi da  perseguire e i relativi tempi di attuazione, gli
   Enti di  cui all'art.  2 lettera  a) cui  ne  è  affidata  la
   realizzazione in  conformità con  quanto stabilito  nel Piano
   regionale per il servizio civile;
b) l'indicazione del numero dei giovani in servizio civile, degli
   eventuali lavoratori  dipendenti o  altro personale volontario
   in servizio  presso gli  Enti di cui all'art. 2 lettera a) che
   parteciperanno alla realizzazione delle attività previste;
c) l'individuazione  delle modalità  e i  tempi di impiego degli
   addetti di cui alla precedente lettera b);
d) l'indicazione  nominativa  dei  responsabili  delle  attività
   oggetto del programma;
e) l'elencazione  dei beni  immobili, delle  attrezzature,  delle
   risorse con  cui l'Ente  o gli  Enti assicurano lo svolgimento
   dalle attività  oggetto del  programma, messe  a disposizione
   dagli stessi  Enti  o  ad  essi  concessi  in  comodato  dalla
   Regione;
f) l'indicazione    delle    risorse  economiche  necessarie,  le
   modalità e i tempi di erogazione delle stesse.

4. Oltre  a verificare  la sussistenza  dei requisiti  di cui  ai
commi precedenti,  la Regione individua i programmi di intervento
da finanziare secondo le seguenti priorità:

a) programmi  che, per  la medesima  attività,  coinvolgono  una
   pluralità di  Enti di  cui all'art. 2 lettera a), sia privati
   che pubblici;
b) programmi  che   coinvolgono  Enti  i  cui  giovani  assegnati
   partecipino o abbiano già partecipato a corsi di formazione e
   preparazione al  servizio civile, predisposti secondo le norme
   della presente legge;
c) programmi  che coinvolgono Enti di cui all'art. 2 lettera a) i
   cui operatori  partecipino o  abbiano già partecipato a corsi
   di formazione  predisposti secondo  le  norme  della  presente
   legge;
d) programmi  che coinvolgono Enti di cui all'art. 2 lettera a) i
   quali abbiano  già ricevuto  finanziamenti per i programmi di
   intervento  ai  sensi  della  presente  legge  e  che  abbiano
   raggiunto gli obiettivi prefissati.

5. Sulla base delle priorità indicate nel Piano regionale per il
servizio civile  e secondo  i criteri di cui al comma 4, entro il
31 marzo di ogni biennio la Giunta regionale propone al Consiglio
la deliberazione di finanziamento dei programmi d'intervento.

6. Gli  Enti di  cui all'art.  2 lettera  a) entro due mesi dalla
conclusione del  programma di  intervento devono  presentare alla
Regione apposita rendicontazione dell'iniziativa svolta.

7. Gli  Enti di cui all'art. 2 lettera a) decadono dal diritto al
finanziamento  previsto   e  non   ancora  erogato   in  caso  di
sospensione,   revoca    o   disdetta   della   convenzione   con
l'Amministrazione statale  competente, oppure  in caso  di omessa
comunicazione delle variazioni dei requisiti di cui al comma 3.

8. Nel  caso in  cui l'Ente  o gli Enti non abbiano presentato la
rendicontazione di  cui al  comma 6  o non abbiano conseguito gli
obiettivi o  svolto le  attività previste nelle forme ed entro i
tempi stabiliti  dal programma di intervento, non sono ammessi ad
accedere ai finanziamenti, erogati ai sensi della presente legge,
per il biennio successivo.

ARTICOLO 7
(Formazione dei giovani in servizio civile)

1. I  corsi di  formazione e preparazione al servizio civile sono
progettati e  realizzati dagli Enti di cui all'art. 2 lettera a),
nonchè da Enti o associazioni o loro consorzi.

2. I  soggetti  indicati  al  comma  1  presentano  richiesta  di
finanziamento  dei  corsi  alla  Giunta  regionale  entro  il  28
febbraio di ogni anno indicando i seguenti elementi:

a) i nominativi dei docenti e dei relativi curricula;
b) il numero delle ore relative a ciascun modulo di corso;
c) il  numero di  ore, non  inferiore al 30% del totale, dedicate
   alla conoscenza  e all'approfondimento della normativa vigente
   in materia  di obiezione  di coscienza  e servizio civile, con
   particolare riferimento  ai diritti  e doveri degli obiettori,
   nonchè dei  principi della  Costituzione  e  dell'ordinamento
   dello Stato;
d) la periodicità del corso.

3. Sulla  base dei  criteri indicati  nel Piano  regionale per il
servizio civile,  la Giunta  regionale esamina le richiesta per i
corsi di  formazione per i giovani in servizio civile ed entro il
31  marzo  di  ogni  anno  presenta  al  Consiglio  regionale  la
deliberazione di  finanziamento dei corsi. Il Consiglio regionale
delibera in merito entro i successivi trenta giorni.

4. L'erogazione  dei relativi  finanziamenti è  effettuata dalla
Giunta regionale,  previa dichiarazione  da parte  degli  Enti  e
delle associazioni  organizzatrici con cui si attesta di non aver
richiesto contributi  ad altre  amministrazioni pubbliche  per la
stessa iniziativa. Gli Enti e le associazioni organizzatrici sono
vincolate alla  realizzazione dei  corsi finanziati  ed entro due
mesi dalla  conclusione del  corso devono presentare alla Regione
apposita rendicontazione dell'iniziativa svolta.

5.  Nel   caso  in   cui  l'Ente  o  l'associazione  non  adempia
all'obbligo di  rendicontazione, la Regione la esclude per l'anno
successivo dai  finanziamenti di  cui al comma 3. Nel caso in cui
il corso non sia stato realizzato la Regione provvede al recupero
delle somme erogate.

ARTICOLO 8
(Formazione degli operatori del servizio civile)

1. I corsi di formazione rivolti agli operatori degli Enti di cui
all'art. 2  lettera  a)  previsti  dal  Piano  regionale  di  cui
all'art. 5, sono effettuati ai sensi della LR 31.8.94 n. 70.

2. I corsi sono finalizzati alla conoscenza e all'approfondimento
della normativa  nazionale vigente  in materia  di  obiezione  di
coscienza e  servizio  civile,  con  particolare  riferimento  ai
diritti e  doveri dei  giovani che  lo prestano, alle convenzioni
tra l'Amministrazione  statale  competente  e  gli  Enti  e  agli
aspetti gestionali di competenza degli Enti convenzionati.

3. Ai  corsi di  formazione rivolti  agli operatori degli Enti di
cui all'art. 2 lettera a) è ammesso esclusivamente il personale,
volontario o  dipendente, degli  Enti che  esercita  funzioni  di
controllo ed  organizzazione del  servizio dei  giovani impiegati
presso gli stessi Enti.

ARTICOLO 9
(Attività di informazione)

1. Le  attività di  informazione circa  la  normativa  nazionale
vigente e  la presente  legge sono  realizzate secondo  le  linee
programmatiche del Piano regionale di cui all'art. 5.

2.  Alla  realizzazione  di  tali  attività  possono  concorrere
amministrazioni locali ed enti pubblici, le scuole e gli istituti
medi inferiori  e superiori,  l'Università e  gli  Enti  di  cui
all'art. 2 lettera a).

3. Le attività di informazione sono anzitutto rivolte ai giovani
in età di leva.

4. Altre  iniziative possono  essere finalizzate ad informare gli
Enti locali,  le associazioni di volontariato, gli enti privati e
pubblici.

5. Per  il conseguimento  degli obiettivi informativi fissati dal
Piano regionale  per il servizio civile, la Giunta regionale può
stipulare specifici accordi con i Provveditorati agli Studi e con
l'Università della Toscana.

ARTICOLO 10
(Norma finanziaria)

1.  All'onere   derivante  dall'articolo   3,  valutato  in  lire
5.000.000, si fa fronte, per l'anno 1996, con lo stanziamento del
Cap. 720  del bilancio 1996 e, per gli anni successivi, con legge
di bilancio.

2. Agli oneri derivanti dall'applicazione degli articoli 5, 6, 7,
8 e 9, in quanto decorrenti dal 1997, si fa fronte da tale anno e
per gli anni successivi con legge di bilancio.

ARTICOLO 11
(Norma transitoria)

1. Entro  trenta giorni  dall'entrata in  vigore  della  presente
legge, con  delibera della  Giunta regionale,  viene indicata  la
documentazione che le associazioni, gli Enti e i coordinamenti di
cui  all'art.   3  debbono   produrre  per   designare  i  propri
rappresentanti in  seno  alla  Consulta  regionale  del  servizio
civile.

2. I  membri della Consulta regionale del servizio civile vengono
designati dagli  Enti e  associazioni di  cui all'art.  3 comma 3
entro sessanta giorni dal provvedimento di cui al comma 1.

3. La prima seduta della Consulta è convocata dal Presidente del
Consiglio regionale.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 2 maggio 1996

CHITI

La presente  legge è  stata approvata dal Consiglio regionale il
27-3-1996 ed  è stata vistata dal Commissario del Governo il 27-
4-1996.



DISARMO

