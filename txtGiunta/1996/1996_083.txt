Ordinamento delle  professioni di  maestro  di  sci  e  di  guida
alpina.

Il Consiglio Regionale ha approvato il 15-10-1996
Il Commissario del Governo ha apposto il visto il 11-11-1996
Il Presidente  della Giunta  Regionale promulga la seguente legge
regionale:

Titolo I
FINALITà

ARTICOLO 1
(Oggetto della legge)

1. La  presente legge  disciplina l'ordinamento delle professioni
di maestro  di sci  e di guida alpina in attuazione della Legge 8
marzo 1991,  n. 81 "Legge-quadro per la professione di maestro di
sci e  ulteriori disposizioni  in materia  di  ordinamento  della
professione di  guida alpina"  e della Legge 2 gennaio 1989 n. 6,
"Ordinamento della professione di guida alpina".

Titolo II
DISCIPLINA DELLA PROFESSIONE DI MAESTRO DI SCI

ARTICOLO 2
(Definizione della figura professionale di maestro di sci)

1. è  maestro di sci, ai sensi dell'art. 2 della Legge n. 81/91,
chi insegna  professionalmente, anche in modo non esclusivo e non
continuativo, a  persone singole  ed  a  gruppi  di  persone,  le
tecniche sciistiche in tutte le loro specializzazioni, esercitate
con qualsiasi  tipo di  attrezzo,  su  piste  di  sci,  itinerari
sciistici, percorsi  di sci fuori pista ed escursioni con gli sci
che non  comportino difficoltà  richiedenti l'uso  di tecniche e
materiali alpinistici, quali corda, piccozza e ramponi.

2. Le  aree sciistiche ove è prevista l'attività dei maestri di
sci sono  individuate e delimitate dalle Province, ai sensi della
LR 13  dicembre 1993, n. 93 recante "Norme in materia di piste da
sci e impianti a fune ad esse collegati".

ARTICOLO 3
(Albo professionale regionale dei maestri di sci)

1. è  istituito l'albo  professionale regionale  dei maestri  di
sci, nel  quale devono  essere  iscritti  tutti  i  soggetti  che
intendono esercitare in modo stabile in Toscana la professione di
maestro di  sci. Si  intende esercizio  stabile della professione
l'attività svolta  dal maestro  di sci che  abbia un recapito in
Toscana ai fini dell'offerta delle proprie prestazioni.

2. L'albo  è tenuto  ed aggiornato  dal collegio  regionale  dei
maestri di  sci  di  cui  al  successivo  articolo  8,  sotto  la
vigilanza della  Regione che la esercita nelle forme previste dal
successivo articolo 21.

3. L'albo professionale regionale dei maestri di sci è suddiviso
nelle seguenti due sezioni:

   sezione A) maestri di sci alpino
   sezione B) maestri di sci di fondo.

4. L'iscrizione  nell'albo professionale  ha  efficacia  per  tre
anni, è  limitata alla  sezione in cui il maestro è iscritto ed
è mantenuta  a  seguito  di  presentazione  del  certificato  di
idoneità psico-fisica  di cui  all'art. 4,  comma  1,  lett.  c)
nonchè dell'attestato  di  frequenza  degli  appositi  corsi  di
aggiornamento di cui al successivo art. 5.

ARTICOLO 4
(Requisiti per l'iscrizione all'albo)

1. Possono  essere iscritti  all'albo professionale regionale dei
maestri  di   sci  coloro  che  sono  in  possesso  dei  seguenti
requisiti:

a) cittadinanza  italiana o  di altro  Stato  membro  dell'Unione
   Europea;
b) maggiore età;
c) idoneità  psico-fisica attestata  da  certificato  rilasciato
   dall'Unità Sanitaria Locale del Comune di residenza;
d) licenza di scuola dell'obbligo;
e) assenza  di condanne  penali  che  comportino  l'interdizione,
   anche temporanea,  dall'esercizio della professione, salvo che
   non sia intervenuta la riabilitazione;
f) abilitazione   all'esercizio   della   professione, conseguita
   mediante   la    frequenza   dei   corsi   di   qualificazione
   professionale di  cui al  successivo art. 5, ed il superamento
   dei relativi esami.

ARTICOLO 5
(Interventi di formazione professionale)

1.  La  Regione  organizza  interventi  di  qualificazione  e  di
specializzazione professionale  per maestri  di  sci,  nonchè  i
corsi di  aggiornamento obbligatori  di cui  all'art. 3, comma 4,
mediante delega  alle Province, ai sensi della LR 31 agosto 1994,
n.  70   recante  "Nuova  disciplina  in  materia  di  formazione
professionale", e successive modificazioni.

2. La  Regione determina  i programmi  dei  corsi  garantendo  il
rispetto dei  criteri e  dei livelli  delle  tecniche  sciistiche
definiti dalla Federazione Italiana Sport Invernali e promuovendo
il coordinamento tra le Province al fine di consentire l'ottimale
svolgimento delle funzioni ad esse delegate.

3. Gli  interventi formativi  sono  attuati  dalle  Province,  in
collaborazione con  il Collegio  regionale dei  maestri  di  sci,
prevedendo, per  le materie  di carattere  tecnico  e  didattico,
l'impiego di  istruttori  nazionali  della  Federazione  Italiana
Sport Invernali.

4. La  Regione determina  la quota  parte di  spesa a  carico dei
partecipanti ai corsi.

5. I  corsi di  qualificazione hanno  durata  minima  di  novanta
giorni effettivi;  le materie di insegnamento sono raggruppate in
tre sezioni distinte: tecnica, didattica, culturale.

6. L'ammissione  ai corsi  è subordinata  al superamento  di una
prova attitudinale pratica, espletata davanti alla commissione di
cui all'art. 6, comma 5.

7. I  corsi di aggiornamento obbligatori di cui all'art. 3, comma
4, si  riferiscono alle  stesse materie di insegnamento di cui al
precedente  comma   5.  L'attestato  di  frequenza  finale  viene
rilasciato ai  soli soggetti  che abbiano  assicurato la  propria
presenza ad  almeno il  settantacinque per  cento  delle  ore  di
insegnamento.

8. Il  maestro di  sci  che  si  trovi  nella  impossibilità  di
frequentare il  corso di  aggiornamento periodico  obbligatorio a
causa di  malattia od  altro comprovato motivo di forza maggiore,
è tenuto  a frequentare il corso di aggiornamento immediatamente
successivo alla  cessazione dell'impedimento;  in  tal  caso,  la
validità dell'iscrizione  nell'albo professionale,  è prorogata
fino a  quando il  corso obbligatorio  sia superato  ed, in  ogni
caso,  per   un  periodo   massimo  di   tre  anni,  fatto  salvo
l'accertamento dell'idoneità  psico-fisica di  cui  all'art.  4,
comma 1, lettera c).

9. I corsi finalizzati al conseguimento di specializzazioni nelle
varie  tecniche   sciistiche  sono  riservati  ai  soggetti  già
abilitati all'esercizio  della professione  di maestro di sci. Il
rilascio  del   relativo   attestato   di   specializzazione   è
subordinato al  superamento dell'esame  finale, sostenuto davanti
alla commissione competente tra quelle indicate all'art. 6.

ARTICOLO 6
(Esami di abilitazione)

1.  Gli   esami  finali   dei  corsi  di  qualificazione  per  il
conseguimento dell'abilitazione  all'esercizio della  professione
di maestro  di  sci,  nonchè  gli  esami  finali  dei  corsi  di
specializzazione,  sono   sostenuti  davanti   a   due   distinte
commissioni, rispettivamente  per le  discipline alpine  e per lo
sci di fondo, di volta in volta nominate dalla Provincia.

2. La commissione relativa alle discipline alpine è composta da:

a) un  dipendente della  Provincia con  qualifica non inferiore a
   funzionario, con funzioni di presidente;
b) due  maestri di  sci alpino, scelti fra una rosa di nominativi
   proposta dal Collegio regionale dei maestri di sci;
c) tre    istruttori    nazionali  di  sci,  specializzati  nelle
   discipline alpine,  scelti fra una rosa di nominativi proposta
   dal Collegio regionale dei maestri di sci;
d) quattro  esperti nelle  materie di  cui al  precedente art. 5,
   comma 5, ed in particolare:

   - un  esperto in  topografia montana, meteorologia e sicurezza
     alpina;
   - un esperto in medicina dello sport e primo soccorso;
   - un esperto in fisiologia e metodologia dell'allenamento;
   - un  esperto in  materia  fiscale  e  tributaria  nonchè  in
     legislazione inerente la professione.

3. La commissione relativa allo sci di fondo è composta da:

a) un  dipendente della  Provincia con  qualifica non inferiore a
   funzionario, con funzioni di presidente;
b) un  maestro di  sci di  fondo,  fra  una  rosa  di  nominativi
   proposta dal Collegio regionale dei maestri di sci;
c) due  istruttori nazionali di sci di fondo, scelti fra una rosa
   di nominativi  proposta dal  Collegio regionale dei maestri di
   sci;
d) quattro  esperti nelle  materie di  cui al  precedente art. 5,
   comma 5, ed in particolare:

   - un  esperto in  topografia montana, meteorologia e sicurezza
     alpina;
   - un esperto in medicina dello sport e primo soccorso;
   - un esperto in fisiologia e metodologia dell'allenamento;
   - un  esperto in  materia  fiscale  e  tributaria  nonchè  in
     legislazione inerente la professione.

4.  Per   ogni  membro   della  commissione,   ad  eccezione  del
Presidente, è nominato un membro supplente.

5. Per  l'espletamento della  prova attitudinale pratica prevista
dal precedente  art. 5,  comma 6,  nonchè delle  prove di  esame
relative alle  sezioni di tecnica e di didattica, la composizione
di ciascuna  commissione è  limitata ai  soli membri di cui alle
lettere a), b) e c) dei precedenti commi 2 e 3.

6. Le prove di esame comprendono tre sezioni: tecnica, didattica,
culturale. L'esame  è superato solo se il candidato raggiunge la
sufficienza in ciascuna delle tre sezioni.

7. Il  candidato che  non consegua  la sufficienza  in una o più
sezioni può  ripetere le  relative prove  nella sola sessione di
esami immediatamente  successiva, previa  frequenza del  corso di
qualificazione per  le materie  relative alle  prove di  esame da
ripetere.

8. Ai componenti delle commissioni di cui al presente articolo si
applica il disposto dell'art. 11, comma 7, della LR n. 70/94.

ARTICOLO 7
(Maestri di sci di altre regioni e Stati)

1. I  maestri di  sci già  iscritti negli  albi professionali di
altre regioni che intendono esercitare stabilmente la professione
di maestro di sci anche in Toscana devono richiedere l'iscrizione
nell'albo professionale regionale della Toscana.

2.  Il   Collegio  regionale   dei  maestri   di   sci   provvede
all'iscrizione dopo  aver verificato  la effettiva iscrizione del
richiedente nell'albo  professionale della Regione di provenienza
nonchè la permanenza dei requisiti di cui all'art. 4.

3. I  maestri di  sci iscritti  negli albi  di altre  regioni che
intendono esercitare per periodi superiori ai quindici giorni per
stagione in  Toscana devono  darne  preventiva  comunicazione  al
Collegio regionale  dei maestri  di sci,  indicando le  località
sciistiche nelle  quali intendono  esercitare ed  il  periodo  di
attività.

4. I  maestri  di  sci  stranieri  non  iscritti  in  alcun  albo
regionale che  intendono  esercitare  per  periodi  superiori  ai
quindici  giorni   per  stagione  in  Toscana  devono  richiedere
preventivamente il  nulla osta  al Collegio regionale dei maestri
di sci.

5.  I  maestri  di  sci  stranieri,  cittadini  di  Stati  membri
dell'Unione Europea,  che  intendono  esercitare  la  professione
stabilmente in  Toscana devono  richiedere l'iscrizione nell'albo
regionale. L'iscrizione  è subordinata al possesso dei requisiti
di cui all'art. 4. Ai fini del requisito di cui all'art. 4, comma
1, lettera  f) si applicano le disposizioni contenute nel decreto
legislativo 2 maggio 1994, n. 319.

6.  I   maestri  di   sci  stranieri,   cittadini  di  Stati  non
appartenenti all'Unione Europea, che intendano esercitare la loro
professione stabilmente  devono  richiedere  l'iscrizione  in  un
apposito elenco  speciale parimenti tenuto dal collegio regionale
dei maestri  di sci.  Gli iscritti in tale elenco non sono membri
del collegio  pur rimanendo  soggetti ai  poteri di  vigilanza  e
disciplinari del collegio stesso.

7. Il  nulla osta  ovvero l'iscrizione,  per i cittadini di Stati
non   membri    dell'Unione   Europea,    sono   subordinati   al
riconoscimento  da   parte  della   Federazione  Italiana   Sport
Invernali, d'intesa con il Collegio nazionale dei maestri di sci,
dell'equivalenza del titolo rilasciato nello Stato di provenienza
e della  reciprocità di  trattamento. L'iscrizione  è  altresì
subordinata al possesso dei requisiti di cui all'art. 4, comma 1,
lettere b), c) d), e).

8. I  maestri di  sci che  provengono da  altri Stati  o da altre
regioni e  che accompagnano  propri gruppi  di allievi  non  sono
soggetti agli obblighi di cui ai precedenti commi 4, 5, 6 e 7.

ARTICOLO 8
(Collegio regionale dei maestri di sci)

1. è  istituito, quale organo di autodisciplina e di autogoverno
della professione,  il Collegio regionale dei maestri di sci. Del
Collegio fanno  parte tutti  i maestri  iscritti nell'albo  della
Regionale,  nonchè   i  maestri   di  sci  che  abbiano  cessato
l'attività per  anzianità o  per invalidità, purchè residenti
in Toscana.

2. Sono organi del Collegio:

a) l'assemblea, costituita da tutti i membri del Collegio;
b) il  consiglio direttivo,  i cui  componenti sono  eletti dalla
   assemblea con  le modalità previste dal regolamento di cui al
   successivo comma 3, lettera d);
c) il  presidente, eletto  dal  consiglio  direttivo  al  proprio
   interno.

3. Spetta all'assemblea del Collegio:

a) eleggere il consiglio direttivo;
b) approvare annualmente il bilancio del Collegio;
c) eleggere  i propri  rappresentanti nel  Collegio nazionale dei
   maestri di sci;
d) adottare  il   regolamento    relativo  al  funzionamento  del
   Collegio, su proposta del consiglio direttivo;
e) pronunciarsi    su  ogni  questione  che  sia  sottoposta  dal
   consiglio direttivo o sulla quale una pronuncia dell'assemblea
   sia richiesta da almeno un quinto dei componenti.

4. Spetta al consiglio direttivo del Collegio:

a) svolgere tutte le funzioni concernenti la tenuta dell'albo;
b) vigilare sull'esercizio della professione;
c) applicare le sanzioni disciplinari;
d) collaborare con la Regione Toscana;
e) svolgere  ogni altra  azione diretta  a tutelare gli interessi
   degli iscritti;
f) stabilire    le  caratteristiche  e  le  modalità  d'uso  del
   distintivo di riconoscimento e della divisa di maestro di sci.
g) stabilire i compensi professionali ai sensi dell'art. 19.

5. In  applicazione di  quanto previsto  dall'art. 14,  comma  2,
della Legge n. 81/91, il Consiglio regionale, su richiesta di una
Regione contigua,  sentito il  consiglio direttivo  del  Collegio
regionale dei  maestri di  sci, può deliberare la trasformazione
del Collegio regionale in Collegio interregionale.

ARTICOLO 9
(Scuole di Sci)

1. Agli  effetti della  presente legge,  per  scuola  di  sci  si
intende qualunque  associazione o  società cui  fanno capo  più
maestri  di  sci  per  esercitare  in  modo  coordinato  la  loro
attività professionale. Le scuole di sci devono avere sede nelle
aree sciistiche di cui all'articolo 2, comma 2.

2. Il  legale rappresentante  di una  associazione o  società di
maestri di  sci che  intenda istituire  una scuola  di  sci  deve
trasmettere al Comune in cui intende ubicare la sede della scuola
la domanda per il rilascio della autorizzazione.

3. Tale  domanda deve contenere l'impegno della scuola a prestare
opera in interventi straordinari di soccorso sulla neve ed essere
accompagnata da idonea documentazione comprovante il possesso dei
seguenti requisiti:

a) un  organico minimo  di sei  maestri di sci, con l'indicazione
   del maestro  di sci  responsabile organizzativo dell'attività
   tecnico-didattica.  Nelle   piccole  stazioni  sciistiche,  il
   Comune, qualora  ne ravvisi  la opportunità, può autorizzare
   l'apertura di  una scuola  di sci  con un  organico minimo  di
   quattro maestri di sci;
b) una  sede adeguata  per  il  periodo  di  funzionamento  della
   scuola, posta in località idonea all'esercizio dell'attività
   sciistica;
c) impegno del legale rappresentante a garantire il funzionamento
   della  scuola,  senza  interruzione,  per  tutta  la  stagione
   sciistica con l'organico minimo autorizzato;
d) copia   conforme  dell'atto  costitutivo  dell'associazione  o
   società e dell'atto notarile rilasciato in data non anteriore
   di  tre   mesi  che   certifichi  il   nominativo  del  legale
   rappresentante;
e) copia  conforme dello  statuto  che  deve  essere  ispirato  a
   criteri di  democraticità e  di partecipazione  effettiva dei
   maestri  di  sci  alla  gestione  e  all'organizzazione  della
   scuola;
f) una  polizza    di    assicurazione    contro    i  rischi  di
   responsabilità civile  verso terzi  conseguenti all'esercizio
   dell'insegnamento da  parte dei  maestri di  sci aderenti alla
   scuola.

4. Entro  e non  oltre  sessanta  giorni  dal  ricevimento  della
domanda, il  Comune, sentito il Collegio regionale dei maestri di
sci,  autorizza  l'apertura  della  scuola  previa  verifica  dei
requisiti  richiesti,   nonchè  della   corrispondenza  con   la
documentazione  trasmessa.   Qualora  il   parere  del   Collegio
regionale dei maestri di sci non sia espresso entro trenta giorni
dalla richiesta del Comune, si prescinde dallo stesso.

5. Trascorsi  i sessanta  giorni di  cui al comma 4, senza che il
Comune abbia  rilevato e  notificato irregolarità  o carenza  di
documentazione, la  scuola di  sci può  intraprendere la propria
attività, intendendosi il silenzio del Comune come assenso.

6.  L'autorizzazione  all'esercizio  di  una  scuola  di  sci  è
revocata dal  Sindaco nel  caso in  cui sia  venuto meno  uno dei
requisiti di cui al comma 3.

ARTICOLO 10
(Abrogazione)

1.  è  abrogata  la  LR  27  ottobre  1981,  n.  77  "Disciplina
dell'insegnamento   dello   sci   in   Toscana",   e   successive
modificazioni.

Titolo III
DISCIPLINA DELLA PROFESSIONE DI GUIDA ALPINA

ARTICOLO 11
(Definizione della figura professionale di guida alpina)

1. è  guida alpina,  ai sensi  dell'art. 2 della L. n. 6/89, che
svolge professionalmente,  anche in  modo  non  esclusivo  e  non
continuativo, le seguenti attività:

a) accompagnamento  di persone in ascensioni sia su roccia che su
   ghiaccio o in escursioni in montagna;
b) accompagnamento di persone in ascensioni sci-alpinistiche o in
   escursioni sciistiche;
c) insegnamento  delle tecniche  alpinistiche e sci-alpinistiche,
   con esclusione delle tecniche sciistiche su piste di discesa e
   di fondo.

2. La professione si articola in due gradi:

a) aspirante guida;
b) guida alpina - maestro d'alpinismo.

3. L'aspirante  guida può  svolgere le attività di cui al comma
1, con  riferimento ad ascensioni di difficoltà non superiore al
sesto grado;  detto limite  non sussiste nel caso che l'aspirante
guida alpina  faccia parte  di comitive  condotte  da  una  guida
alpina-maestro d'alpinismo  e nelle  arrampicate in  strutture  o
palestre attrezzate per l'arrampicata sportiva.

4. L'aspirante  guida può  esercitare l'insegnamento sistematico
delle tecniche  alpinistiche e  sci-alpinistiche solo nell'ambito
di una scuola di alpinismo o di sci-alpinismo.

5. L'aspirante  guida deve  conseguire il  grado di guida alpina-
maestro d'alpinismo  entro il  decimo anno successivo a quello in
cui ha  conseguito  l'abilitazione  tecnica  all'esercizio  della
professione.  In  difetto  il  diritto  all'iscrizione  nell'albo
professionale di cui al successivo art. 12, decade.

6. Le  guide alpine sono tenute, in caso di infortuni in montagna
o comunque di pericolo per alpinisti, escursionisti o sciatori, a
prestare la loro opera di soccorso, compatibilmente con il dovere
di mantenere  le condizioni  di massima  sicurezza per  i  propri
clienti.

ARTICOLO 12
(Albo professionale regionale delle guide alpine)

1. è istituito l'albo professionale regionale delle guide alpine
nel  quale   devono  risultare  iscritti  tutti  i  soggetti  che
intendono esercitare in modo stabile in Toscana la professione di
guida alpina. L'albo è distinto in due sezioni, nelle quali sono
iscritte, rispettivamente, gli aspiranti guide e le guide alpine-
maestri di alpinismo. L'albo è tenuto ed aggiornato dal Collegio
regionale delle  guide alpine di cui al successivo art. 17, sotto
la vigilanza  della Regione  che la esercita nelle forme previste
dall'art. 21.

2. è considerato esercizio stabile della professione l'attività
svolta  dalla   guida  alpina   che  abbia   un  recapito,  anche
stagionale,  in   Toscana  ai  fini  dell'offerta  delle  proprie
prestazioni.

3. L'iscrizione  nell'albo professionale  regionale ha  efficacia
per tre  anni ed  è mantenuta  a seguito  di  presentazione  del
certificato di  idoneità psico-fisica  di cui al successivo art.
13, comma  1, lettera  c), nonchè  dell'attestato  di  frequenza
degli  appositi   corsi  di  aggiornamento  obbligatorio  di  cui
all'art. 14.

ARTICOLO 13
(Requisiti per l'iscrizione all'albo)

1. Possono essere iscritti all'albo professionale regionale delle
guide alpine coloro che sono in possesso dei seguenti requisiti:

a) cittadinanza  italiana o  di altro  Stato  membro  dell'Unione
   Europea;
b) maggiore  età per gli aspiranti guida, età minima di ventuno
   anni per le guide alpine-maestri di alpinismo;
c) idoneità  psico-fisica attestata  da  certificato  rilasciato
   dalla Unità sanitaria locale del Comune di residenza;
d) licenza di scuola dell'obbligo;
e) assenza  di condanne  penali  che  comportino  l'interdizione,
   anche temporanea,  dall'esercizio della professione, salvo che
   non sia intervenuta la riabilitazione;
f) abilitazione    all'esercizio  della  professione,  conseguita
   mediante   la    frequenza   dei   corsi   di   qualificazione
   professionale di  cui  all'art.  14,  ed  il  superamento  dei
   relativi esami.

ARTICOLO 14
(Interventi di formazione professionale)

1. La  Regione organizza  per i  cittadini residenti  in  Toscana
corsi di qualificazione professionale per aspiranti guide e guide
alpine-maestri di  alpinismo, nonchè  i corsi  di  aggiornamento
obbligatorio di  cui al  precedente art.  12, comma  3, ai  sensi
dell'art. 17 della LR 70/94, e successive modificazioni.

2.  Ai  corsi  di  qualificazione  per  guide  alpine-maestri  di
alpinismo sono ammessi unicamente gli aspiranti guida che abbiano
esercitato la professione per almeno due anni.

3. L'ammissione ai corsi di qualificazione per aspiranti guida è
subordinata al superamento di una prova pratica attitudinale.

4. Gli interventi formativi sono attuati in collaborazione con il
Collegio regionale  delle guide  alpine di cui al successivo art.
17 ed  avvalendosi del  Collegio nazionale  delle guide alpine di
cui all'art. 15 della L. 6/89.

5. La  Regione determina  la quota  parte di  spesa a  carico dei
partecipanti ai corsi.

6. I  corsi di  aggiornamento obbligatorio  di  cui  all'art.  12
terminano con  il rilascio di un attestato di frequenza alle sole
guide che  abbiano assicurato  la propria  presenza ad  almeno il
settantacinque per cento delle ore di insegnamento.

7. La  guida che  si trova nella impossibilità di frequentare il
corso di aggiornamento periodico obbligatorio a causa di malattia
od altro  comprovato  motivo  di  forza  maggiore,  è  tenuta  a
frequentare il  corso di  aggiornamento immediatamente successivo
alla  cessione   dell'impedimento;  in  tal  caso,  la  validità
dell'iscrizione  nell'albo  professionale  è  prorogata  fino  a
quando il  corso obbligatorio  sia superato ed, in ogni caso, per
un periodo  massimo  di  tre  anni,  fatto  salvo  l'accertamento
dell'idoneità psico-fisica  di cui all'art. 13, comma 1, lettera
c).

ARTICOLO 15
(Esami di abilitazione)

1.  Gli   esami  finali   dei  corsi  di  qualificazione  per  il
conseguimento dell'abilitazione  all'esercizio della  professione
di aspirante  guida o  di guida alpina-maestro di alpinismo, sono
sostenuti davanti  ad una  commissione nominata dalla Regione, su
proposta del Collegio regionale delle guide alpine.

2. La commissione è composta da:

a) una  guida alpina-maestro  di alpinismo  indicata dal collegio
   regionale, con funzioni di presidente;
b) tre  istruttori di guida alpina in possesso del diploma di cui
   all'articolo 7, comma 8, della L. n. 6/1989;
c) due esperti nelle materie teoriche previste dai programmi;
d) un esperto in medicina dello sport e primo soccorso.

3.  Per   ogni  membro   della  commissione,   ad  eccezione  del
presidente, è nominato un membro supplente.

4. Per  l'espletamento della  prova attitudinale pratica prevista
dall'art. 14,  comma 3,  nonchè della prova di esame di tecnica,
la composizione  della commissione  è limitata ai soli membri di
cui alle lettere a) e b) del precedente comma 2.

5. Ai componenti della commissione di cui al presente articolo si
applica il  disposto dell'art.  11, comma 7, della LR n. 70/94, e
successive modificazioni.

ARTICOLO 16
(Guide alpine di altre regioni e Stati)

1. Le  guide alpine  iscritte nell'albo  di altre regioni possono
richiedere il  trasferimento all'albo  della Regione  Toscana. Il
trasferimento è  disposto dal Collegio regionale di cui all'art.
17, previa  verifica della  sussistenza dei  requisiti soggettivi
prescritti per l'iscrizione.

2. Le  guide alpine-maestri  di alpinismo  iscritti negli albi di
altre regioni  che intendono  svolgere, per un periodo massimo di
sei mesi l'anno, il solo insegnamento in scuole di alpinismo o di
sci-alpinismo, di  cui all'art.  18, possono chiedere al Collegio
regionale   l'aggregazione    temporanea   all'albo    regionale,
conservando l'iscrizione nell'albo di appartenenza.

3. L'esercizio  della professione  da parte  di guide  alpine che
provengono dall'estero  e che  accompagnano loro  clienti non  è
subordinato all'iscrizione nell'albo.

4.  Le   guide  alpine   straniere,  cittadini  di  Stati  membri
dell'Unione Europea,  che  intendono  esercitare  la  professione
stabilmente in  Toscana devono  richiedere l'iscrizione nell'albo
regionale. L'iscrizione  è subordinata al possesso dei requisiti
di cui  all'art. 13.  Ai fini  del requisito  di cui all'art. 13,
comma 1,  lettera f),  si applicano le disposizioni contenute nel
decreto legislativo 2 maggio 1994. n. 319.

5. Le  guide alpine straniere cittadini di Stati non appartenenti
all'Unione Europea,  che intendono esercitare la loro professione
stabilmente devono  richiedere l'iscrizione in un apposito elenco
speciale tenuto  dal Collegio  regionale delle  guide alpine; gli
iscritti in  tale  elenco  non  sono  membri  del  collegio,  pur
rimanendo soggetti  ai poteri  di vigilanza  e  disciplinari  del
collegio stesso.

6. L'iscrizione,  per  i  cittadini  di  Stati  non  appartenenti
all'Unione Europea, è subordinata al riconoscimento da parte del
Collegio nazionale delle guide alpine dell'equivalenza del titolo
rilasciato nello  Stato di  provenienza e  della reciprocità  di
trattamento; l'iscrizione è altresì subordinata al possesso dei
requisiti di cui all'art. 13, comma 1, lettere b), c), d), e).

ARTICOLO 17
(Collegio regionale delle guide alpine)

1. è  istituito, quale organo di autodisciplina e di autogoverno
della professione,  il Collegio regionale delle guide alpine; del
collegio fanno parte tutti gli aspiranti guida e le guide alpine-
maestri di  alpinismo iscritti  nell'albo regionale,  nonchè  le
guide  che   abbiano  cessato   l'attività  o  per  invalidità,
residenti in Toscana.

2. Sono organi del collegio:

a) l'assemblea, costituita da tutti i membri del collegio;
b) il   consiglio    direttivo,  i  cui  componenti  sono  eletti
   dall'assemblea con  le modalità  previste dal  regolamento di
   cui al successivo comma 3, lett. d);
c) il  presidente, eletto dal consiglio direttivo e scelto fra le
   guide alpine-maestri  di  alpinismo  componenti  il  consiglio
   stesso.

3. Spetta all'assemblea del collegio:

a) eleggere il consiglio direttivo;
b) approvare annualmente il bilancio del collegio;
c) pronunciarsi    su  ogni  questione  che  sia  sottoposta  dal
   consiglio o  sulla  quale  una  pronuncia  dell'assemblea  sia
   richiesta da almeno un terzo dei componenti;
d) adottare   il    regolamento  relativo  al  funzionamento  del
   collegio, su proposta del consiglio direttivo.

4. Spetta al consiglio direttivo del collegio:

a) svolgere tutte le funzioni concernenti la tenuta dell'albo;
b) vigilare  sull'esercizio della  professione  ed  applicare  le
   sanzioni disciplinari;
c) collaborare  con la  Regione e  con ogni  altro ente, anche ai
   fini  della   tutela  dell'ambiente   montano,  nonchè  della
   promozione dell'alpinismo e del turismo montano;
d) svolgere  ogni altra  azione diretta  a tutelare gli interessi
   degli iscritti;
e) stabilire    le  caratteristiche  e  le  modalità  d'uso  del
   distintivo di riconoscimento di guida alpina;
f) stabilire  i compensi  professionali, ai  sensi del successivo
   art. 19.

ARTICOLO 18
(Scuole di alpinismo e di sci-alpinismo)

1. Agli  effetti della  presente legge, per scuola di alpinismo e
di sci-alpinismo si intende qualunque associazione o società cui
fanno capo più guide alpine per esercitare in modo coordinato la
loro attività professionale.

2. Il  legale rappresentante  di una  associazione o  società di
guide alpine  che intenda  istituire una scuola di alpinismo e di
sci-alpinismo deve  trasmettere al  Comune in  cui è  ubicata la
sede della  scuola la  denuncia di  inizio  attività,  ai  sensi
dell'art.  19  della  L.  7  agosto  1990,  n.  241,  così  come
modificato dalla L. 24 dicembre 1993, n. 537.

3. La  denuncia di  cui al comma 2 deve contenere l'impegno della
scuola a prestare opera in interventi straordinari di soccorso in
montagna e  deve essere  accompagnata  da  idonea  documentazione
comprovante il possesso dei seguenti requisiti:

a) un  organico minimo  di tre  guide alpine,  con  l'indicazione
   della guida  alpina responsabile  organizzativo dell'attività
   tecnico-didattica;
b) una  sede adeguata  per  il  periodo  di  funzionamento  della
   scuola,    posta    in    località    idonea    all'esercizio
   dell'attività;
c) copia   conforme  dell'atto  costitutivo  dell'associazione  o
   società ed  atto notarile rilasciato in data non anteriore di
   tre   mesi   che   certifichi   il   nominativo   del   legale
   rappresentante;
d) copia  conforme dello  statuto, che  deve  essere  ispirato  a
   criteri di  democraticità e di partecipazione effettiva delle
   guide alpine alla gestione e all'organizzazione della scuola.
e) una  polizza    di    assicurazione    contro    i  rischi  di
   responsabilità civile  verso terzi  conseguenti all'esercizio
   dell'attività da  parte  delle  guide  alpine  aderenti  alla
   scuola.

4. Entro  e non  oltre  sessanta  giorni  dal  ricevimento  della
denuncia di  inizio d'attività,  il Comune verifica d'ufficio la
sussistenza dei  requisiti richiesti  e la  corrispondenza con la
documentazione trasmessa  disponendo, ove  occorra, il divieto di
prosecuzione dell'attività  e la  rimozione dei suoi effetti con
provvedimento motivato  e  notificato  all'interessato  entro  il
medesimo termine.

5. Qualora  sia possibile,  il Comune fissa un termine perentorio
entro il  quale il  legale rappresentante della scuola provvede a
conformare l'attività alla presente normativa; nei trenta giorni
successivi alla  scadenza del  termine, il  Comune provvede  alla
verifica e  dispone definitivamente  in merito  alla prosecuzione
dell'attività.

6. Trascorsi  i trenta  giorni di cui al precedente comma 5 senza
che  il  Comune  abbia  provveduto,  la  scuola  può  riprendere
l'attività, intendendosi il silenzio del Comune come assenso.

7. Le  disposizioni di  cui ai  precedenti commi  5 e  6  non  si
applicano  nel   caso  di   dichiarazioni  mendaci   o  di  false
attestazioni da parte dell'interessato.

8. La  presentazione  della  denuncia  di  inizio  attività  non
conforme alle  disposizioni di  cui al  comma 3 equivale, a tutti
gli effetti di legge, a mancata presentazione della denuncia.

Titolo IV
NORME COMUNI

ARTICOLO 19
(Compensi professionali)

1. I  compensi per le prestazioni professionali di maestro di sci
e  di  guida  alpina  sono  determinati  dai  rispettivi  Collegi
regionali e dai medesimi comunicati entro il 30 settembre di ogni
anno alle  Province nel  cui territorio  ricadono le  aree di cui
all'art. 2, comma 2.

2. Le  scuole di  sci e  le scuole  di alpinismo  e sci-alpinismo
devono esporre  nelle loro  sedi e  negli eventuali  recapiti, in
modo ben visibile al pubblico, la tabella dei compensi praticati.

3. è  vietato applicare  compensi superiori a quelli determinati
dai Collegi regionali.

ARTICOLO 20
(Sanzioni disciplinari e ricorsi)

1. I  maestri di  sci e  le guide  alpine iscritti nei rispettivi
albi regionali,  che si  rendano colpevoli  di  violazione  delle
norme  di   deontologia  professionale,  ovvero  dalle  norme  di
comportamento previste dalla presente legge o dalle Leggi n. 6/89
e n. 81/91, sono passibili delle seguenti sanzioni disciplinari:

a) ammonizione scritta;
b) censura;
c) sospensione  dell'albo per  un periodo compreso tra un mese ed
   un anno;
d) radiazione.

2.  I  provvedimenti  disciplinari  sono  adottati  dai  consigli
direttivi  dei  Collegi  regionali  a  maggioranza  assoluta  dei
componenti,  contro  di  essi  è  ammesso  ricorso  ai  consigli
direttivi  dei  Collegi  nazionali,  entro  trenta  giorni  dalla
notifica;  la   proposizione  del   ricorso  sospende  fino  alla
decisione l'esecutività del provvedimento.

3. I  provvedimenti adottati  dai Collegi  regionali,  eccettuati
quelli in  materia disciplinare,  e  tutti  quelli  adottati  dai
Collegi nazionali,  sono definiti  e sono  impugnabili dinanzi al
competente organo di giustizia amministrativa.

ARTICOLO 21
(Vigilanza della Regione)

1. La  vigilanza sui Collegi regionali dei maestri di sci e delle
guide alpine,  istituiti ai  sensi della  presente legge,  spetta
alla Giunta regionale.

2. Ai  fini di cui al comma 1, i presidenti dei Collegi regionali
dei maestri  di sci  e delle guide alpine trasmettono alla Giunta
regionale, entro  il termine  perentorio del 30 settembre di ogni
anno:

a) copia  degli atti  concernenti la  tenuta dei  rispettivi albi
   professionali, corredati della relativa documentazione;
b) i  provvedimenti dei  Collegi regionali in materia di sanzioni
   disciplinari adottati ai sensi della presente legge.

3.  La   Giunta  regionale  approva  i  regolamenti  relativi  al
funzionamento dei Collegi  regionali.

4. La  Giunta regionale,  con provvedimento motivato, delibera lo
scioglimento dei  Consigli direttivi dei Collegi che non siano in
grado  di   funzionare  regolarmente,   sentito  il   parere  dei
rispettivi Collegi  nazionali;  in  tal  caso,  le  funzioni  del
Consiglio sono affidate ad un commissario straordinario fino alla
elezione del  nuovo Consiglio,  che deve aver luogo entro novanta
giorni dallo scioglimento del precedente.

ARTICOLO 22
(Sanzioni amministrative)

1. Fermo restando quando previsto dalle norme penali, è soggetto
alla sanzione  amministrativa  pecuniaria  da  L.  300.000  a  L.
1.800.000:

a) chiunque eserciti stabilmente la professione di maestro di sci
   o di guida alpina senza essere iscritto agli albi regionali di
   cui agli  artt. 3  e 12  della  presente  legge,  ovvero  agli
   elenchi speciali di cui agli artt. 7 e 16;
b) il  maestro di  sci  straniero  che  eserciti  temporaneamente
   l'attività senza  aver ottenuto  il preventivo  nulla osta di
   cui al precedente art. 7;
c) la  guida alpina  iscritta ad  altro  albo  che  non  richieda
   l'aggregazione temporanea per l'insegnamento dell'alpinismo di
   cui all'art. 16, comma 2.

2. è  soggetto alla  sanzione amministrativa  pecuniaria  da  L.
100.000 a L. 600.000:

a) il  maestro di  sci, iscritto  ad albo regionale, che eserciti
   temporaneamente l'attività  senza  aver  provveduto  a  darne
   preventiva comunicazione ai sensi dell'art. 7, comma 3;
b) il  maestro di  sci o  la guida  alpina che  contravvenga alla
   disposizione dell'art. 19, comma 3; la sanzione è raddoppiata
   nell'ipotesi in  cui contravvenga  a tale  disposizione    una
   scuola di sci o una scuola di alpinismo e sci-alpinismo;
c) le  scuole di sci o le scuole di alpinismo e sci-alpinismo che
   contravvengono alle disposizioni dell'art. 19, comma 2;
d) chiunque  contravvenga ad  obblighi e disposizioni di cui alla
   presente legge non espressamente sanzionati.

3. L'esercizio  abusivo di scuole di sci o di scuole di alpinismo
e  sci-alpinismo,   comunque  denominate,  comporta  la  sanzione
amministrativa pecuniaria  da Lire  2.000.000 a  Lire 12.000.000,
oltre la sanzione accessoria della chiusura della struttura.

4. Le  funzioni di  vigilanza  e  controllo  sul  rispetto  delle
disposizioni di  cui alla presente legge, compresa l'applicazione
delle relative  sanzioni amministrative,  sono di  competenza dei
Comuni, che le esercitano in conformità alla L. 24 dicembre 1981
n. 689  e alla  LR 12  novembre 1993,  n. 85,  e ne  introitano i
relativi proventi.

5. I  Comuni provvedono ad inviare ai Collegi regionali copia dei
verbali di  accertamento delle  infrazioni riguardanti i soggetti
iscritti nei rispettivi albi  professionali regionali.

ARTICOLO 23
(Corsi ed istruttori del Club alpino italiano)

1. In conformità a quanto disposto dall'art. 20 della L. n. 6/89
e dall'art.  21 della  L. n.  81/91, sono fatte salve le facoltà
riconosciute  al   Club  alpino   italiano  (CAI),   nonchè   le
disposizioni attinenti le attività degli istruttori del CAI.

ARTICOLO 24
(Norme transitorie)

1. Entro  sessanta giorni  dalla data  di entrata in vigore della
presente legge,  il Collegio  regionale dei  maestri di sci ed il
Collegio regionale  delle guide  alpine, già  insediati ai sensi
dell'art. 13  della L.  8 marzo 1991, n. 81 e degli artt. 13 e 24
della L.  2 gennaio  1989, n.  6, convocano  le  assemblee  degli
iscritti ai  propri albi  professionali e trasmettono alla Giunta
regionale copia  aggiornata dei  rispettivi  albi  professionali,
nonchè la composizione dei consigli direttivi in carica.

2. Entro dodici mesi dall'entrata in vigore della presente legge,
le scuole  di sci  già autorizzate ai sensi dell'art. 7 della LR
n. 77/81  comunicano al  Comune la  prosecuzione  dell'attività,
corredata dalla documentazione di cui al precedente art. 9, comma
3.

ARTICOLO 25
(Norma finale)

1. Per  quanto non  disposto dalla presente legge si applicano le
norme di cui alla L. 2 gennaio 1989, n. 6 e alla L. 8 marzo 1991,
n. 81.

La presente  Legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 14 novembre 1996

CHITI

La presente  legge è  stata approvata dal Consiglio regionale il
15-10-1996 ed è stata vistata dal Commissario del Governo il 11-
11-1996.



SPORT
ALBI
ORDINAMENTO

