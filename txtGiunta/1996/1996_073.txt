Norme per la difesa dei boschi dagli incendi.

Il Consiglio Regionale ha approvato il 26-7-1996
Il Commissario del Governo ha apposto il visto il 9-8-1996
Il Presidente  della Giunta  Regionale promulga la seguente legge
regionale:

ARTICOLO 1
(Finalità e ambito di applicazione)

1. La  Regione, ai  fini della  difesa del  suolo e dell'ambiente
naturale,  tutela   il  patrimonio   boschivo  e  la  vegetazione
spontanea e  disciplina  gli  interventi  per  la  prevenzione  e
l'estinzione degli incendi boschivi.

2. Ai fini della presente legge costituisce bosco qualsiasi area,
di estensione  non inferiore  a 2.000  metri quadrati, coperta da
vegetazione  forestale   arborea  che   abbia  una  densità  non
inferiore a 500 piante per ettaro oppure tale da determinare, con
la proiezione  delle chiome,  una copertura  del terreno  pari ad
almeno il 20%.

3. Per  le finalità  della presente  legge  sono  assimilati  ai
boschi, come  definiti al  secondo comma,  tutti  gli  ecosistemi
forestali, in qualsiasi stadio di evoluzione e sviluppo, comprese
le formazioni  costituite, al  momento, da  vegetazione forestale
arbustiva, quali  le formazioni  di macchia mediterranea, purché
di estensione non inferiore a 2.000 metri quadrati.

4. Ai  fini di  quanto previsto  al terzo  comma, la  vegetazione
forestale può  essere di  origine naturale  od artificiale ed in
qualsiasi stadio di sviluppo.

5. Per  la  determinazione  dell'estensione  minima,  di  cui  al
secondo e  terzo comma,  non influiscono  i confini delle singole
proprietà. La  continuità della  vegetazione forestale  non  è
considerata interrotta  dalla presenza di strade, di elettrodotti
o di altre infrastrutture.

6. Sono  considerate bosco  le  radure,  incluse  nel  bosco,  di
superficie inferiore a mezzo ettaro.

7. Ai  castagneti da  frutto, ancorchè non costituenti bosco, si
applicano le disposizioni della presente legge.

8. Ai  fini dell'applicazione della presente legge, continuano ad
essere considerate  boscate le  aree nelle  quali la  vegetazione
forestale, di  cui al  secondo comma,  è venuta  a  mancare  per
eventi  naturali   o   per   intervento   dell'uomo,   salve   le
trasformazioni  effettuate   in  conformità   con  la  normativa
vigente.

9. Ai  fini della  presente legge  i  termini  "area  boscata"  e
"terreno boscato"  sono sinomini  del termine "bosco", il termine
"Foresta" indica un bosco di vaste dimensioni.

10. Le  disposizioni della presente legge si applicano anche agli
impianti per  l'arboricoltura da legno, ancorchè non considerati
bosco, secondo la definizione del secondo comma.

ARTICOLO 2
(Piano operativo antincendi boschivi)

1. La  Giunta regionale,  entro 180 giorni dall'entrata in vigore
della presente  legge, predispone il piano operativo pluriennale,
con validità  massima di  cinque anni,  approvato dal  Consiglio
regionale.

2. A  tal fine  la Giunta  regionale acquisisce,  entro 60 giorni
dalla richiesta,  da parte  degli Enti  locali, degli  Enti parco
nonché dalle  strutture del  Corpo  forestale  dello  Stato  che
operano nel  territorio regionale,  la documentazione relativa ai
mezzi, agli  strumenti,  al  personale  ed  agli  interventi  per
l'organizzazione del servizio antincendi boschivi.

3. Il  piano può essere modificato ed integrato con le procedure
di cui ai commi precedenti, e definisce:

a) gli  indici di  pericolosità per  lo sviluppo  degli  incendi
   boschivi del territorio regionale;
b) la  dotazione e la localizzazione dei mezzi, degli strumenti e
   del personale  impiegati nella prevenzione ed estinzione degli
   incendi boschivi;
c) gli  interventi regionali,  degli enti  e degli altri soggetti
   preposti  alla   prevenzione  ed   estinzione  degli   incendi
   boschivi, nonché il loro coordinamento;
d) i  criteri e le modalità per la salvaguardia e ricostituzione
   delle aree percorse dal fuoco;
e) le direttive per l'adeguamento, da parte delle Province, delle
   prescrizioni di massima e di polizia forestale;
f) le  azioni di  informazione per  la prevenzione  degli incendi
   boschivi e  per la segnalazione di ogni eventuale situazione a
   rischio;
g) la destinazione delle risorse finanziarie.

ARTICOLO 3
(Competenze della Regione e degli enti locali)

1. La  Regione attua  il "Servizio  antincendi boschivi",  di cui
all'art. 69  terzo comma  del DPR 24 luglio 1977 n. 616, mediante
l'organizzazione ed  il coordinamento   di  tutte le attività di
prevenzione e  repressione degli incendi boschivi, fatte salve le
competenze statali in materia, nonché mediante l'esercizio delle
funzioni amministrative relative a:

a) impianti di telecontrollo;
b) servizi  aerei di  controllo del territorio e per l'estinzione
   degli incendi boschivi;
c) telecomunicazioni e rilevamento dati;
d) formazione, addestramento, ed aggiornamento;
e) dichiarazione  dello  stato  di  grave  pericolosità  per  lo
   sviluppo degli  incendi boschivi  in  attuazione  dell'art.  9
   della Legge 1 marzo 1975 n. 47.

2.  Le  Province  e  le  Comunità  Montane  esercitano,  con  le
modalità attuative  previste nel piano operativo di cui all'art.
2, le funzioni amministrative nonché gli interventi relativi a:

a) avvistamento ed estinzione degli incendi;
b) gestione  dei mezzi,  delle attrezzature  e del  personale per
   l'attività  di   prevenzione  ed   estinzione  degli  incendi
   boschivi;
c) realizzazione   di    strutture    ed  infrastrutture  per  la
   prevenzione e l'estinzione degli incendi boschivi;
d) realizzazione  degli  interventi  per  la  salvaguardia  e  la
   ricostituzione delle aree percorse dal fuoco.

3. I  compiti di  cui alle  lettere a) e b) sono svolti anche dai
Comuni, secondo  quanto previsto  dalla Legge  1 marzo 1975 n. 47
articolo 7 comma 1. Tali compiti possono essere svolti, altresì,
dagli enti parco di cui alla normativa regionale vigente.

4. Qualora  i Comuni  siano titolari  di  delega  delle  funzioni
amministrative di cui alla LR 64/76, esercitano anche le funzioni
amministrative di cui alle lettere c) e d) del comma 2.

5. Le  funzioni di  cui ai commi 2, 3, e 4 sono esercitate con le
modalità attuative  previste dal piano operativo di cui all'art.
2.

ARTICOLO 4
(Repressione degli incendi)

1. Ferme  restando le competenze del Corpo dei Vigili del fuoco e
delle  altre  strutture  statali,  all'estinzione  degli  incendi
provvedono, in conformità al piano operativo di cui all'art. 2:

a) il personale del Corpo Forestale dello Stato;
b) le  squadre   d'intervento    organizzate  dai  Comuni,  dalle
   Comunità  Montane,   dalle  Province   e  dagli   Enti  parco
   regionali;
c) le  squadre costituite  da appartenenti  ad  associazioni  del
   volontariato di cui all'art. 6.

ARTICOLO 5
(Obblighi degli enti locali e degli enti gestori dei parchi)

1. I Comuni, le Comunità Montane, le Province e gli Enti gestori
dei  parchi  regionali,  in  caso  di  incendio,  sono  tenuti  a
provvedere all'immediata mobilitazione delle proprie squadre.

2. Il  personale  del  Corpo  Forestale  dello  Stato  assume  la
direzione delle  operazioni  di  estinzione,  ferme  restando  le
competenze del  Corpo  dei  Vigili  del  Fuoco.  In  assenza  del
personale del  Corpo Forestale  dello Stato  la  direzione  delle
operazioni è  assunta dai  tecnici degli  enti di  cui al  primo
comma.

3. I  Comuni provvedono inoltre ad assicurare i servizi logistici
necessari per  le  squadre  di  pronto  intervento  e  gli  altri
soggetti che  concorrono all'estinzione dell'incendio, adottando,
ove necessario, gli opportuni provvedimenti autoritativi.

4.  I   Comuni  assicurano,  altresì,  la  disponibilità  degli
automezzi e  delle macchine  operatrici esistenti nell'ambito dei
comuni medesimi  e  utilmente  impiegabili  nelle  operazioni  di
estinzione,  attraverso  convenzioni  con  i  proprietari,  fermo
restando il potere di requisizione del Sindaco, nei casi di grave
ed urgente  necessità, come  previsto all'art.  7 della legge 20
marzo 1865, n. 2248 allegato E.

ARTICOLO 6
(Volontariato)

1. Per  la prevenzione  e l'estinzione  degli incendi boschivi la
Regione e  gli enti  di cui  ai commi  2 e 3 dell'art. 3, possono
impiegare,   tramite    apposite   convenzioni,   squadre   delle
associazioni di  volontariato ai sensi della Legge 11 agosto 1991
n. 266  e della LR 26 aprile 1993 n. 28 e successive modifiche ed
integrazioni.

2. Il  piano operativo  regionale di  cui all'art. 2 individua le
modalità di impiego delle squadre di volontariato.

ARTICOLO 7
(Finanziamento dell'attività antincendio)

1. La  Regione eroga  le risorse  finanziarie agli enti di cui ai
commi 2,  3 e  4 dell'art. 3, con le modalità definite dal piano
operativo antincendio di cui all'art. 2.

ARTICOLO 8
(Formazione, addestramento ed aggiornamento)

1.  Al  fine  di  migliorare  i  sistemi  di  allertamento  e  di
intervento,  nonché   la  preparazione  tecnico-operativa  e  la
sicurezza, la  Regione promuove  l'addestramento ed  il periodico
aggiornamento del  personale che opera, a tutti i livelli, per la
prevenzione  ed  estinzione  degli  incendi  boschivi;  promuove,
altresì, la  formazione dei  soggetti previsti  dalla  normativa
vigente  in  materia  di  formazione  professionale.  La  Regione
promuove opportune  iniziative  per  l'integrazione  di  tutti  i
soggetti chiamati,  a vario titolo, ad operare nelle attività di
cui alla presente legge.

2.  Le  attività  di  cui  al  primo  comma  rientrano  fra  gli
interventi di  formazione professionale ai sensi della disciplina
regionale vigente.

3.  Per   la  gestione  e  l'organizzazione  delle  attività  di
formazione, addestramento  ed  aggiornamento  del  personale,  la
Regione applica  la disciplina  prevista in materia di formazione
professionale o  quella di cui alla legge 8 giugno 1990, n. 142 e
successive  modifiche  ed  integrazioni  in  materia  di  servizi
pubblici e di interesse pubblico.

4. Ai  fini delle  attività di  cui al presente articolo possono
essere  utilizzati   beni  del   patrimonio  agricolo   forestale
regionale.

5. Il  piano operativo  antincendi boschivi,  di cui  all'art. 2,
detta ulteriori  disposizioni per  lo svolgimento delle attività
di cui al presente articolo.
ARTICOLO 9
(Ripristino)

1. Nelle  aree percorse  dal fuoco  possono essere attuate opere,
per il  ripristino del  soprassuolo, a  totale  carico  pubblico,
fatto salvo quanto disposto ai commi 3 e 4 dell'art. 12, nei casi
in cui:

a) sia stata compromessa la ricostituzione naturale;
b) si riscontri pericolo per la difesa del suolo e la regimazione
   delle acque;
c) per   la    tutela    di    particolari  valori  ambientali  e
   paesaggistici.

2.  Alla   realizzazione  di  tali  opere  si  provvede  mediante
occupazione temporanea  e di  urgenza dei  termini oggetto  degli
interventi, per la quale non viene corrisposta alcuna indennità,
ai sensi dell'art. 8 della legge 1.3.1975 n. 47.

ARTICOLO 10
(Divieti e prescrizioni)

1. È vietato accendere fuochi nelle aree definite bosco ai sensi
dell'art. 1, ed in una fascia di larghezza pari a 100 metri dalle
stesse, qualunque  sia la  destinazione dei  terreni, fatte salve
comunque,  in  attesa  del  piano  operativo  antincendi  di  cui
all'art. 2,  le deroghe  previste dalle prescrizioni di massima e
di polizia forestale delle singole Province.

2. Durante  i periodi  nei quali  è dichiarato lo stato di grave
pericolosità per  lo sviluppo degli incendi boschivi, nelle aree
di cui  al primo  comma ed  in una  fascia di  larghezza definita
nella dichiarazione  stessa, è  vietata l'accensione  di fuochi,
far brillare mine, usare, in luogo aperto, apparecchi a fiamma od
elettrici per  tagliare metalli, motori, fornelli od inceneritori
che producano  faville o  brace, o compiere ogni altra operazione
che possa creare comunque periodo mediato o immediato d'incendio.

3. Il  piano  operativo  antincendi,  di  cui  all'art.  2,  può
individuare, per  specifiche attività, deroghe ai divieti di cui
ai commi 1) e 2), indicando le relative modalità di attuazione.

4. Nei  boschi percorsi  da incendi  è  vietato  il  pascolo  di
qualsiasi  specie   di  bestiame   per  almeno   5  anni,   salvo
l'applicazione di norme più restrittive di cui alle prescrizioni
di massima e di polizia forestale vigenti in ciascuna provincia.

5. Nei boschi percorsi dal fuoco è vietato qualsiasi uso diverso
da  quello  in  atto  prima  dell'incendio,  fino  alla  completa
ricostituzione del  soprassuolo preesistente  e comunque  per  un
periodo  minimo   di  dieci   anni.  È   comunque   ammessa   la
realizzazione di  quanto  previsto  negli  strumenti  urbanistici
approvati precedentemente  al verificarsi dell'incendio. È fatta
salva la  realizzazione di  opere necessarie  alla prevenzione ed
estinzione degli incendi boschivi.

6. È  fatto obbligo  al Sindaco  di compilare,  entro il mese di
ottobre di  ogni anno,  la planimetria,  in scala  1:10.000,  dei
territori percorsi  dal fuoco.  Le planimetrie  sono inviate alla
Regione, con  le modalità  indicate al  piano operativo  di  cui
all'art. 2.

ARTICOLO 11
(Vigilanza)

1.  La   vigilanza  sull'applicazione  della  presente  legge  è
affidata:

a) agli appartenenti al Corpo Forestale dello Stato, con funzioni
   di polizia giudiziaria;
b) alle guardie provinciali e municipali;
c) alle  guardie  dei  parchi  e  agli  agenti  dipendenti  dalle
   Comunità Montane;
d) agli altri agenti ed agli ufficiali di polizia giudiziaria.

ARTICOLO 12
(Accertamento e sanzioni)

1. All'accertamento  e contestazione  delle violazioni ai divieti
di cui  alla presente legge provvedono gli agenti di cui all'art.
11, ai  sensi dell'art.  13 della legge 24 novembre 1981, n. 689,
in conformità  con  le  disposizioni  della  medesima  legge  24
novembre 1981, n. 689 nonché alla LR 12 novembre 1993, n. 85.

2. Per la violazione delle disposizioni della presente legge sono
applicate le seguenti sanzioni amministrative:

a) per  le violazioni  di cui al primo comma dell'art. 10 da lit.
   100.000 a lit. 2.000.000;
b) per le violazioni di cui al secondo comma dell'art. 10 da lit.
   100.000 a lit. 1.000.000;
c) per  le violazioni di cui al quarto comma dell'art. 10 da lit.
   4.000 a lit. 12.000 per ogni capo di bestiame;
d) per  ogni 1.000  metri quadri o loro frazione in violazione di
   quanto al  quinto comma  dell'art. 10 da lit. 1.000.000 a lit.
   10.000.000.

3. Nel  caso di  infrazioni ai  sensi  della  presente  legge  la
Provincia può  prescrivere a carico del trasgressore i lavori di
ripristino, consolidamento  o adeguamento che risultino necessari
al fine  di  ricostituire  il  bosco,  evitare  danni  di  natura
idrogeologica  o   tutelare  particolari   valori  ambientali   e
paesaggistici.

4.  Qualora  il  trasgressore  non  provveda  all'esecuzione  nei
termini  disposti   dalla  Provincia,  i  lavori  possono  essere
effettuati da  quest'ultima in  danno del  trasgressore medesimo,
avvalendosi delle  procedure previste  dall'art.  25  del  RD  30
dicembre 1923,  n. 3267.  In tal caso il trasgressore è soggetto
anche alla  sanzione amministrativa  pari al  20% del costo degli
interventi effettuati in danno.

ARTICOLO 13
(Applicazione delle sanzioni e devoluzione dei proventi)

1. All'applicazione  delle  sanzioni  provvede  l'Amministrazione
Provinciale con  le modalità di cui alla legge 24 novembre 1981,
n. 689  nonché alla  LR 12  novembre 1993, n. 85 e ne incamera i
relativi proventi.

2. I  proventi delle sanzioni sono utilizzati dalle Provincie per
gli scopi e le finalità della presente legge.

ARTICOLO 14
(Norme transitorie)

1.  I  procedimenti  sanzionatori  per  le  violazioni  accertate
anteriormente all'entrata  in vigore  della  presente  legge,  di
competenza regionale,  sono conclusi  dagli uffici regionali ed i
relativi proventi sono di spettanza della Regione.

2. Le Provincie provvedono ad adeguare le prescrizioni di massima
e di  polizia forestale,  relativamente alla  tutela  dei  boschi
dagli incendi,  entro  180  giorni  dall'approvazione  del  piano
operativo di  cui all'art.  2. Trascorso tale termine provvede la
Regione.

3. Fino a quando non saranno esecutive le prescrizioni di massima
e di  polizia forestale  adeguate dalle  Province, secondo quanto
previsto al  comma 2,  valgono, ai  fini della  tutela dei boschi
dagli  incendi,  le  vigenti  prescrizioni,  per  quanto  non  in
contrasto con la presente legge.

ARTICOLO 15
(Abrograzione)

1. È  abrogata la  LR 30  agosto 1973,  n.  52  "Prevenzione  ed
estinzione degli  incendi boschivi"  e  successive  modifiche  ed
integrazioni.

2. Sono  fatte salve le obbligazioni assunte alla data di entrata
in vigore  della presente  legge in  attuazione della  LR  52/73,
nonché della LR 28/93 e successive modificazioni e integrazioni.

ARTICOLO 16
(Norma finanziaria)

1. Agli  oneri derivanti  dall'applicazione della presente legge,
in quanto  decorrenti dal  1997, si  farà fronte, da tale anno e
per gli  esercizi successivi, con lo stanziamento che la legge di
bilancio disporrà  in sostituzione  dello stanziamento  disposto
sul capitolo  24110 del corrente esercizio, nonché con eventuali
stanziamenti, a destinazione vincolata, assegnati alla Regione.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 13 Agosto 1996

MARCUCCI
(Incaricata con DPGR n. 221 del 15.6.1995)

La presente  legge è  stata approvata dal Consiglio Regionale il
26.7.96 ed  è stata  vistata  dal  Commissario  del  Governo  il
9.8.96.



PUBBLICHE CALAMITÀ
FORESTE

