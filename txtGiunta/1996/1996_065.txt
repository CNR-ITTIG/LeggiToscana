Norme in  materia di tutela della salute contro i danni derivanti
dal fumo.

Il Consiglio Regionale ha approvato il 17-7-1996
Il Commissario del Governo ha apposto il visto il 5-8-1996
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  Regione Toscana, in attuazione dell'art. 4 dello Statuto e
nell'ambito dei  principi stabiliti dalla legge 11 novembre 1975,
n. 584,  "Divieto di  fumare in determinati locali e sui mezzi di
trasporto pubblico",  con la  presente legge  promuove la  tutela
della salute dei cittadini dai danni derivanti dal fumo, dettando
disposizioni applicative  della legge  e  svolgendo  un'opera  di
educazione sanitaria e di informazione.

ARTICOLO 2
(Ambiti di applicazione)

1. Oltre  che nei  luoghi previsti  dall'art. 1  della  legge  n.
584/75 è  vietato fumare in tutti i locali chiusi utilizzati - a
qualunque titolo  - dalla  Regione, dalle  Aziende e  dagli  Enti
regionali, per  l'esercizio di  proprie  funzioni  istituzionali,
nonché dai  privati concessionari  di servizi pubblici regionali
per l'esercizio  delle relative attività, semprechè si tratti -
in entrambi  i casi  - di locali che, in ragione di tali funzioni
ed attività, sono aperti al pubblico.

2. Ai  fini di  cui al  comma 1  per locale aperto al pubblico si
intende quello  al quale  la generalità  dei cittadini  e  degli
utenti accede,  senza formalità  e senza  bisogno di particolari
permessi, negli orari stabiliti.

3. Il divieto si applica ai luoghi di lavoro al chiuso pubblici e
privati di  cui al  comma 1  destinati alla  permanenza  di  più
persone, ancorchè  non si tratti di locali aperti al pubblico ai
sensi del comma 2 quando venga avanzata richiesta al responsabile
della relativa  struttura di  cui all'art.  3 da parte di uno dei
lavoratori  che   svolge  la   propria   attività   nel   locale
interessato.

4. Sono  in ogni  caso assoggettati al presente divieto gli spazi
adibiti ad  attività sanitaria  degli  ospedali  e  delle  altre
strutture    sanitarie  pubbliche  e  private.  Tali  spazi  sono
costituiti dai locali destinati alla degenza dei malati, comprese
tutte le  pertinenze, a  sale  d'aspetto,  a  visita  medica,  ad
attività di diagnostica, di terapia e riabilitazione.

ARTICOLO 3
(Regolamento)

1. Le Amministrazioni alle quali è affidata, a qualsiasi titolo,
la responsabilità  dei locali  di cui all'art. 2, sono tenute ad
adottare apposito  regolamento che  precisa, sulla base di quanto
previsto dalla  presente legge,  i singoli  locali nei  quali  si
applica il  divieto  di  fumare  e  individua  nominativamente  i
soggetti preposti  al controllo  dell'applicazione  del  divieto,
fissando le forme di pubblicità più opportune per consentire la
conoscenza dei  contenuti della  presente legge e del regolamento
medesimo. Il regolamento individua altresì i locali nei quali è
consentita la deroga al divieto di fumare di cui agli artt. 3, 4,
5 e 6 della legge 584/75.

2. Il Consiglio regionale, su proposta della Giunta, adotta entro
60  giorni  dall'entrata  in  vigore  della  presente  legge,  un
regolamento  tipo  contenente  linee  guida  per  l'adozione  dei
regolamenti di cui al comma 1.

3. Nei  successivi 60  giorni le  Amministrazioni alle  quali  è
affidata, a  qualsiasi titolo,  la responsabilità  dei locali di
cui all'art.  2, sono  tenute ad adottare l'apposito regolamento.
La  Giunta   regionale  provvede   agli  atti  necessari  per  la
sostituzione dell'Amministrazione inadempiente.

ARTICOLO 4
(Soggetti preposti al controllo)

1. I dirigenti delle strutture regionali di massima dimensione, i
direttori  generali   delle  Aziende   sanitarie,   i   dirigenti
responsabili  delle   altre  Aziende   e  degli   Enti  regionali
individuano, nell'ambito  dei rispettivi  organici,  uno  o  più
dipendenti  incaricati   di  procedere  all'accertamento  e  alla
contestazione delle  infrazioni ai  divieti di  cui alla presente
legge,  alla   relativa  verbalizzazione   ed  alla  trasmissione
all'autorità competente  ai sensi  della legge 24 novembre 1981,
n.  689  e  della  LR  12  novembre  1993,  n.  85  e  successive
modificazioni ed  integrazioni.  Gli  agenti  accertatori  devono
essere dotati di apposito cartellino di riconoscimento.

2.   I dipendenti incaricati di procedere all'accertamento di cui
al comma  1  partecipano  a  corsi  di  formazione  appositamente
organizzati da parte delle amministrazioni di appartenenza.

3. Per  i locali  utilizzati dai soggetti privati di cui all'art.
2, comma  1, il  titolare del  servizio,  il  responsabile  della
struttura,  ovvero   il  dipendente   o  collaboratore   da   lui
incaricato, richiama  i trasgressori all'osservanza del divieto e
cura che  le infrazioni  siano segnalate ai pubblici ufficiali ed
agenti competenti ai sensi dell'art. 13 della legge 689/81.

4. I  soggetti di cui ai commi 1 e 3 provvedono che nei locali in
cui si  applica il  divieto di  fumare siano apposti cartelli con
l'indicazione del  divieto  stesso  e  dei  relativi  riferimenti
normativi nonché del soggetto preposto al controllo.

ARTICOLO 5
(Programma di educazione, informazione ed intervento)

1. Il  Consiglio regionale,  entro il  31 dicembre  di ogni anno,
approva uno  specifico programma  di educazione,  informazione ed
intervento per  favorire la  prevenzione  primaria  e  secondaria
relativamente ai  rischi per  la salute  derivanti  dal  fumo  di
tabacco,  anche   con  riferimento   a  quanto   previsto   nella
disposizione programmatica prevista dal piano sanitario regionale
di cui all'art. 26 della LR 2 gennaio 1996, n. 1.

2. Il  programma stabilisce  le opportune  forme di raccordo e di
collaborazione tra  la Regione,  le Aziende  sanitarie, gli  Enti
locali, gli  Enti di  ricerca, le  Istituzioni  scolastiche,  gli
Ordini dei  Medici, le  Società scientifiche  e professionali di
settore, le  Associazioni del volontariato e la Lega italiana per
la lotta contro i tumori.

ARTICOLO 6
(Contenuti del programma)

1. Il programma di cui all'art. 5 riguarda:

a) la  realizzazione di  interventi di educazione sanitaria nelle
   scuole medie  inferiori e superiori, dedicati agli studenti ed
   in particolare  a quelli in età a maggiore rischio  di inizio
   dell'abitudine  al   fumo,  e  corsi  di  aggiornamento  sulle
   problematiche del fumo di tabacco per il personale docente. Le
   iniziative  in   questione,  previe  opportune  intese  con  i
   Provveditorati  agli   Studi,  sono   svolte  avvalendosi  del
   contributo diretto  di medici  specialistici in epidemiologia,
   igiene e  pneumologia o  comunque di  altri medici specialisti
   nel settore;
b) l'addestramento   del    personale    sanitario    medico    e
   infermieristico  delle   Aziende  sanitarie,  delle  strutture
   sanitarie private, nonché dei medici di base per favorire una
   più corretta  informazione dei  cittadini sui  rischi per  la
   salute derivanti  dal fumo  e sui  sistemi più  efficaci  per
   smettere di fumare;
c) la  istituzione e  lo sviluppo  dei "Centri  antifumo",  quali
   articolazioni  funzionali,   nelle  Aziende   sanitarie   che,
   adottando metodiche  medico-  farmacologiche  e  psicologiche,
   favoriscano la  cessazione dell'abitudine  al fumo di tabacco,
   al fine  di  ridurre  in  modo  significativo  il  rischio  di
   malattie fumo-correlate;
d) adozione di specifici protocolli terapeutici concordati con le
   Società scientifiche  e professionali  di settore  da seguire
   durante i  periodi di  degenza ospedaliera  oppure a richiesta
   del medico  curante, aventi lo scopo di dissuadere il paziente
   dall'uso del fumo di tabacco;
e) la  promozione di  iniziative educazionali volte a proporre ai
   cittadini modelli di ambienti pubblici e di spazi comuni senza
   fumo;
f) il  censimento, la realizzazione e la pubblicazione di studi e
   di rapporti  sulla epidemiologia  dell'esposizione al  fumo  e
   delle malattie fumo-correlate nella regione toscana;
g) l'acquisto   di    materiale    informativo    e    formativo,
   l'organizzazione di  convegni ed  incontri pubblici nonché la
   promozione di  ogni altra  iniziativa tesa  a  diffondere  una
   corretta educazione  sanitaria sul  tema dei  danni  da  fumo,
   particolarmente in  occasione  della  giornata  internazionale
   senza  tabacco   indetta   il   31   maggio   di   ogni   anno
   dall'Organizzazione Mondiale della Sanità (O.M.S.).

2. L'attuazione  delle iniziative,  degli interventi  ed il  loro
coordinamento previsti  dal programma  sono di  competenza  della
Giunta regionale.

ARTICOLO 7
(Sanzioni amministrative)

1. I  trasgressori alle  disposizioni dell'art.  2 sono  soggetti
alla sanzione  amministrativa del  pagamento di  una somma  da L.
25.000 a  L. 150.000.  La sanzione  è aumentata  a L. 50.000 nel
minimo e  a L. 300.000 nel massimo qualora le disposizioni di cui
all'art. 2 siano violate da coloro che sono preposti al controllo
sull'applicazione della presente legge ai sensi dell'art. 3.

2. Le  persone  preposte  al  controllo  dell'applicazione  della
presente legge  che non  ottemperino  alle  disposizioni  di  cui
all'art. 3  sono soggette al pagamento di una somma da L. 100.000
a L. 600.000.

3. I  proventi relativi  alle sanzioni  amministrative di  cui al
presente articolo  competono alla  Regione  e  sono  destinati  a
finanziare le  attività di  educazione ed  informazione previste
dal programma  di cui  all'art. 5.  Nel caso  in cui l'infrazione
avvenga all'interno  dei locali  delle Aziende  sanitarie di  cui
all'art. 2,  comma  4,  i  relativi  proventi  sono  versati  nel
bilancio delle medesime.

ARTICOLO 8
(Accertamento e procedure per l'applicazione delle sanzioni)

1.  L'accertamento   e  le  procedure  per  l'applicazione  delle
sanzioni amministrative  pecuniarie sono disciplinati dalle norme
contenute nella legge 689/81 e nella LR 85/93.

ARTICOLO 9
(Norma finanziaria)

1. Agli  oneri derivanti  dall'applicazione della  presente legge
ed, in particolare, per far fronte agli oneri di cui al programma
previsto dagli  articoli 5  e 6,  quantificabili in L. 50.000.000
per l'anno  1996, è fatto fronte con le disponibilità di cui al
cap. 18170  del bilancio  di previsione  1996. Per  gli  esercizi
successivi si farà fronte con le relative leggi di bilancio.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 7 agosto 1996

MARCUCCI
(Incaricata con DPGR n. 221 del 15-6-95)

La presente legge è stata approvata dal Consiglio regionale il
17-7-1996 ed è stata vistata dal Commissario del Governo il 5-8-
96.



TOSSICODIPENDENZE

