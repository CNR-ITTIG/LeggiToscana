Disciplina della  tassa regionale  per  il  diritto  allo  studio
universitario e tassa di abilitazione.

Il Consiglio Regionale ha approvato il 21-5-1996
Il Commissario del Governo ha apposto il visto il 12-6-1996
Il Presidente  della Giunta  Regionale promulga la seguente legge
regionale:

ARTICOLO 1
(Tassa regionale per il diritto allo studio universitario)

1.  Per   ciascun  anno   accademico  di  immatricolazione  o  di
iscrizione ai  corsi di  studio  delle  Università  aventi  sede
legale in  Firenze, Pisa  e Siena, dell'Università per Stranieri
di Siena  e  dell'Istituto  Superiore  di  Educazione  Fisica  di
Firenze, di  seguito chiamate "università", ivi compresi i corsi
di studio  che si  svolgono presso  sedi o  sezioni decentrate  o
staccate ubicate  in altre regioni o province autonome, è dovuto
il pagamento  alla Regione  Toscana della  tassa regionale per il
diritto allo  studio  universitario  istituita  dall'articolo  3,
comma 20,  della legge  28 dicembre  1995,  n.  549,  di  seguito
indicata come "legge statale".

2. Per corsi di studio si intendono i corsi di laurea, i corsi di
diploma universitario e di scuola diretta a fini speciali.

3. Ai  sensi dell'articolo  3, comma  23, della legge statale, il
gettito della  tassa  regionale  è  interamente  destinato  alla
concessione delle  borse di  studio e dei prestiti d'onere di cui
alla legge 2 dicembre 1991, n. 390.

ARTICOLO 2
(Versamento della tassa)

1. La  tassa regionale  è versata  alle aziende  regionali per i
diritto allo  studio  universitario,  di  seguito  indicate  come
"aziende",  istituite   con  LR   11  agosto   1993,  n.   55,  e
precisamente:

- Azienda  regionale per  il diritto  allo studio di Firenze: per
  gli iscritti  all'Università degli Studi di Firenze e all'ISEF
  di Firenze;
- Azienda  regionale per  il diritto allo studio universitario di
  Pisa: per gli iscritti all'Università degli Studi di Pisa;
- Azienda  regionale per  il diritto allo studio universitario di
  Siena: per  gli iscritti all'Università degli Studi di Siena e
  all'Università per Stranieri di Siena.

2.  Le   modalità  di  versamento  della  tassa  regionale  sono
stabilite dalle  aziende d'intesa  con le rispettive università,
nell'ambito dei rapporti di cui al successivo articolo 4.

3. Il  gettito della  tassa regionale  riferito  a  ciascun  anno
accademico è  introitato dalle  aziende su apposito capitolo del
bilancio aziendale.

4. In  caso di  trasferimento dello studente da una sede ad altra
sede, nell'ambito  delle università  richiamate all'articolo  1,
l'obbligo tributario  relativo all'anno  accademico nel corso del
quale avviene  il trasferimento  è soddisfatto con il versamento
effettuato  all'atto   dell'immatricolazione  o   dell'iscrizione
iniziale.

5. Gli studenti sono tenuti al pagamento della tassa regionale in
unica soluzione  entro il  termine di  scadenza previsto  per  le
immatricolazioni e le iscrizioni ai corsi di studio.

6. Le  università accettano  le immatricolazioni e le iscrizioni
ai corsi  previa verifica  dell'avvenuto versamento  della  tassa
regionale nella misura dovuta.

7. Per  gli studenti  che hanno  presentato domanda  di borsa  di
studio o di prestito d'onore di cui alla legge 2 dicembre 1991 n.
390, il  termine previsto  al comma 5 è differito al 28 febbraio
dell'anno successivo.

8. Gli  studenti che  non  risultano  vincitori  o  idonei  nelle
graduatorie di  cui al  successivo  articolo  5  sono  tenuti  al
pagamento della  tassa regionale  in  unica  soluzione  entro  30
giorni dal termine previsto al precedente comma 7.

ARTICOLO 3
(Ammontare della tassa)

1. L'ammontare  della tassa è determinato con legge regionale da
adottarsi almeno  sei mesi prima dell'inizio dell'anno accademico
di applicazione.

2. Qualora non si sia provveduto alla determinazione dell'importo
della tassa nei modi ed entro i termini di cui sopra, la tassa è
dovuta nella misura stabilita per l'anno precedente.

ARTICOLO 4
(Rapporti con le università)

1. Le  aziende stabiliscono  intese con  le  università  per  la
definizione  delle   procedure  operative   volte   a   garantire
l'assolvimento dell'obbligo  tributario da  parte degli  studenti
nonché per  il riconoscimento  del diritto all'esonero di cui al
successivo articolo 5.

ARTICOLO 5
(Esoneri)

1. Sono  esonerati dal pagamento della tassa regionale dovuta per
l'immatricolazione e iscrizione:

a) gli  studenti dichiarati  vincitori di  borsa di  studio o  di
   prestito d'onore di cui alla legge 2 dicembre 1991 n. 390, con
   le rispettive graduatorie;
b) gli   studenti    che    hanno  conseguito  l'idoneità  nelle
   graduatorie  per  l'attribuzione  dei  benefici  di  cui  alla
   precedente lettera a);
c) altre  categorie di  studenti capaci  e  meritevoli  privi  di
   mezzi, individuate  nell'ambito della programmazione regionale
   prevista dall'articolo  28 della  LR 11  agosto 1993,  n. 55 e
   successive modificazioni;
d) gli studenti portatori di handicap, esonerati dalle rispettive
   Università dal  pagamento della  tassa di iscrizione ai sensi
   del DPCM 13 aprile 1994, art. 6, comma 1.

2. Le aziende comunicano alle università l'elenco degli studenti
di cui  al comma  precedente  secondo  procedure  definite  nelle
intese di cui all'articolo 4 della presente legge.

ARTICOLO 6
(Rimborsi)

1.  Gli   studenti  che   hanno  ottenuto   il  trasferimento  ad
università  con   sede  legale  in  altra  regione  o  provincia
autonoma, possono  chiedere il  rimborso  della  tassa  regionale
stessa alla  competente  azienda  mediante  apposita  istanza  da
presentare entro il termine di decadenza dei tre anni a decorrere
dalla data di trasferimento.

ARTICOLO 7
(Programmazione regionale)

1. L'attuazione  del disposto  dell'art. 3, comma 23, della legge
statale, in  ordine alla  destinazione  del  gettito  complessivo
della  tassa   regionale,   è   assicurato   nell'ambito   della
programmazione regionale  degli interventi  per il  diritto  allo
studio universitario prevista dall'articolo 28 della LR 11 agosto
1993, n.  55, mediante  la ripartizione del gettito stesso fra le
aziende, indipendentemente  dagli introiti realizzati da ciascuna
di esse.

ARTICOLO 8
(Comunicazioni)

1. Entro  il 30 di aprile di ogni anno le aziende comunicano alla
Regione:

a) il  numero ed  il valore  delle borse di studio e dei prestiti
   d'onore concessi ai sensi della legge n. 390/91;
b) il numero degli esoneri concessi;
c) il  numero dei  versamenti e l'ammontare della tassa regionale
   introitata.

2.  Le   aziende  comunicano   tempestivamente  alla  Regione  le
violazioni tributarie  alle norme  di cui  alla presente legge ai
fini dell'applicazione delle sanzioni previste dalla LR 15 maggio
1980, n. 54, successive modificazioni.

ARTICOLO 9
(Norma contabile)

1. La  Regione, in  base alle  comunicazioni di cui al precedente
articolo 8  e fatte  salve le  ulteriori  verifiche  che  intenda
disporre  anche  con  accertamenti  presso  le  singole  aziende,
iscrive in  apposito capitolo  di entrata  le somme indicate allo
stesso articolo  8,  comma  1,  lettera  c)  e  le  destina  alle
finalità di  cui all'articolo  3, comma 23, della legge statale,
istituendo a  tal fine  specifico capitolo  di spesa  nel proprio
bilancio.

2. Le  variazioni di  bilancio di  cui al  comma precedente  sono
disposte   anche con  atto della  Giunta Regionale ai sensi e per
gli effetti  dell'articolo 91  della LR  6 maggio  1977, n.  28 e
successive modificazioni.

3. La  tassa regionale  introitata dalle aziende regionali per il
diritto allo  studio universitario è riservata alla Regione, che
può provvedere  alla riscossione  anche mediante compensazione a
valere sulle  erogazioni alle  singole aziende  di cui alla LR 11
agosto 1993, n. 55.

ARTICOLO 10
(Ammontare della tassa per l'anno accademico 1996-97)

1. Per  l'anno accademico  1996-97  la  tassa  regionale  per  il
diritto allo  studio universitario è dovuta nell'importo di lire
190.000 (centonovantamila).

ARTICOLO 11
(Tassa di abilitazione all'esercizio professionale)

1. A  decorrere dal  1 gennaio  1997 la  tassa prevista dal primo
comma dell'art.  190 del  testo unico  approvato con RD 31 agosto
1933, n.  1592, a  carico di coloro che conseguono l'abilitazione
all'esercizio   professionale   essendo   provvisti   di   titolo
accademico in  una università avente sede in Toscana, è fissata
in lire 200.000 (duecentomila).

2. La  tassa  è  versata  su  apposito  conto  corrente  postale
intestato alla Regione Toscana - Servizio di Tesoreria.

3. L'effettuato  pagamento della  tassa, deve  essere  dimostrato
all'atto della consegna del titolo di abilitazione ovvero, per le
professioni per  le quali non si fa luogo al rilascio del titolo,
all'atto dell'iscrizione nell'albo o nel ruolo professionale.

ARTICOLO 12
(Rinvio)

1. Per  quanto non previsto dalla presente legge, si applicano le
disposizioni di  cui alla legge statale nonché quelle vigenti in
materia di tasse sulle concessioni regionali.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 19 Giugno 1996

CHITI

La presente  legge è  stata approvata dal Consiglio Regionale il
21-5-1996 ed  è stata vistata dal Commissario del Governo il 12-
6-1996.



ORGANIZZAZIONI PUBBLICHE
SISTEMA EDUCATIVO
TRIBUTI

