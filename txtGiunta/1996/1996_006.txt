Disciplina  transitoria   della  promozione   e  gestione   degli
interventi di educazione permanente.

Il Consiglio Regionale ha approvato il 20-12-1995
Il Commissario del Governo ha apposto il visto il 18-1-1996
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1.  In   attesa  della   revisione  organica  della  legislazione
regionale in  materia educativa scolastica ed extrascolastica, la
presente legge  ridefinisce  le  modalità  di  attuazione  degli
interventi di  educazione permanente  in accordo  a quelli per il
diritto allo  studio  di  cui  alla  LR  19  giugno  1981  n.  53
"Interventi per  il diritto  allo studio",  modificata con  LR 25
giugno 1993, n. 41.

2. Per  interventi di  educazione permanente  si intendono quelle
iniziative  atte   ad  incentivare  la  promozione  di  forme  di
educazione continua, rivolte alla popolazione adulta, in grado di
fornire strumenti  di conoscenza  utili per la comprensione della
complessità della  società odierna con esclusione di quelle che
portano al  conseguimento di  un titolo  di studio  e  di  quelle
dirette alla  formazione professionale, in forma integrata con il
sistema  formativo  scolastico  e  il  sistema  della  formazione
professionale.

ARTICOLO 2
(Soggetti proponenti)

1. I  Comuni, singoli o associati, o le Comunità Montane da essi
delegate definiscono  gli  interventi  di  Educazione  permanente
nell'ambito dei  progetti di  area di  cui all'art.  9, della  LR
53/81, che è così sostituito:

   "Art. 9
   (Progetti di area)

   1. Ai  fini della  presente legge,  sono definiti  "di area" i
   progetti:

   a) indirizzati  al   sostegno    e    alla      qualificazione
      dell'attività  educativa  e  didattica  della  scuola  sia
      mediante  interventi   volti  a   prevenire  situazioni  di
      insuccesso, di  dispersione o di esclusione, sia attraverso
      l'aggiornamento   dei   metodi   e   delle   strumentazioni
      didattiche, sia  per mezzo  di esperienze  di ricerca  e di
      sperimentazione;
   b) volti  a migliorare il livello di erogazione dei servizi di
      trasporto e di ristorazione, ovvero a ridurre i costi;
   c) indirizzati a promuovere forme di Educazione permanente tra
      la popolazione adulta.

   2. I  progetti di  cui  al  comma  1  sono  riferiti  ad  aree
   territorialmente omogenee  sotto il profilo dei bisogni socio-
   economici ed  educativi. I progetti di cui alla lettera c) del
   comma 1,  possono riferirsi  a più  aree, nonché  a parti di
   aree già  individuate per  il diritto  allo  studio,  purché
   presentino obiettivi condivisibili."

2. Enti ed organismi pubblici e privati che non abbiano finalità
di lucro  possono presentare  agli enti di cui al comma 1, propri
progetti di intervento nel campo dell'Educazione permanente.

3. Tali  progetti, qualora  conformi ai  contenuti del  Piano  di
Indirizzo di  cui all'art.  12 della  LR 19  giugno 1981  n. 53 e
successive modificazioni,  possono essere fatti propri dagli enti
di cui al comma 1.

4. Le  modalità di  definizione dei progetti di area sono quelle
indicate all'art. 10 della LR 19 giugno 1981, n. 53.

ARTICOLO 3
(Programmazione)

1. Il  Piano di  Indirizzo per  il diritto  allo  studio  di  cui
all'art. 12  della LR  53/1981  e  successive  modificazioni,  è
ridenominato "Piano di Indirizzo per il Diritto allo Studio e per
l'Educazione Permanente".

2. Il Piano di Indirizzo di cui al comma 1 reca le determinazioni
e i  contenuti definiti  dai commi  1 e  2 dell'art.  12 della LR
53/1981, e  successive modificazioni,  in  materia  non  solo  di
Diritto allo  Studio ma  anche di Educazione permanente. Il Piano
di  Indirizzo   assume  efficacia   normativa,  relativamente  ai
contenuti di cui al comma 1 del citato art. 12 della LR 53/1981 e
successive  modificazioni   anche  in   materia   di   Educazione
permanente.

3. Le  procedure di  formazione, di  approvazione e di attuazione
del Piano  di Indirizzo  di cui  al comma  1 sono quelle definite
dagli artt. 13 e 14 della LR 53/81 e successive modificazioni.

4.  Al   comma  2  dell'art.  12  della  LR  53/81  e  successive
modificazioni è aggiunta la seguente lettera g):

   "g) gli   specifici   settori   ed  interventi  di  educazione
   permanente  definendo   le  priorità   con  riferimento  alle
   necessità  sociali  ed  educative,  nonché  le  forme  e  le
   procedure per  l'integrazione dei  processi formativi  e delle
   singole azioni.".

ARTICOLO 4
(Interventi regionali)

1. Al  comma  1  dell'art.  11  della  LR  53/1981  e  successive
modificazioni dopo  le parole "Diritto allo Studio" sono aggiunte
le parole "e alla promozione dell'Educazione permanente".

ARTICOLO 5
(Norma finanziaria)

1. Agli  oneri di  spesa derivanti  dalla presente  legge  si  fa
fronte a  decorrere dall'anno  1996  con  legge  di  bilancio  in
sostituzione dei  finanziamenti disposti  sul capitolo  18060 del
bilancio 1995.

ARTICOLO 6
(Norma transitoria)

1. Per  l'anno 1996,  il Piano  di indirizzo  di cui  all'art. 12
della LR  53/81, già approvato per il triennio 94/96 deve essere
integrato per la parte relativa alla presente legge.

ARTICOLO 7
(Abrogazione)

1. La  presente legge abroga la LR 28 giugno 1979, n. 29, recante
lo stesso oggetto.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 25 Gennaio 1996

MARCUCCI
(Incaricata con DPGR n. 121/15-6-95)

La presente  legge è  stata approvata dal Consiglio Regionale il
20 Dicembre  1995 ed è stata vistata dal Commissario del Governo
il 18 Gennaio 1996.



SISTEMA EDUCATIVO

