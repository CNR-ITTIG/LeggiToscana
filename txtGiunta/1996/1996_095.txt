Disciplina degli interventi per lo sviluppo della montagna.

Il Consiglio Regionale ha approvato il 13-11-1996
Il Commissario del Governo ha apposto il visto il 14-12-1996
Il Presidente  della Giunta  Regionale promulga la seguente legge
regionale:

Capo I
CONTENUTI

ARTICOLO 1
(Finalità della legge)

1. La  presente legge,  in applicazione  della legge nazionale 31
gennaio 1994,  n. 97,  promuove la  valorizzazione della montagna
con  specifica   attenzione  alle   risorse  umane  e  culturali,
all'ambiente e alle attività economiche, essa, in particolare:

a) individua  le iniziative  della Regione  volte a promuovere le
   condizioni e  gli strumenti  di sostegno  delle  politiche  di
   ambito regionale per lo sviluppo delle zone montane;
b) istituisce  e disciplina  l'impiego del fondo regionale per la
   montagna, in  attuazione del disposto di cui all'art. 2, terzo
   e quarto comma, della legge 31 gennaio 1994, n. 97;
c) definisce  gli atti  e le  procedure  di  finanziamento  degli
   interventi speciali  e dei  progetti delle  Comunità Montane,
   previsti nei loro rispettivi piani di sviluppo;
d) precisa, ai sensi della legge regionale 19 luglio 1995, n. 77,
   il ruolo  e le  funzioni della Regione, delle Province e delle
   Comunità Montane rispetto alla programmazione, alla selezione
   e alla  realizzazione degli interventi finanziati con il fondo
   regionale.

ARTICOLO 2
(Iniziative della Regione)

1. La  Regione sostiene  le politiche rivolte alla valorizzazione
della montagna  e alla  promozione delle  condizioni di  sviluppo
delle  zone   montane,  mediante   il  coordinamento  dei  propri
interventi,  con   particolare   riferimento   al   governo   del
territorio, alla tutela dell'ambiente, alle attività produttive,
alle attività sociali e culturali, all'attività venatoria, alla
pesca e alla raccolta dei prodotti del sottobosco.

2. La  Regione, in  particolare,  definisce  direttive,  concorda
protocolli  d'intesa   e  stipula   convenzioni-quadro   con   le
Amministrazioni centrali  e  periferiche  dello  Stato,  con  gli
istituti di  credito e con altri soggetti pubblici e privati, per
favorire lo  sviluppo  nei  Comuni  montani,  anche  mediante  il
decentramento  dalle   aree  urbane  di  attività  economiche  e
culturali e  di  servizi,  compresi  quelli  socio-sanitari,  che
inducano la riantropizzazione delle zone montane.

3. La Regione, come previsto dalla legge n. 97/94 art. 19, attiva
interventi di credito agevolato per il trasferimento di attività
economiche in  zone montane, definendo con appositi provvedimenti
uno specifico  fondo  presso  la  Fidi  Toscana  SpA,  nonché le
relative direttive  di attuazione,  le modalità, i requisiti e i
criteri per  l'accesso ai  benefici,  gli  stessi  benefici  sono
attribuiti ai già residenti.

4. La  Regione definisce  e promuove,  ai sensi  della LR 77/95 e
successive modificazioni,  interventi di formazione professionale
rivolti a  funzionari e dirigenti delle Comunità Montane e delle
Province per  l'elaborazione tecnica  dei piani di sviluppo e dei
relativi progetti.  La Regione incentiva, inoltre, appositi corsi
di formazione  professionale per  funzionari  delle  associazioni
economiche e  professionali  per  la  valutazione  tecnica  degli
effetti degli stessi piani di sviluppo e dei relativi progetti su
ambiti territoriali predefiniti.

5. La  Regione sostiene  e coordina le iniziative delle Comunità
Montane per  la diffusione  delle informazioni  mediante  sistemi
informatici e  telematici, in  rapporto con i Ministeri e con gli
altri organismi competenti.

6. La  Regione, adeguando  le proprie  disposizioni in materia di
interventi  agricoli   e  forestali,   disciplina  con   apposito
provvedimento la concessione, attraverso le Comunità Montane, di
contributi  per   piccole  opere  ed  attività  di  manutenzione
ambientale concernenti  anche le  proprietà agro-silvo-pastorali
di cui alla legge n. 97/94 art. 7, comma 3, quando tali attività
vengano svolte  sia dai  soggetti di  cui all'art. 17 della legge
sopracitata,  sia   da  imprenditori   agricoli  a   titolo   non
principale.

7. La  Regione assicura  tutte le  operazioni,  ivi  compresa  la
raccolta  dei   dati  d'intesa   con  l'Uncem   toscana,  per  la
quantificazione dei  parametri che  intervengono,  ai  sensi  dei
successivi artt.  5 e  6, nel calcolo di riparto del fondo per la
montagna e ne verifica periodicamente la congruità.

8. La  Regione, in  adempimento della  legge  n.  97/94  art.  9,
secondo comma,  attribuisce alle  Comunità Montane finanziamenti
per interventi  di forestazione  e di  agricoltura ecocompatibile
nell'ambito del  piano forestale nazionale e finanzia le quote di
parte regionale previste dai regolamenti Comunitari.

9. La  Regione  promuove,  d'intesa  con  le  Comunità  Montane,
iniziative nei  confronti del  governo centrale  per  la  stipula
degli accordi di programma di cui all'art. 20, primo comma, della
legge  n.   97/94,  relativi  all'offerta  di  scuola  materna  e
d'obbligo e  per l'attuazione  del disposto di cui al primo comma
dell'art. 21  della  legge  n.  97/94,  nei  Comuni  che  saranno
individuati d'intesa con il Ministero competente.

Capo II
IL FONDO REGIONALE PER LA MONTAGNA

ARTICOLO 3
(Istituzione del fondo regionale per la montagna)

1. Per il finanziamento degli interventi di cui al presente capo,
è istituito il "fondo regionale per la montagna".

2. Il fondo è alimentato:

a) dai trasferimenti statali derivanti dal fondo nazionale per la
   montagna;
b) da  finanziamenti   comunitari  volti  a  sostenere  programmi
   regionali per lo sviluppo delle zone montane;
c) da  una quota dei proventi risultanti dall'alienazione di beni
   immobili in  zone montane  e da ulteriori entrate destinate da
   provvedimenti regionali a rimpinguare il fondo della montagna;
d) da risorse finanziarie all'uopo destinate dalla Regione.

3. La legge di bilancio provvede annualmente alla quantificazione
del fondo.

ARTICOLO 4
(Finalità del fondo regionale per la montagna)

1. Il  fondo regionale  per la  montagna ha lo scopo di sostenere
finanziariamente le  politiche di  sviluppo  delle  zone  montane
sulla base  degli indirizzi  recati dal  programma  regionale  di
sviluppo  e   dagli  altri   atti   che   ne   rappresentano   la
specificazione operativa.

2. Sono finanziati, in tutto o in parte, con il fondo regionale:

a) gli interventi speciali di competenza delle Comunità Montane,
   di cui alla legge 31 gennaio 1994, n. 97;
b) le  spese di  investimento  delle  Comunità  Montane  per  la
   realizzazione di  progetti, previsti nei loro rispettivi piani
   di sviluppo,  che risultino  di rilevanza  strategica ai  fini
   dello sviluppo economico, sociale, culturale e socio sanitario
   delle zone  montane, nonché  le spese  generali indicate  nei
   relativi progetti;
c) le spese necessarie all'elaborazione dei progetti di massima e
   al loro perfezionamento in progetti esecutivi;
d) le  quote di  cofinanziamento poste  a carico  delle Comunità
   Montane per  la realizzazione  di progetti,  previsti nei loro
   rispettivi  piani   di  sviluppo,   che  siano   assistiti  da
   finanziamento comunitario;
e) le  quote di  cofinanziamento poste  a carico  delle Comunità
   Montane per  la realizzazione  di progetti  previsti nei  loro
   rispettivi  piani   di  sviluppo,   che  siano   assistiti  da
   finanziamento regionale.

ARTICOLO 5
(Finanziamento degli interventi speciali)

1. Alle  finalità di  cui al  precedente art.  4, secondo comma,
lettera a),  è riservata  una quota  del fondo regionale pari al
30%  dello   stanziamento  totale,  quale  risulta  dal  relativo
capitolo del bilancio annuale della Regione.

2. Ogni  anno tale  quota  è  ripartita  dalla  Regione  tra  le
Comunità Montane, in base ai parametri e secondo le procedure di
calcolo definiti nell'allegato n. 1 che fa parte integrante della
presente legge.

3. Ogni  Comunità Montana  impiega le risorse assegnate ai sensi
del precedente secondo comma senza obbligo di rendicontazione.

4. Ogni  anno le  Comunità Montane  trasmettono alla Regione una
relazione sugli interventi realizzati e sull'attività svolta con
i finanziamenti di cui al presente articolo.

ARTICOLO 6
(Finanziamento dei progetti di sviluppo)

1. Alle  finalità di  cui all'art. 4, secondo comma, lettere b),
c), d),  e), è  riservata  una  quota  pari  al  70%  del  fondo
regionale, quale  risulta  dal  relativo  capitolo  del  bilancio
annuale della Regione.

2.  La  Regione,  in  attesa  della  complessiva  attuazione  dei
principi  definiti  dalla  LR  77/1995,  procede  annualmente  al
riparto tra le Province della quota di cui al primo comma in base
ai  parametri   e  secondo   le  procedure  di  calcolo  definiti
nell'allegato n. 2 che fa parte integrante della presente legge.

Capo III
IL PROCEDIMENTO DI ASSEGNAZIONE DEI FINANZIAMENTI

ARTICOLO 7
(Il vincolo del piano di sviluppo)

1. Ciascuna  Comunità Montana  elabora e adotta il proprio piano
di sviluppo  o il  relativo aggiornamento  annuale in  base  alle
norme di  cui all'art. 15 della legge regionale 9 giugno 1992, n.
26.

2. Ai fini dell'elaborazione di cui al precedente primo comma, è
stabilito che agli strumenti, alle opere e agli interventi che ai
sensi dell'art.  15, primo  comma, lettera b), della citata legge
regionale 26/1992  formano oggetto  del piano  di sviluppo,  sono
assimilati anche  gli interventi  e i progetti di cui all'art. 4,
secondo comma, della presente legge.

3. Ogni  Provincia procede all'esame e all'approvazione del piano
di sviluppo  o del  relativo aggiornamento  annuale  di  ciascuna
Comunità Montana  ai  sensi  dell'art.  15  della  citata  legge
regionale 26/1992  e  delle  norme  specificative  ed  aggiuntive
recate dal piano di indirizzo di cui all'art. 9, terzo comma.

4. Qualora  una Comunità  Montana  risulti  priva  di  piano  di
sviluppo o  del suo  aggiornamento annuale,  ovvero tale  piano o
tale  aggiornamento  non  risulti  regolarmente  approvato  dalla
Provincia competente  per territorio,  essa non  può accedere ai
finanziamenti annuali  del fondo  regionale, a  qualsiasi  titolo
erogati.

5. Ai  sensi e per gli effetti di cui al precedente quarto comma,
ciascuna Comunità  Montana, per  accedere ai finanziamenti sugli
interventi speciali  di cui  all'art. 5,  è tenuta a trasmettere
ogni anno  ai competenti  uffici della  Regione copia del proprio
piano di  sviluppo o  del suo  aggiornamento  annuale,  corredato
della deliberazione provinciale di approvazione.

ARTICOLO 8
(Il finanziamento dei progetti recati dai piani di sviluppo)

1. Ciascuna  Comunità Montana  individua con atto annuale, tra i
progetti assunti  nel proprio  piano di  sviluppo, quelli per cui
essa  chiede   il  finanziamento   regionale  mediante  il  fondo
disciplinato dalla  presente legge,  specificando se la richiesta
è avanzata ai sensi e per gli effetti di cui alla lettera b) del
secondo comma  del precedente  art. 4,  ovvero ai sensi e per gli
effetti di  cui alla  lettera c)  del medesimo  comma del  citato
articolo.

2. Ciascuna  Provincia può  istituire nel  proprio  bilancio  un
apposito  capitolo  di  entrata  per  recepire  il  finanziamento
regionale di cui al secondo comma dell'art. 6; a tale capitolo la
Provincia può  assegnare anche  risorse  proprie,  rivolte  allo
sviluppo della montagna.

3. Ciascuna  Provincia, con  proprio atto  deliberativo  annuale,
assegna i  finanziamenti ai  progetti presentati  dalle Comunità
Montane,   nei    limiti   delle    disponibilità   finanziarie,
selezionandole  in   base  alle  priorità,  ai  criteri  e  alle
modalità seguenti:

a) hanno la precedenza assoluta quei progetti che siano assistiti
   da finanziamento comunitario;
b) ciascun  progetto è valutato per gli effetti che esso produce
   alla scala  territoriale dell'intera  Comunità Montana, e non
   del singolo Comune;
c) qualora  la Provincia    ritenga  un  progetto  meritevole  di
   finanziamento, esso non potrà essere finanziato per una quota
   inferiore a quella occorrente alla realizzazione di almeno uno
   stralcio o lotto funzionale.

4. La  selezione di  cui al terzo comma è altresì effettuata in
base alle  priorità, ai  criteri e  agli  indirizzi  integrativi
definiti dai  provvedimenti regionali di attuazione del fondo per
la montagna, di cui al successivo art. 9, quarto comma.

5. Le  Province, ai  sensi del  piano  di  indirizzo  di  cui  al
successivo art.  9, terzo comma, integrano, in quanto necessario,
le norme  procedurali e  regolamentari a cui debbono attenersi le
Comunità  Montane   nella  presentazione   delle  richieste   di
finanziamento,    e    nella    trasmissione    della    relativa
documentazione.

6. Nel  caso in  cui alla Provincia residuino risorse finanziarie
che non  sia stato  possibile assegnare nel corso dell'esercizio,
esse sono  accantonate, con  le medesime finalità, e addizionate
ai finanziamenti dell'anno successivo, per un riparto cumulativo.

7. Ogni  anno le  Province trasmettono alla Regione una relazione
sui progetti  selezionati e  finanziati sulle  loro  finalità  e
caratteristiche, e  sulle risorse  eventualmente  accantonate  ai
sensi del sesto comma.

Capo IV
L'ATTUAZIONE DEL FONDO PER LA MONTAGNA

ARTICOLO 9
(I provvedimenti regionali di attuazione)

1.  Le   determinazioni  amministrative  per  l'erogazione  delle
risorse del fondo per la montagna sono assunte dalla Giunta e dal
Consiglio regionale,  secondo le  rispettive competenze.  Esse si
articolano  in   tre  parti   distinte,   denominate   "programma
finanziario", "piano  di indirizzo",  "i criteri e le priorità",
rispettivamente rivolte alla ripartizione dei finanziamenti, alla
definizione delle  norme regolamentari  relative al procedimento,
alla specificazione degli obiettivi generali da perseguire con le
risorse finanziarie recate dal fondo.

2. Il "programma finanziario" comprende:

a) l'atto  di riparto  annuale tra  le  Comunità  Montane  delle
   risorse disponibili  per gli interventi speciali, ai sensi del
   precedente art. 5;
b) l'atto  di riparto  annuale  tra  le  Province  delle  risorse
   disponibili per  il finanziamento  dei progetti,  ai sensi del
   precedente art. 6.

3. Il piano di indirizzo comprende:

a) l'indicazione  della quota  percentuale  massima,  sul  totale
   delle  risorse  assegnate  a  ciascuna  Provincia,  che  resta
   riservata al  finanziamento, parziale  o totale,  delle  spese
   progettuali di cui all'art. 4, secondo comma, lettera c);
b) le  norme e  i criteri  per  la  rendicontazione  delle  spese
   effettuate  per   l'attività  di   progettazione  e   per  la
   realizzazione dei progetti;
c) le  norme  che  definiscono  gli  ambiti  di  autonomia  delle
   Province  nella   determinazione  integrativa   di  procedure,
   modalità, trasmissione di atti e documenti, vincolanti per le
   Comunità  Montane  ai  fini  dell'attuazione  della  presente
   legge;
d) le  eventuali norme  integrative riguardo  alle modalità,  ai
   tempi e  alle procedure,  vincolanti per  le Province  ai fini
   dell'attuazione della presente legge.

4. I "criteri e le priorità" comprendono:

a) le integrazioni relative ai criteri generali, alle priorità e
   alle  metodologie  per  la  valutazione  e  la  selezione  dei
   progetti da parte delle Province;
b) i criteri e le modalità per il coordinamento delle scelte tra
   più Province,  ai fini delle eventuali priorità da accordare
   a progetti  di Comunità  Montane che  interessino un medesimo
   distretto ambientale a dimensione interprovinciale.

ARTICOLO 10
(Elaborazione, approvazione  ed efficacia  dei  provvedimenti  di
attuazione)

1. Il  piano di  indirizzo  e  i  criteri  e  le  priorità  sono
approvati, su  proposta della Giunta, dal Consiglio regionale con
propria deliberazione.  La  loro  efficacia  decorre  dal  giorno
successivo alla  pubblicazione  sul  bollettino  ufficiale  della
Regione. I  criteri e  le priorità  hanno  validità  triennale,
fatto salvo  il loro  motivato aggiornamento annuale. Il piano di
indirizzo resta  in vigore  finché  non  ne  venga  disposta  la
modifica.

2. Il  programma finanziario,  che  consiste  in  un  riparto  su
parametri definiti  dalla legge,  è approvato  annualmente dalla
Giunta regionale.

ARTICOLO 11
(Norma speciale)

1.  Nelle   more  dell'adozione   del  piano  di  riordino  delle
circoscrizioni comunali,  previsto dal secondo comma dell'art. 11
della legge  8 giugno  1990, n.  142, il  territorio classificato
montano del  Comune  di  Pistoia,  in  considerazione  delle  sue
particolarità altimetriche,  geografiche e socio- economiche, è
considerato, per i soli effetti di cui al comma successivo, parte
integrante della  Comunità Montana  dell'Appennino Pistoiese, in
quanto costituisce, con essa, un unico sistema locale montano.

2. Il  sistema locale  montano di cui al primo comma è assunto a
riferimento:

a) dalla Regione, nello svolgimento dei compiti di cui agli artt.
   2 e 6, secondo comma;
b) dalla     Comunità    Montana    dell'Appennino    Pistoiese,
   nell'elaborazione del proprio piano di sviluppo e quindi nella
   definizione, anche  di intesa  con il  Comune di  Pistoia, dei
   relativi progetti strategici;
c) dalla  Provincia di  Pistoia, nello svolgimento dei compiti di
   cui agli artt. 7 e 8.

ARTICOLO 12
(Convenzioni tra Comunità Montane e Comuni montani singoli)

1. Nel  caso in  cui, tra  una  Comunità  Montana  e  un  Comune
parzialmente o  interamente montano,  ad essa esterno ma con essa
confinante, sia  stipulata una  convenzione con  cui la Comunità
Montana si impegna, in base alle proprie competenze, a realizzare
progetti di  intervento concordati  con quel Comune, la Comunità
Montana può inserire nel proprio piano di sviluppo tali progetti
e per  essi avanzare  richiesta di  finanziamento alla  Provincia
competente, ai sensi dell'art. 8, primo comma.

2. Nella  valutazione dei  progetti di  cui al  primo  comma,  la
Provincia si  attiene alle priorità, ai criteri e alle modalità
di cui al terzo comma dell'art. 8, in quanto applicabili.

3.  La   Regione,  al  fine  del  riparto  fra  le  Province  dei
finanziamenti di cui all'art. 6, tiene conto delle convenzioni di
cui al  primo comma,  erogando un  contributo aggiuntivo a quelle
Province nel  cui territorio  hanno sede le Comunità Montane che
abbiano sottoscritto  una o  più convenzioni con Comuni montani,
ai sensi del primo comma.

4. Per  i fini di cui al terzo comma, i due parametri di ciascuna
Provincia interessata,  relativi alla  superficie montana  e alla
popolazione residente  in  territorio  montano,  quali  risultano
definiti alle  lettere a) e b) del primo punto dell'allegato n. 2
alla presente  legge, sono  convenzionalmente aumentati  del  10%
ciascuno, prima  che ad  essi sia  applicato il  procedimento  di
calcolo di cui al punti 4 e seguenti del citato allegato n. 2.

5. Spetta  a  ciascuna  Provincia  trasmettere  alla  Regione  la
documentazione che  motiva la richiesta del contributo aggiuntivo
di cui al terzo comma.

Capo V
NORME TRANSITORIE

ARTICOLO 13
(Fase transitoria)

1. In  sede di prima attuazione dell'art. 15 della LR 26/1992, il
procedimento di  adozione del  piano di  sviluppo da  parte delle
Comunità Montane,  e di assunzione delle relative determinazioni
da parte  delle Province,  deve concludersi  entro il 31 dicembre
1997.

2. Fino  al termine  di cui  precedente primo comma, le Comunità
Montane, in  deroga alla  norma di  cui all'art. 7, quarto comma,
possono avanzare  alle Province  richiesta  di  finanziamento  di
propri progetti, ai sensi dell'art. 4, secondo comma, lettere b),
e) e  d), anche  quando non  abbiano provveduto  ad  adottare  un
proprio piano  di sviluppo.  Tale deroga  relativa  ai  piani  di
sviluppo si  applica, fino  al termine  suddetto, anche  rispetto
alla norma di cui all'art. 7, quinto comma.

3. Le  Province provvedono  a valutare e a selezionare i progetti
delle Comunità  Montane e  ad assegnare i relativi finanziamenti
anche durante  la fase  transitoria di  cui al  primo  comma.  La
selezione dei  progetti e  il loro  finanziamento sono effettuati
entro tre  mesi dalla  data in  cui è assegnato alle Province il
finanziamento regionale.  Per la  valutazione e  per la selezione
dei progetti valgono, in quanto applicabili, i criteri generali e
le priorità  definiti nella  presente legge e i contenuti recati
dal piano-obiettivo per la montagna.

4. Il  Consiglio regionale  può  approvare,  su  proposta  della
Giunta, un  documento di  indirizzi e  di criteri,  valido per la
fase transitoria,  che sia volto a orientare le Comunità Montane
nella  predisposizione   dei  progetti   e  le   Province   nella
valutazione e nella selezione di essi.

ARTICOLO 14
(Disposizioni finanziarie transitorie)

1. Per  l'anno 1996,  agli interventi di cui agli artt. 5 e 6, da
attuare secondo  le procedure  transitorie di  cui  all'art.  13,
viene fatto  fronte con  le disponibilità  recate  dal  capitolo
25040 del  bilancio del  corrente esercizio  che viene modificato
come appresso indicato:

   spese per il fondo regionale per la montagna
   (artt 5, 6 e 13 LR 19/12/1996, n. 95).

Tali disponibilità  sono  ripartite  tra  le  Comunità  Montane
secondo i parametri e le procedure di calcolo di cui all'allegato
n. 1 alla presente legge.

2. Per  l'esercizio 1997,  le disponibilità  saranno determinate
con la legge di bilancio.

La presente  Legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 19 Dicembre 1996

La presente  Legge è  stata approvata dal Consiglio regionale il
13-11-1996 ed è stata vistata dal Commissario del Governo il 14-
12-1996.

CHITI

ALLEGATO 1
PARAMETRI E  PROCEDIMENTO DI  CALCOLO PER  IL RIPARTO  TRA LE  CM
DELLA QUOTA DEL FONDO RISERVATA AGLI INTERVENTI SPECIALI

(art. 5. secondo comma)

1. Per  la ripartizione annua del fondo, relativamente alla quota
del  30%  riservata  agli  interventi  speciali,  si  assumono  i
seguenti parametri:

a) superficie  montana di  ciascuna Comunità  Montana (in  sigla
   Cm), misurata  in ettari ed espressa in percentuale sul totale
   delle superfici  montane di  tutte le  Comunità Montane della
   Toscana (di seguito indicata come: parametro "sup");
b) popolazione residente nella zona montana di ciascuna Comunità
   Montana, espressa  in percentuale  sul totale dei residenti in
   zona montana  di tutte  le Comunità Montane della Toscana (di
   seguito indicata come: parametro "pop");
c) rapporto  tra il valore aggiunto al costo corrente dei fattori
   prodotto da  ciascuna Comunità Montana e calcolato pro capite
   sulla popolazione  residente in  zona  montana,  e  il  valore
   aggiunto al  costo corrente dei fattori prodotto dalla Toscana
   e calcolato  pro  capite  sulla  popolazione  residente  della
   Regione  (tale   rapporto  sarà  di  seguito  indicato  come:
   parametro "difpil").

2. I  parametri di  cui al  punto 1  sono  determinati  nel  modo
seguente:

a) la  popolazione residente  di ciascun  Comune facente parte di
   Comunità Montana  è stabilita  sulla base della più recente
   pubblicazione Istat  per i  Comuni totalmente  montani e sulla
   base dei  dati disponibili  presso i  Comuni per  quelli  solo
   parzialmente montani;
b) la superficie montana di ciascuna Comunità Montana è desunta
   dall'allegato n.  1 alla  legge regionale  18-8-1992,  n.  39,
   così come  risulta modificato dall'art. 1, terzo comma, della
   legge regionale 12-4-1995, n. 53 e successive modifiche;
c) il  valore aggiunto di ciascuna Comunità Montana è pari alla
   somma dei valori aggiunti prodotti dai singoli Comuni, secondo
   i dati  forniti dall'Istituto  regionale per la programmazione
   economica della Toscana (Irpet). Nel caso in cui il numero dei
   residenti in  zona montana  di un  Comune non  corrisponda  al
   totale dei  residenti di  quel Comune,  il valore aggiunto che
   entra nell'addizione  viene rideterminato mediante proporzione
   diretta  rispetto  al  numero  degli  abitanti  in  territorio
   montano.

3. Il  criterio  ispiratore  del  meccanismo  di  riparto  è  il
seguente: al  parametro  "sup"  e  al  parametro  "pop"  sono  in
partenza attribuiti  i pesi  rispettivi di cinque ottavi e di tre
ottavi; la  quota conseguentemente spettante a ciascuna Comunità
Montana  per   effetto  dell'applicazione   di  tali   pesi,   è
successivamente  corretta   mediante  divisione   (il   parametro
"difpil" funge  da divisore): tale correzione avviene in aumento,
se il valore aggiunto pro capite di una Comunità Montana è più
basso di  quello regionale  (in tal caso il parametro "difpil" è
minore di  uno); in diminuzione, nel caso contrario (il parametro
"difpil" è allora maggiore di uno).

4. Il  calcolo di  riparto, per  semplicità di esposizione, può
essere distinto  in tre  fasi. Nella  prima fase  si  applica  la
seguente formula algebrica.

quota% = [(5sup + 3pop)-8]-(difpil),
dove:

quota%  = quota percentuale da assegnare a ciascuna Cm ai fini
          del riparto del fondo;
5sup    = parametro "sup" di ciascuna Cm, moltiplicato per
          cinque;
3pop    = parametro "pop" di ciascuna Cm, moltiplicato per tre;
8       = il risultato della somma (5sup + 3pop) è diviso per
          otto, in quanto i pesi sono espressi in ottavi;
difpil  = il risultato della divisione precedente è
          ulteriormente diviso per il parametro "difpil', per
          tener conto del rapporto tra valore aggiunto di
          ciascuna Cm e valore aggiunto della Regione.

5. La  seconda fase del calcolo utilizza il risultato della prima
fase  per   calcolare  l'entità  delle  risorse  finanziarie  da
assegnare a ciascuna Cm, secondo la formula:

soldi = [(30%fondo) (quota%)]-100,
dove:

soldi      = ammontare del finanziamento provvisoriamente
             attribuito a ciascuna Cm,
30% fondo  = totale delle risorse da ripartire tra le Cm,
quota%     = quota percentuale assegnata a ciascuna Cm a
             conclusione della prima fase di calcolo

6. Una  terza fase  di calcolo si rende ordinariamente necessaria
in  conseguenza   del  fatto  che  il  totale  dei  finanziamenti
attribuiti a  ciascuna Cm risulterà quasi sempre non coincidente
con il  totale delle  risorse da  ripartire. Occorrerà  pertanto
procedere  a  un'operazione  di  riproporzionamento,  secondo  la
formula seguente:

quotadef   = [(soldi)-(totsoldi)]-(30% fondo),

dove:

quotadef   = finanziamento definitivo spettante a ciascuna Cm;
soldi      = risultati della seconda fase di calcolo, ossia
             ammontare del finanziamento provvisoriamente
             attribuito a ciascuna Cm;
totsoldi   = totale dei finanziamenti provvisoriamente attribuiti
             alle Cm;
30% fondo  = totale delle risorse da ripartire tra le Cm.

7. A  ciascuna Comunità Montana è assegnato un finanziamento il
cui  ammontare   è  pari  al  valore  che  assume  la  variabile
"quotadef" a conclusione del calcolo sopra definito.

Allegato n.  2 -  Parametri e  procedimento  di  calcolo  per  il
riparto tra  le Province  della  quota  del  fondo  riservata  al
finanziamento dei progetti delle Comunità Montane

(Art. 6. secondo comma)

1.  Per   la  ripartizione  annua  del  fondo  tra  le  Province,
relativamente alla  quota riservata  ai progetti  delle Comunità
Montane ai sensi dell'art. 6, si assumono i seguenti parametri:

a) superficie  del territorio  classificato  montano  incluso  in
   Comunità  Montane   ricomprese  nella   medesima   Provincia,
   misurata in ettari ed espressa in percentuale sul totale delle
   superfici di tutti i territori montani ricompresi in Comunità
   Montane della  Toscana (di seguito indicata come:  parametro "
   sup");
b) popolazione  residente nelle zone classificate montane incluse
   in Comunità  Montane  ricomprese  nella  medesima  Provincia,
   espressa in  percentuale sul  totale dei  residenti nelle zone
   montane ricomprese  nelle Comunità  Montane della Toscana (di
   seguito indicata come: parametro "pop");
c) rapporto tra il valore aggiunto al co     st   o      corrente
   dei fattori  prodotto dai  Comuni inclusi in Comunità Montane
   ricomprese nella  medesima  Provincia,  calcolato  pro  capite
   sulla popolazione  residente  in  tali  Comuni,  e  il  valore
   aggiunto al  costo corrente dei fattori prodotto dalla Toscana
   e calcolato  pro  capite  sulla  popolazione  residente  nella
   Regione  (tale   rapporto  sarà  di  seguito  indicato  come:
   parametro "difpil").

2. I  parametri di  cui al  punto 1  sono  determinati  nel  modo
seguente:

a) la  popolazione  residente  di  ciascun    Comune  incluso  in
   Comunità Montane  ricomprese  nella  medesima  Provincia,  è
   stabilita sulla  base della  più recente  pubblicazione Istat
   per  i  Comuni  totalmente  montani  e  sulla  base  dei  dati
   disponibili presso  i  Comuni  per  quelli  solo  parzialmente
   montani;
b) la superficie montana di ciascuna Comunità Montana è desunta
   dall'allegato n.  1 alla  legge regionale  18-8-1992,  n.  39,
   così come  risulta modificato dall'art. 1, terzo comma, della
   legge regionale 12-4-1995, n. 53 e successive modifiche;
c) il  valore  aggiunto  è  calcolato  su    base    comunale  e
   successivamente sommato  per Provincia, secondo i dati forniti
   dall'Istituto regionale  per la programmazione economica della
   Toscana (Irpet). Nel caso di Comuni solo parzialmente montani,
   il  parametro   è  ridefinito  mediante  proporzione  diretta
   rispetto al numero dei residenti in territorio montano.

3. Il  criterio  ispiratore  del  meccanismo  di  riparto  è  il
seguente: al  parametro  "sup"  e  al  parametro  "pop"  sono  in
partenza attribuiti  i pesi  rispettivi di cinque ottavi e di tre
ottavi; la quota conseguentemente attribuita a ciascuna Provincia
per effetto  dell'applicazione di  tali  pesi,  è  poi  corretta
mediante divisione  per il  parametro "difpil",  con gli  effetti
già illustrati al paragrafo 3 dell'allegato n. 1.

4. Il  calcolo di  riparto, per  semplicità di esposizione, può
essere distinto  in tre  fasi. Nella  prima fase  si  applica  la
seguente formula algebrica:

quota%    = [(5sup + 3pop)-8]-(difpil),

dove:

quota%    = quota percentuale da assegnare a ciascuna Provincia
            ai fini del riparto del fondo;
5sup      = parametro "sup" di ciascuna Provincia, moltiplicato
            per cinque;
3pop      = parametro "pop" di ciascuna Provincia, moltiplicato
            per tre;
8         = il risultato della somma (5sup + 3pop) è diviso per
            otto, in quanto i pesi sono espressi in ottavi;
difpil    = il risultato della divisione precedente
            èulteriormente diviso per il parametro "difpil",
            per tener conto del rapporto tra valore aggiunto
            prodotto dai Comuni inclusi in Cm della medesima
            Provincia e valore aggiunto della Regione;

5. La  seconda fase del calcolo utilizza il risultato della prima
fase  per   calcolare  l'entità  delle  risorse  finanziarie  da
assegnare a ciascuna Provincia, secondo la formula:

soldi      = [(70% fondo) (quota%)]-100,

dove:

soldi      = ammontare del finanziamento provvisoriamente
             attribuito a ciascuna  Provincia;
70%fondo   = fondo totale delle risorse da ripartire tra
             le Province;
quota%     = quota percentuale assegnata a ciascuna Provincia
             a conclusione della prima fase di calcolo.

6. Una  terza fase  di calcolo si rende ordinariamente necessaria
in  conseguenza   del  fatto  che  il  totale  dei  finanziamenti
attribuiti a  ciascuna  Provincia  risulterà  quasi  sempre  non
coincidente con  il totale delle risorse da ripartire. Occorrerà
pertanto procedere a un'operazione di riproporzionamento, secondo
la formula seguente:

quotadef   = [(soldi)-(totsoldi)]-(70% fondo),

dove:

quotadef   = finanziamento definitivo spettante a ciascuna
             Provincia;
soldi      = risultati della seconda fase di calcolo, ossia
             ammontare del finanziamento provvisoriamente
             attribuito a ciascuna Provincia;
totsoldi   = totale dei finanziamenti provvisoriamente attribuiti
             a tutte le Province;
70% fondo  = totale delle risorse da ripartire tra le Province.

7. A  ciascuna Provincia  è assegnato  un finanziamento  il  cui
ammontare è  pari al valore che assume la variabile "quotadef" a
conclusione del calcolo sopra definito.

MONTAGNA
FINANZIAMENTI

