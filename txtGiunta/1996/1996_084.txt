Interventi a sostegno della qualificazione dell'offerta turistica
complessiva.

Il Consiglio Regionale ha approvato il 15-10-1996
Il Commissario del Governo ha apposto il visto l'11-11-1996
Il Presidente  della Giunta  Regionale promulga la seguente legge
regionale:

Titolo I
NORME GENERALI

ARTICOLO 1
(Oggetto e finalità)

1. La presente legge definisce le procedure per la programmazione
e l'attuazione degli interventi regionali a sostegno dei processi
di qualificazione dell'offerta turistica toscana. In particolare,
essa si propone le seguenti finalità:

a) orientare  l'offerta turistica complessiva alle esigenze della
   domanda turistica  interna ed  estera, garantendo nel contempo
   la  conservazione   e  la   valorizzazione   delle   tipicità
   dell'offerta toscana;
b) orientare  e sostenere  i processi  di  integrazione  tra  gli
   interventi di  qualificazione dell'offerta degli Enti locali e
   delle imprese operanti nel turismo;
c) orientare  e sostenere interventi che garantiscano un'armonica
   integrazione con  altri comparti,  con particolare riferimento
   alla cultura,  all'ambiente, alle  produzioni di  qualità dei
   vari settori economici;
d) qualificare  l'offerta dei  servizi rivolti sia all'utente che
   alle imprese,  individuando  come  strategici  i  processi  di
   aggregazione delle  imprese finalizzati  alla  erogazione  dei
   servizi stessi in forma collettiva;
e) ottimizzare  e qualificare  i  servizi  di  accoglienza  e  di
   informazione turistica;
f) promuovere  processi di  qualificazione dell'offerta  in  aree
   turisticamente omogenee,  privilegiando interventi in grado di
   produrre effetti moltiplicatori delle azioni.

ARTICOLO 2
(Tipologie degli interventi)

1. La  Regione persegue  il raggiungimento delle finalità di cui
all'art. 1, tramite:

a) forme  di  sostegno  a  sistemi  integrati  di  intervento  di
   qualificazione dell'offerta  turistica, in aree turisticamente
   omogenee,  per  azioni  realizzate  da  Enti  locali,  aziende
   speciali degli  Enti locali,  società a  prevalente  capitale
   pubblico,  enti   che  agiscono   senza  finalità  di  lucro,
   nell'ambito dei Programmi sperimentali di area di cui all'art.
   5;
b) forme   di    sostegno  agli    interventi  di  qualificazione
   dell'offerta turistica  realizzati da  piccole e medie imprese
   operanti nei diversi settori del turismo;
c) l'esercizio   delle   funzioni  di  indirizzo,  coordinamento,
   controllo e monitoraggio, nonché la realizzazione di Progetti
   speciali di  interesse regionale, secondo quanto stabilito dai
   successivi artt. 12 e 13.

Titolo II
STRUMENTI E PROCEDURE

ARTICOLO 3
(Piano  di  Indirizzo  degli  interventi  per  la  qualificazione
dell'offerta turistica)

1. Sulla  base delle  determinazioni del  Programma regionale  di
sviluppo, con apposito Piano di Indirizzo approvato dal Consiglio
regionale ai  sensi dell'art.  7 della  LR 9  giugno 1992, n. 26,
"Prima attuazione  dell'art. 48 dello Statuto", sono disciplinate
le  attività  di  sostegno  agli  interventi  di  qualificazione
dell'offerta turistica.

2. La  Giunta regionale, previ confronto con le Province, sentiti
gli Enti  locali e le rappresentanze delle categorie interessate,
predispone la  proposta del  Piano  di  Indirizzo  da  sottoporre
all'approvazione  del   Consiglio   regionale   unitamente   alle
risultanze del precedente Piano di Indirizzo.

3. Il Piano di Indirizzo definisce:

a) il  quadro   di    riferimento  per  la  programmazione  degli
   interventi di qualificazione dell'offerta turistica;
b) le  determinazioni programmatiche e gli obiettivi specifici al
   cui perseguimento  sono rivolti  gli  interventi  disciplinati
   dalla presente  legge, compresa  l'individuazione degli ambiti
   settoriali nei  quali intervenire  con i  Progetti speciali di
   interesse regionale di cui all'art. 13.

ARTICOLO 4
(Direttive di attuazione)

1. Il  Consiglio regionale,  su proposta  della Giunta,  approva,
entro il  28 febbraio  di  ogni  anno,  specifiche  Direttive  di
attuazione  degli  interventi  di  sostegno  alla  qualificazione
dell'offerta turistica  disciplinati dalla  presente  legge,  nel
rispetto del Piano di Indirizzo di cui all'art. 3.

2. La  Giunta regionale  approva  la  proposta  di  Direttive  di
attuazione, previo  confronto con  le Province e sentiti gli Enti
locali, le  associazioni  di  categoria  degli  operatori,  delle
imprese operanti  nel turismo  e le  associazioni che si occupano
della tutela  del consumatore.  La Giunta  regionale trasmette al
Consiglio regionale  la proposta di Direttive entro il 31 gennaio
di ogni anno.

3. La  Giunta regionale,  contestualmente alla trasmissione della
proposta  di   Direttive  di  attuazione,  allega  il  consuntivo
finanziario  e   una  relazione   contenente  i  risultati  e  le
valutazioni  degli  interventi  realizzati  in  attuazione  delle
precedenti Direttive.

4.  Le  Direttive  di  attuazione,  nel  rispetto  del  Piano  di
Indirizzo, contengono:

a) le  Direttive  per  la  Fidi  Toscana  SpA, relativamente agli
   interventi  a  favore  delle  piccole  e  medie  imprese,  che
   individuano: gli  obiettivi specifici  di  ogni  tipologia  di
   intervento;  le   priorità;   la   categoria   dei   soggetti
   beneficiari; l'entità  dei finanziamenti  alla  Fidi  Toscana
   SpA;  l'entità,  le  modalità di accesso e di erogazione dei
   contributi, nonché  le procedure per la rendicontazione e per
   il controllo  della loro  efficacia; le ipotesi di revoca e di
   decadenza  dei   contributi.  Tali   direttive  hanno  valenza
   triennale, ad eccezione della determinazione dei finanziamenti
   assegnati   alla   Fidi   Toscana   SpA   che   è   stabilita
   annualmente con legge di bilancio;
b) le  direttive   che    individuano    le  aree  di  dimensione
   sovracomunale dove  si attuano  i  Programmi  sperimentali  di
   area,  gli  obiettivi  di  riferimento,  i  finanziamenti  per
   ciascun Programma,  nonché l'entità, le modalità di accesso
   e di  erogazione dei  contributi e  le relative  procedure  di
   attuazione;
c) le  direttive che  specificano gli ambiti settoriali nei quali
   la Regione  interviene  con  Progetti  speciali  di  interesse
   regionale e l'entità del relativo finanziamento.

5. La Giunta regionale provvede all'attuazione degli interventi e
ne cura l'articolazione e la specificazione.

ARTICOLO 5
(Programmi sperimentali di area)

1. Al  fine di  attivare processi  di qualificazione dell'offerta
turistica  complessiva   in  aree   di  dimensione  sovracomunale
strategiche per  lo sviluppo  turistico, la  Regione, secondo  le
determinazioni del  Programma regionale  di sviluppo  e  con  una
particolare attenzione  ai sistemi  economici  locali,  programma
interventi finanziari definiti da appositi Programmi sperimentali
di area.

2. I  Programmi sperimentali  di area  hanno  caratteristiche  di
intersettorialità; tramite essi, la Regione:

a) coordina  e disciplina  la programmazione,  il finanziamento e
   l'attuazione di  interventi  previsti  anche  da  altre  leggi
   regionali,   comunque    finalizzati    alla    qualificazione
   dell'offerta turistica complessiva dell'area;
b) persegue  l'utilizzazione razionale,  all'interno  delle  aree
   individuate,  delle   risorse  attivate   a  livello   locale,
   regionale, nazionale e comunitario;
c) finanzia  interventi di  qualificazione dell'offerta turistica
   complessiva nelle  aree individuate, sulla base delle forme di
   sostegno previste dal successivo Titolo III.

3. I  Programmi sperimentali di area sono promossi dalle Province
nel cui  territorio sono  localizzate le  aree individuate  dalle
Direttive di attuazione, previo coinvolgimento degli Enti locali,
di enti pubblici, di enti senza finalità di lucro, di società a
prevalente capitale  pubblico, da  aziende speciali  degli   enti
locali e delle rappresentanze delle categorie interessate.

4. I Programmi sperimentali di area contengono:

a) il  quadro di  riferimento generale  relativo al  contesto nel
   quale si collocano gli interventi programmati;
b) gli obiettivi generali e specifici che si intende perseguire;
c) il  quadro complessivo  degli interventi programmati e la loro
   scansione temporale;
d) i  singoli progetti  che li compongono, articolati in progetti
   di Enti  locali, di  enti pubblici, di enti senza finalità di
   lucro, di  società a prevalente capitale pubblico, di aziende
   speciali degli  Enti locali, con i rispettivi piani finanziari
   e le  varie fonti di finanziamento pubblico di livello locale,
   regionale, nazionale e comunitario e di finanziamento privato;
e) l'analisi   della  situazione  emerse  dal  confronto  con  le
   rappresentanze  delle   imprese   e   le   esigenze   per   la
   qualificazione dell'offerta turistica nelle aree interessate;
f) gli  indicatori fisici  e finanziari per il monitoraggio degli
   interventi e la valutazione dei risultati.

5. Le  Province approvano  i Programmi  sperimentali di area e li
presentano alla  Giunta regionale,  secondo  le  modalità  e  le
procedure definite  dalle Direttive di attuazione di cui all'art.
4, comma  4, lett.  b), entro sessanta giorni dalla pubblicazione
delle Direttive stesse.

6. Qualora  l'area interessata dal Programma sperimentale di area
ricomprenda territori  situati  in  più  Province,  la  relativa
proposta è presentata congiuntamente dalle Province coinvolte.

7. La  Giunta regionale provvede alla verifica di conformità dei
Programmi sperimentali  di area rispetto al Piano di Indirizzo ed
alle Direttive di attuazione, entro trenta giorni dal ricevimento
della  proposta;   successivamente,  la   Giunta  provvede   alla
erogazione del relativo finanziamento alle Province.

8. Le  Province attuano  i Programmi  sperimentali  di  area  nel
rispetto delle  disposizioni previste  dagli artt.  6 e  7, e  ne
predispongono la  relativa rendicontazione,  secondo le modalità
espressamente previste dalle Direttive di attuazione.

Titolo III
FORME DI  SOSTEGNO PER  LA QUALIFICAZIONE  DELL'OFFERTA TURISTICA
COMPLESSIVA

Capo I
INTERVENTI A  FAVORE DI  ENTI LOCALI,  ENTI PUBBLICI,  ENTI SENZA
FINALITÀ DI  LUCRO, SOCIETÀ  A PREVALENTE   CAPITALE  PUBBLICO,
AZIENDE SPECIALI DEGLI ENTI LOCALI

ARTICOLO 6
(Interventi realizzati da parte di Enti locali)

1. La  Regione sostiene,  con i  Programmi sperimentali  di  area
proposti dalle  Province e  secondo le  modalità previste  dalle
Direttive  di   attuazione,  gli  interventi  degli  Enti  locali
finalizzati alla  qualificazione e  alla creazione di strutture e
attrezzature  complementari   alla  ricettività,   nonché  alla
valorizzazione delle risorse turistiche di base.

2. Per il sostegno degli interventi previsti dal comma 1, possono
essere concessi  finanziamenti  in  conto  capitale  fino  ad  un
massimo di  sessanta per  cento della  spesa complessiva ritenuta
ammissibile.

3. Gli Enti locali beneficiari dei finanziamenti sono tenuti alla
rendicontazione delle  spese  sostenute  alle  Province,  secondo
quanto stabilito dalla legislazione vigente.

ARTICOLO 7
(Interventi realizzati da parte di enti senza finalità di lucro,
di società  a prevalente capitale pubblici e di aziende speciali
degli Enti locali)

1. La  Regione sostiene,  con i  Programmi sperimentali  di  area
proposti dalle  Province e  secondo le  modalità previste  dalle
Direttive di  attuazione, gli  interventi per  la creazione  e la
qualificazione di  strutture e  attrezzature  complementari  alla
ricettività   turistica,   nonché   di   strutture   ricettive,
realizzate  da   enti  senza   finalità  di  lucro,  società  a
prevalente capitale  pubblico, di  aziende  speciali  degli  Enti
locali per  la gestione  di servizi pubblici, costituite ai sensi
della L.  8 giugno  1990, n.  142  "Ordinamento  delle  Autonomie
locali", e successive modificazioni.

2. Per il sostegno degli interventi previsti dal comma 1, possono
essere concessi  finanziamenti  in  conto  capitale  o  in  conto
interessi in  forma attualizzata.  Il  cofinanziamento  regionale
dell'intervento non  può, comunque,  superare  il  quaranta  per
cento della  spesa complessiva  ritenuta ammissibile, nel caso di
finanziamento in conto capitale.

3. I  soggetti beneficiari  dei finanziamenti  sono  tenuti  alla
rendicontazione delle  spese alle  Province, secondo le modalità
espressamente previste dalle Direttive di attuazione.

Capo II
INTERVENTI A  FAVORE DELLE  PICCOLE E  MEDIE IMPRESE OPERANTI NEI
DIVERSI SETTORI DEL TURISMO

ARTICOLO 8
(Contributi in conto interessi)

1. La  Regione sostiene  i processi  di sviluppo e ammodernamento
delle piccole  e medie  imprese operanti  nei diversi settori del
turismo, finalizzati  alla qualificazione della offerta turistica
e dei  relativi servizi,  tramite la concessione di contributi in
conto interessi  in  forma  attualizzata,  secondo  le  modalità
stabilite nelle  Direttive di attuazione di cui all'art. 4, comma
4, lettera a).

2. Ai contributi concessi per la realizzazione degli investimenti
ammessi ai  benefici previsti  dal comma  1, si  applica un  asso
annuo di  interesse ridotto  fino ad  un  massimo  di  tre  punti
rispetto al tasso di riferimento.

3. I  finanziamenti assistiti da contributo regionale non possono
superare la durata di quindici anni.

4. Le  specifiche tipologie  di intervento,  gli importi minimi e
massimi degli  investimenti, la durata dei relativi finanziamenti
e l'entità  della riduzione  del tasso  annuo di  interesse sono
stabiliti nelle  Direttive di attuazione di cui all'art. 4, comma
4, lettera a).

ARTICOLO 9
(Contributi in conto capitale)

1. La  Regione sostiene  i processi  di sviluppo e ammodernamento
delle piccole  e medie  imprese operanti  nei diversi settori del
turismo finalizzati alla qualificazione della offerta turistica e
dei relativi  servizi, tramite  la concessione  di contributi  in
conto  capitale,   con  priorità   per  i  consorzi  o  società
consortili tra imprese.

2. La  Regione, per  sostenere le  attività di  cui al  comma 1,
concede contributi  in conto  capitale nella  misura massima  del
trenta per cento della spesa ritenuta ammissibile.

3.  Le  priorità  relative  alle  tipologie  di  azione  e  alle
specifiche caratteristiche dei soggetti beneficiari, le modalità
per l'accesso  ai contributi,  l'ammontare minimo e massimo degli
interventi ammissibili, le specifiche modalità di erogazione dei
contributi  e   di  rendicontazione  delle  spese  sostenute  dai
beneficiari sono  stabiliti dalle  Direttive di attuazione di cui
all'art. 4, comma 4, lettera a).

ARTICOLO 10
(Criteri di priorità)

1. Nel  caso di interventi localizzati nelle aree interessate dai
Programmi  sperimentali  di  area,  le  Direttive  di  attuazione
possono prevedere che ai contributi concessi si applichi un tasso
annuo di  interesse ridotto  fino ad  un massimo  di cinque punti
rispetto al  tasso di  riferimento,  ovvero  che  siano  concessi
contributi in  conto capitale fino ad una percentuale massima del
cinquanta per cento della spesa ritenuta ammissibile.

2. Le  Direttive di attuazione possono prevedere priorità per le
domande presentate  dalle piccole  e medie  imprese operanti  nei
diversi settori del turismo per interventi localizzati nelle aree
interessate dai Programmi sperimentali di area.

ARTICOLO 11
(Fondi presso la Fidi Toscana SpA)

1. Per la concessione delle agevolazioni di cui agli artt. 8 e 9,
la Regione,  si avvale  della Fidi Toscana SpA  che,  sulla  base
delle Direttive  di attuazione  di cui  all'art. 4,  istruisce le
domande e  provvede a  concedere  ed  erogare  i  contributi  con
graduatorie trimestrali.

2. Ai  fini di  cui al  comma 1,  la Giunta regionale costituisce
specifici fondi  a contabilità  separata presso  la Fidi Toscana
SpA.

Capo III
ATTIVITÀ DELLA GIUNTA

ARTICOLO 12
(Attività di  indirizzo, di  coordinamento, di monitoraggio e di
controllo)

1. La  Giunta regionale,  per le  finalità della presente legge,
svolge direttamente  azioni di  informazione, di  promozione e di
coordinamento, nei  confronti dei  soggetti pubblici  e  privati,
secondo le modalità definite dalle Direttive di attuazione.

2. La  Giunta regionale  attua specifiche  azioni di monitoraggio
sullo stato  di attuazione  degli interventi  finanziari ai sensi
della presente  legge mediante  la stretta  collaborazione  degli
Enti locali  e della   FIDI   Toscana   SpA,  relativamente  agli
ambiti di  rispettiva competenza,  ed assicura  nel  contempo  le
funzioni di  controllo e  di ispezione nei confronti dei soggetti
attuatori e beneficiari.

ARTICOLO 13
(Progetti speciali di interesse regionale)

1. Al  fine di  garantire livelli omogenei di servizio rispetto a
standard  regionali,   nazionali  e   comunitari  su   tutto   il
territorio,  la   Giunta  regionale,   sulla  base  degli  ambiti
settoriali definiti  dalle Direttive  di cui all'art. 4, comma 4,
lettera  c),   attua  specifici  interventi  tramite  i  Progetti
speciali di interesse regionale.

Titolo IV
NORME TRANSITORIE E FINALI

ARTICOLO 14
(Norma transitoria)

1. In sede di prima applicazione, la Giunta regionale costituisce
apposito fondo,  ai sensi  dell'art. 11,  presso la  Fidi Toscana
SpA  per  la  concessione  di  contributi  in conto  interessi  a
favore delle piccole e medie imprese operanti nei diversi settori
del turismo;  tali contributi  sono concessi  dalla Fidi  Toscana
SpA  sulla  base  delle  Direttive  contenute  nell'allegato  "A"
alla presente legge.

ARTICOLO 15
(Norma finanziaria)

1. Per il finanziamento degli interventi previsti dalle Direttive
di  cui  all'art.  14  (Norma  transitoria),  in  sede  di  prima
applicazione della  presente legge,  relativamente  all'esercizio
finanziario 1996,  si provvede  con imputazione al cap. 38440 che
viene  istituito  con  la  seguente  variazione,  agli  stati  di
previsione della  parte "spesa"  del bilancio di previsione 1996,
in competenza e cassa, per lo stesso importo:

in diminuzione

Cap. 50060
   Fondo globale  - finanziamento  spese ulteriori
   programmi di sviluppo (spese investimento artt.
   38  - 87 LR 6 maggio 1977 n. 28)            Lire 3.220.913.636
di nuova istituzione

Cap. 38440
   FIDI  Toscana   SpA  -   Contributi  in   conto
   interessi attualizzati  alle  imprese  operanti
   nel  settore   del  turismo   per  aiuti   agli
   investimenti (LR 84/96)                     Lire 3.220.913.636

2. Per il finanziamento degli interventi previsti dalle direttive
di attuazione di cui all'art. 4 della presente legge si provvede,
a decorrere dall'anno 1997, con legge di bilancio.

ARTICOLO 16
(Normativa comunitaria)

1. La misura degli aiuti previsti dalla presente legge non eccede
gli importi  "de minimis" determinati dalla normativa comunitaria
per le  piccole e medie imprese, in conformità alla direttiva CE
96/C 213/04, pubblicata il 23 luglio 1996.

ARTICOLO 17
(Cassata applicazione di norme regionali)

1. La  LR 17 febbraio 1984, n. 13 "Disciplina dei finanziamenti a
sostegno delle  attività produttive non agricole" non si applica
agli interventi di sostegno alle attività turistiche, a far data
dall'entrata in vigore della presente legge.

ARTICOLO 18
(Norma finale)

1. Le disposizioni di cui agli articoli 3, 4, 5, 6, 7, 9, 12 e 13
si applicano a decorrere dal 1 gennaio 1997.

La presente  Legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come Legge della Regione Toscana.

La presente  Legge dichiarata urgente ai sensi dell'art. 28 dello
Statuto e  dell'art. 127  della Costituzione  entra in  vigore il
giorno stesso della sua pubblicazione.

Firenze, 14 novembre 1996

CHITI

La presente  Legge è  stata approvata dal Consiglio regionale il
15-10-1996 ed è stata vistata dal Commissario del Governo il 11-
11-1996.

Allegato A
DIRETTIVE  DI  ATTUAZIONE  ALLA   FIDI  TOSCANA   SpA,  ai  sensi
dell'art. 14

1. Beneficiari degli interventi

1.1. Sono  beneficiari le  piccole e medie imprese localizzate in
Toscana ed operanti nei diversi settori del turismo, ivi compresi
gli alberghi,  le residenze  turistico-alberghiere, i campeggi, i
villaggi turistici, le case per ferie, gli stabilimenti balneari,
gli   ostelli  per  la  gioventù,  i  rifugi  alpini,  i  rifugi
escursionistici, i  bivacchi, gli  affittacamere, i residence, le
case e gli appartamenti per vacanze, le agenzie di viaggio.

1.2. Le piccole e medie imprese devono avere i requisiti previsti
dalla direttiva  CE  96-C  213-04,  e  successive  modificazioni,
pubblicata il  23-7-1996, e  non devono  avere oltre 100 camere o
200 posti letto, ovvero oltre 500 piazzole per i campeggi.

2. Priorità

2.1. Sono prioritarie le domande delle piccole e medie imprese il
cui investimento è localizzato:

a) nelle  aree della  Toscana esclusa dai benefici previsti dagli
   interventi dei fondi strutturali dell'Unione Europea;
b) nelle  aree    della    Toscana    interessate  dai  Programmi
   sperimentali di area.

2.2. Le  priorità di  cui sopra  sono  cumulabili  e  comportano
un'anticipazione  convenzionale   di  30  giorni  dalla  data  di
completamento della  documentazione prevista dal successivo punto
5.

3. Spese di intervento ammissibili

3.1. Le  spese di  investimento ammissibili comprendono, al netto
di imposte, tasse, oneri previdenziali e notarili:

a) l'acquisto, la costruzione, l'ampliamento, la ristrutturazione
   di immobili;
b) l'acquisto di impianti, macchinari, arredi, attrezzature;
c) l'acquisto di "software";
d) le  spese per  l'adeguamento alle normative vigenti in materia
   di sicurezza,  di accessibilità  alle  persone  disabili,  di
   edificazione in zone sismiche.

3.2. Le  spese indicate  al precedente  punto 3.1.  devono essere
ancora da  sostenere   o devono  essere iniziate  non prima di 12
mesi dalla data di presentazione della domanda di contributo.

3.3. Sono  comprese tra  le  spese  di  investimento  ammissibili
indicate al  precedente punto  3.1., sia  quelle  destinate  alle
strutture  ricettive  che  quelle  destinate  alle  strutture  di
carattere  congressuale,   ricreativo,  sportivo  e  terapeutico,
complementari all'attività ricettiva svolta dall'impresa.

3.4. Sono escluse dalle spese di investimento ammissibili:

a) le scorte di magazzino e gli automezzi;
b) gli  immobili già  esistenti, gli impianti, i macchinari, gli
   arredi e  le attrezzature  ceduti all'impresa dai soci o dagli
   amministratori dell'impresa  stessa   o  dai  loro  coniugi  o
   parenti entro  il secondo  grado. Sono  ricompresi  in  questa
   fattispecie i beni provenienti da società nella cui compagine
   siano  presenti  i  soci  o  gli  amministratori  dell'impresa
   beneficiaria o  i loro  coniugi o  parenti  entro  il  secondo
   grado.

4. Importo dell'investimento e del contributo

4.1. Le spese per l'acquisto o la costruzione di immobili o delle
strutture complementari  indicate al punto 3.3., sono ammissibili
fino ad un massimo di 5.000 milioni.

4.2. Le  spese per  l'ampliamento  o  la  ristrutturazione  degli
immobili e  delle strutture  complementari indicate al punto 3.3.
sono ammissibili fino ad un massimo di 2.000 milioni.

4.3. Le  altre spese sono ammissibili fino ad un massimo di 1.000
milioni.

4.4. Il contributo in conto interessi è concesso nella misura di
3 punti  su un  finanziamento a  medio termine  o su  un  leasing
regolati ad  un tasso  di interesse  non superiore  al  tasso  di
riferimento del  settore turistico- alberghiero. Il finanziamento
a medio  termine, o  il leasing  agevolato, deve avere un importo
non  superiore   al  30%  dell'investimento  ed  una  durata  non
superiore a  10 anni  per le  spese indicate  al punto  4.1.;  un
importo non  superiore al 50% dell'investimento ed una durata non
superiore a  10 anni  per le  spese indicate  al punto  4.2.;  un
importo non  superiore al 70% dell'investimento ed una durata non
superiore a 5 anni per le spese indicate al punto 4.3.

4.5. La  misura del  contributo in conto interessi è elevata a 5
punti per gli investimenti localizzati nelle aree interessate dai
Programmi sperimentali di area.

4.6. Il  finanziamento, o  il  leasing,  non  deve  essere  stato
erogato o  perfezionato, al  momento  della  presentazione  della
domanda di contributo da parte dell'impresa.

5. Documentazione

5.1 Le  piccole e  medie imprese  devono presentare la domanda di
contributo  a    Fidi   Toscana    SpA,  allegando   la  seguente
documentazione:

a) il  certificato di iscrizione al registro delle imprese presso
   la Camera  di Commercio, Industria, Artigianato e Agricoltura,
   non anteriore a tre mesi;
b) l'atto costitutivo e lo statuto vigente (per le società);
c) l'elenco   dei    soci  allegato  al  bilancio  dell'esercizio
   precedente a  quello nel  quale viene presentata la domanda di
   contributo (per le società);
d) il  bilancio d'esercizio  dei due  anni precedenti  quello nel
   quale viene  presentata la  domanda di contributo, ivi inclusa
   la  relazione   sulla  gestione   degli  amministratori  e  la
   relazione dei sindaci, ove ne sia previsto l'obbligo;
e) la  descrizione  e  l'importo  complessivo  dell'investimento,
   corredati da idonea documentazione di spesa, con l'indicazione
   della copertura  finanziaria e  degli obiettivi  produttivi ed
   occupazionali che si intendono conseguire;
f) il conto economico di previsione post investimento;
g) una  dichiarazione  sostitutiva  di  atto  notorio  attestante
   l'esistenza dei  requisiti di piccola e media impresa ai sensi
   della presente direttiva;
h) una  dichiarazione sostitutiva  di atto notorio attestante che
   l'impresa non  ha  richiesto  e  non  intende  richiedere  per
   l'investimento in  questione altre  agevolazioni  finanziarie,
   pena la revoca del contributo;
i) idonea  documentazione attestante l'esistenza dei requisiti di
   priorità.

5.2. Ciascuna  impresa può presentare a Fidi  Toscana  SpA  più
domande di  contributo, purché  a fronte  di  spese  di  importo
complessivo non  superiore ai  massimali indicati  ai punti 4.1.,
4.2., 4.3.

6. Procedure

6.1. Fidi  Toscana  SpA  istruisce la  domanda di contributo dopo
il completamento  della documentazione  da parte dell'impresa. La
documentazione deve  essere completata,  pena la decadenza, entro
90 giorni dalla prima richiesta di completamento.

6.2. Fidi  Toscana  SpA  concede ogni  tre mesi i contributi alle
imprese   che siano  in possesso  dei necessari  requisiti e  che
abbiano completato la documentazione almeno 30 giorni prima della
fine del  trimestre, secondo  una graduatoria  costituita in base
all'ordine  cronologico   della  data   di  completamento   della
documentazione,  tenendo   conto  delle  priorità  definite  dal
precedente punto 2.

6.3. Fidi  Toscana  SpA  trasmette  alla  Giunta  regionale  e al
Consiglio regionale  la graduatoria  trimestrale entro  15 giorni
dalla  sua  compilazione.  Fidi  Toscana  SpA  inoltre  trasmette
comunicazione dell'avvenuta concessione di contributi all'impresa
interessata  e   alla  banca   o   alla   società   di   leasing
finanziatrice.

6.4. La  banca o  la società di leasing finanziatrice comunica a
Fidi Toscana  SpA  le  proprie  decisioni  in  merito,  entro tre
mesi dal ricevimento della comunicazione di Fidi Toscana SpA.

6.5. Fidi  Toscana  SpA  eroga i  contributi in conto interessi o
i  canoni   attualizzati  in   unica  soluzione.   Il  tasso   di
attualizzazione è  pari al  tasso ufficiale  di sconto in vigore
alla data della graduatoria di concessione dei contributi.
6.6. L'erogazione è subordinata:

a) alla  realizzazione dell'investimento  da parte dell'impresa e
   all'erogazione a  saldo del finanziamento o al perfezionamento
   dell'operazione di  leasing, nonché  all'acquisizione di  una
   dichiarazione   sostitutiva   di   atto   notorio   rilasciata
   dall'impresa medesima  attestante che  l'investimento è stato
   effettuato ed è conforme al progetto ammesso ai contributi.
   Non  alterano  la  conformità  al  progetto  di  investimento
   ammesso ai  contributi eventuali modifiche che, fatte comunque
   salve le  finalità dell'investimento,  non spostino in misura
   superiore al  20% l'importo  globale e  la proporzione  tra le
   diverse tipologie  di spesa  (immobili; impianti,  macchinari,
   arredi, attrezzature; altre spese).
   In  ogni   caso  i   contributi  sono   erogati  in  relazione
   all'importo   dell'investimento    effettivamente   realizzato
   dall'impresa e  comunque non  oltre l'importo  del progetto di
   investimento ammesso ai contributi.
b) all'acquisizione,  ove prevista, della certificazione ai sensi
   del DLgs 8-8-1994, n. 490.

6.7. Il  diritto al  contributo decade ove l'impresa non completi
l'investimento entro  18 mesi  dalla data  della  graduatoria  di
concessione dei contributi medesimi e non ottenga entro tale data
l'erogazione,   anche    parziale,   del   finanziamento   o   il
perfezionamento dell'operazione di leasing.

6.8.  La   Giunta  regionale   esercita  i  controlli  in  merito
all'attuazione  della   presente  direttiva.  Le  risultanze  dei
controlli sulle  imprese ammesse  al contributo  sono trasmesse a
Fidi Toscana SpA per gli atti conseguenti.
Il rifiuto  dei controlli  della Giunta  regionale da parte delle
imprese comporta  la sospensione  del contributo  concesso e  non
erogato da parte di Fidi Toscana SpA.
L'impresa  beneficiaria  del  contributo  decade  dal  contributo
medesimo qualora  sia accertata  la non sussistenza dei requisiti
previsti dalla  presente direttiva  o qualora  l'impresa persista
nel rifiutare  i controlli  della Giunta regionale. In tale caso,
Fidi Toscana SpA deve provvedere al recupero del contributo.

6.9. Fidi  Toscana  SpA  assicura  a  tutte le  imprese che hanno
presentato  domanda   di  contributo  la  conoscenza  degli  atti
relativi alle  procedure di  ammissione o  di esclusione  che  le
riguardano. Fidi  Toscana  SpA  assicura  altresì  ai   soggetti
pubblici e  privati che  lo  richiedano  la  conoscenza  di  dati
statistici riassuntivi degli interventi effettuati ai sensi della
presente direttiva.

7. Compensi a Fidi Toscana SpA.

7.1. Alla  Fidi Toscana  SpA  è  riconosciuto  il   diritto   di
percepire dalle  imprese, al  momento della  presentazione  della
domanda  di   contributo,  un  compenso  per  l'attività  svolta
nell'attuazione della  presente direttiva  pari  a  L.  500.000=,
oltre IVA, per ogni domanda presentata.

8. Rendiconto e indicazione dei risultati

8.1.  Fidi  Toscana   SpA  trasmette  annualmente   alla   Giunta
regionale e  al Consiglio  regionale il rendiconto dei contributi
richiesti, concessi ed erogati.

8.2. Fidi  Toscana  SpA  trasmette  alla  Giunta  regionale  e al
Consiglio  regionale   una  relazione   annuale   contenente   le
indicazioni dei risultati della presente direttiva, che segnala:

a) il  rapporto tra l'importo dei contributi concessi e l'importo
   dei finanziamenti o leasing e degli investimenti agevolati;
b) la     variazione      dell'occupazione    in      conseguenza
   dell'investimento;
c) la tipologia dell'investimento;
d) le  aree    geografiche  dei  beneficiari,  suddivise  per  il
   territorio  di   competenza  delle   Aziende   di   Promozione
   Turistica.

9. Interessi

9.1. Gli  interessi maturati  sulle  disponibilità  liquide  del
fondo sono  destinati all'incremento del fondo medesimo, al netto
degli oneri  fiscali di  competenza, degli  oneri per il recupero
dei contributi,  nonché delle  spese di  gestione del fondo e di
pubblicazione degli  interventi,  queste  ultime  in  misura  non
superiore al 4% annuo della consistenza ad inizio anno del fondo.

TURISMO
FINANZIAMENTI

