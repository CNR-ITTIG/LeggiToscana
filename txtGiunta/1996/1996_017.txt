Modifiche ed  integrazioni della  LR n.  1 del 7 Gennaio 1994, in
materia di sbarramenti di ritenuta e relativi bacini di accumulo.

Il Consiglio Regionale ha approvato il 31-01-1996
Il Commissario del Governo ha apposto il visto il 23-03-1996
Il Presidente  della Giunta  Regionale promulga la seguente legge
regionale:

ARTICOLO 1
(Modifiche ed  integrazioni dell'art.  1 della LR 7 gennaio 1994,
n. 1)

1. All'art.  1, comma  1, della  LR 7 gennaio 1994, n. 1, dopo le
parole: "comma  4 dell'art.  10 della L. 18 maggio 1989, n. 183,"
sono inserite le parole:

   "come sostituito  dall'art. 1,  comma 3,  del decreto  legge 8
   agosto 1994, n. 507, convertito in legge dall'art. 1, comma 1,
   della legge 21 ottobre 1994, n. 584,".

2. All'art. 1, comma 2, della LR 7 gennaio 1994, n. 1, le parole:
"dieci  metri   di  altezza",  sono  sostituite  con  le  parole:
"quindici metri  di altezza"  e le  parole: "inferiore ai 100.000
metri cubi"  sono sostituite  con le  parole:  "inferiore  ad  un
milione di metri cubi".

3. All'art.  1 della LR 7 gennaio 1994, n. 1, dopo il comma 3, è
aggiunto il seguente comma:

   "4. Il  regolamento di cui all'art. 12 individua in quali casi
   le norme della presente legge non si applicano ai manufatti di
   altezza non  superiore  a  due  metri  e  che  determinano  un
   accumulo di acqua di volume non superiore a 5.000 metri cubi".

ARTICOLO 2
(Modifiche ed  integrazioni dell'art.  2 della LR 7 gennaio 1994,
n. 1)

1.  L'articolo  2  della  LR  7  gennaio  1994,  n.  1  è  così
sostituito:

   "Art. 2
   (Competenze regionali)

   1. Le  funzioni di competenza regionale di cui all'art. 1 sono
   esercitate dai  dirigenti responsabili  degli uffici del Genio
   Civile.

   2. Sono comunque fatte salve le procedure sulla valutazione di
   impatto  ambientale   disciplinate  dalla   vigente  normativa
   statale e  regionale, nonché  la  relativa  competenza  della
   Giunta regionale,  di cui  all'art. 7,  comma 1  della  LR  18
   aprile 1995, n. 68."

ARTICOLO 3
(Modifiche all'art. 3 della LR 7 gennaio 1994, n. 1)

1. I  commi 3 e 4 dell'art. 3 della LR 7 gennaio 1994, n. 1, sono
soppressi.

ARTICOLO 4
(Modifica all'art. 4 della LR 7 gennaio 1994, n. 1)

1. Il comma 1 dell'art. 4 della LR 7 gennaio 1994, n. 1, è così
sostituito:

   "1. L'ufficio  del Genio  Civile, effettuata l'istruttoria del
   progetto esecutivo,  lo approva  e  rilascia  l'autorizzazione
   alla costruzione,  previa sottoscrizione di due distinti fogli
   di  condizioni,   riguardanti  rispettivamente  le  norme  che
   dovranno   essere    rispettate   durante    la    costruzione
   dell'impianto  e   le  norme   relative  alla  manutenzione  e
   all'esercizio dello stesso attinenti anche la regolamentazione
   circa l'uso della risorsa idrica in caso di emergenza".

ARTICOLO 5
(Sostituzione dell'art. 6 della LR 7 gennaio 1994, n. 1)

1. L'art. 6 della LR 7 gennaio 1994, n. 1 è così sostituito:

   "Art. 6
   (Collaudo)

   1. Entro trenta giorni dalla comunicazione di inizio lavori di
   cui all'art.  5,  comma  2,  il  titolare  dell'autorizzazione
   comunica  all'ufficio  del  Genio  Civile  il  nominativo  del
   collaudatore delle opere.

   2.    Il     collaudatore    è    nominato    dal    titolare
   dell'autorizzazione  tra   gli  ingegneri   iscritti  all'albo
   professionale da  almeno dieci  anni, con specifica esperienza
   per le opere di cui alla presente legge, attestata dall'Ordine
   degli Ingegneri,  che non siano intervenuti nelle attività di
   autorizzazione,    progettazione,    direzione,    esecuzione,
   vigilanza e  controllo delle  opere da sottoporre a collaudo e
   che non  siano alle  dipendenze di  enti pubblici  cui compete
   l'emanazione degli  atti inerenti  alle suddette attività. Al
   titolare dell'autorizzazione  che esegua  in proprio i lavori,
   è fatto  obbligo di  chiedere  all'Ordine  provinciale  degli
   Ingegneri la  designazione di  una terna  di nominativi  fra i
   quali scegliere il collaudatore.

   3. Il  regolamento di  cui all'art. 12 disciplina le modalità
   di esecuzione  del collaudo  in corso  d'opera e  del collaudo
   finale,  la   comunicazione  dell'esito   di  detti   collaudi
   all'ufficio del  Genio  Civile,  nonché  le  tipologie  degli
   invasi per i quali il collaudo non è richiesto.

   4.  Le   spese  di   collaudo  ed   i  compensi  spettanti  ai
   collaudatori sono a carico del soggetto autorizzato."

ARTICOLO 6
(Modifica dell'art. 7 della LR 7 gennaio 1994, n. 1)

1. All'art. 7, comma 3, della LR 7 gennaio 1994, n. 1, le parole:
"ingegnere libero  professionista iscritto all'Albo professionale
da almeno  dieci anni"  sono sostituite  dalle parole: "ingegnere
avente  i  requisiti  per  la  nomina  a  collaudatore  ai  sensi
dell'art. 6, comma 2."

ARTICOLO 7
(Integrazione dell'art. 8 della LR 7 gennaio 1994, n. 1)

1. Al  comma 2  dell'art. 8  della LR  7 gennaio  1994, n.  1, le
parole "propone  alla Giunta  regionale"  sono  sostituite  dalla
parola "dispone".

ARTICOLO 8
(Integrazione dell'art. 9 della LR 7 gennaio 1994, n. 1)

1. Al  primo ed  al secondo periodo del comma 1 dell'art. 9 della
LR 7  gennaio 1994,  n. 1  le parole  "la Giunta  regionale" sono
sostituite dalle  parole "il  dirigente responsabile dell'ufficio
del Genio Civile".

2. Il  comma 2  dell'art. 9  della LR  7 gennaio  1994, n.  1  è
soppresso.

ARTICOLO 9
(Modifiche all'art. 10 della LR 7 gennaio 1994, n. 1)

1. All'art.  10, comma  3 della LR 7 gennaio 1994, n. 1 le parole
"ingegnere libero  professionista iscritto all'Albo professionale
da almeno  dieci anni"  sono sostituite  dalle parole: "ingegnere
avente  i  requisiti  per  la  nomina  a  collaudatore  ai  sensi
dell'art. 6, comma 2".

2. All'art.  10, comma  5 della LR 7 gennaio 1994, n. 1 le parole
"la Giunta  regionale, su  proposta dell'ufficio del Genio Civile
territorialmente competente",  sono sostituite  dalle parole  "il
dirigente   responsabile    dell'ufficio   del    Genio    Civile
territorialmente competente".

3. All'art.  10, comma 8, della LR 7 gennaio 1994, n. 1 le parole
"ingegnere libero  professionista iscritto all'Albo professionale
da almeno  dieci anni"  sono sostituite  dalle parole: "ingegnere
avente  i  requisiti  per  la  nomina  a  collaudatore  ai  sensi
dell'art. 6, comma 2".

4. Al  comma 9  dell'art. 10  della LR  7 gennaio  1994, n.  1 le
parole "la  Giunta" sono  sostituite dalle  parole "il  dirigente
responsabile dell'ufficio del Genio Civile".

ARTICOLO 10
(Inserimento dell'art. 10-bis nella LR 7 gennaio 1994, n. 1)

1. Dopo  l'art. 10  della LR  7 gennaio 1994, n. 1 è inserito il
seguente art. 10-bis.

   "Art. 10-bis
   (Responsabilità del proprietario del terreno su cui sorge
   l'impianto)

   1. Nei  casi in cui il soggetto titolare dell'autorizzazione o
   il soggetto  che a  qualunque titolo  esercisce l'impianto sia
   diverso dal  proprietario del terreno su cui l'impianto sorge,
   quest'ultimo, se  il primo  non provvede,  è comunque  tenuto
   all'osservanza delle  disposizioni della presente legge, salvo
   il suo diritto di rivalsa secondo le norme della legge civile.

   2. Il  proprietario del  terreno su  cui sorge l'impianto deve
   comunicare all'Ufficio  del Genio  Civile entro  30 giorni dal
   perfezionamento dei  relativi atti,  l'avvenuta cessione della
   proprietà o la variazione del soggetto cui a qualunque titolo
   è affidata la gestione dell'impianto."

ARTICOLO 11
(Integrazioni e  modifiche dell'art.  11 della LR 7 gennaio 1994,
n. 1)

1. Dopo  il comma  4 dell'art.  11 della LR 7 gennaio 1994, n. 1,
sono inseriti i seguenti commi da 4-bis a 4-sexies;

   "4-bis -  Qualora gli interventi di urgenza di cui all'art. 8,
   comma 3,  ed all'art. 9, comma 2, siano stati resi necessari a
   seguito di  incauta custodia,  deficienza  di  manutenzione  o
   imperizia di  gestione, si  applica la sanzione amministrativa
   del pagamento di una somma da L. 2.000.000 a L. 12.000.000.

   4-ter -  Il proprietario  del terreno  su cui sorge l'impianto
   che omette  di comunicare  la cessione  della proprietà  o il
   cambio di  gestione ai  sensi dell'art.  10-bis, comma  2,  è
   soggetto alla  sanzione amministrativa  del pagamento  di  una
   somma da L. 500.000 a L. 2.000.000.

   4-quater -  Per le  altre violazioni alla presente legge ed al
   regolamento   di    attuazione   si    applica   la   sanzione
   amministrativa del  pagamento di  una somma da L. 500.000 a L.
   3.000.000.

   4-quinquies -  Per le opere superiori ai dieci metri d'altezza
   e che  determinano un  invaso superiore  ai 100.000 metri cubi
   l'importo  delle  sanzioni  amministrative  di  cui  ai  commi
   precedenti è raddoppiato.

   4-sexies -  In caso  di  mancata  adozione  dei  provvedimenti
   previsti dall'art.  8, terzo  comma, o  di mancata  esecuzione
   dell'ordine di  demolizione previsto dall'art. 9, primo comma,
   e  dall'art.   10,  nono   comma,  si   applica  una  sanzione
   amministrativa pari al 20% del costo degli interventi eseguiti
   d'ufficio."

2. Al  comma 6  dell'art. 11  della LR  7 gennaio  1994, n. 1, le
parole: "ai  commi  1,  2,  3,  4  del  presente  articolo"  sono
sostituite con le parole: "al presente articolo".

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 1 marzo 1996

CHITI

La presente  legge è  stata approvata dal Consiglio Regionale il
31 Gennaio  1996 ed  è stata vistata dal Commissario del Governo
il 23 Marzo 1996.



ASSETTO IDROGEOLOGICO

