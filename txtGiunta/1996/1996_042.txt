Disciplina delle attività regionali di Protezione Civile.

Il Consiglio Regionale ha approvato il 6-6-1996.
Il Commissario del Governo ha apposto il visto il 6-6-1996
Il Presidente  della Giunta  Regionale promulga la seguente legge
regionale:

TITOLO I
DISPOSIZIONI GENERALI

ARTICOLO 1
(Finalità)

1. La  presente legge  detta norme  sulle attività  regionali in
materia di  protezione civile così come disciplinata dalla legge
24-2-1992, n.  225 (di  seguito definita  legge nazionale)  e nel
rispetto delle  attribuzioni da  essa stabilite,  nell'ambito del
servizio nazionale  di protezione  civile, promuovendo  anche  il
concorso degli  enti locali  secondo i  principi  della  legge  8
giugno 1990,  n. 142  e della  legge regionale 19 luglio 1995, n.
77,  e  favorendo  la  partecipazione  delle  organizzazioni  del
volontariato  nonchè   delle  strutture   operative  e  tecnico-
scientifiche già presenti nel territorio della Regione.

2. La  Regione assume,  quali finalità nella realizzazione delle
proprie attività  in materia di protezione civile, l'incolumità
della  popolazione,   la  salvaguardia   dell'ambiente  e   delle
infrastrutture pubbliche  e private  dai danni  e dal pericolo di
danni derivanti  da calamità  naturali, da catastrofi e da altri
eventi calamitosi.

ARTICOLO 2
(Attività di protezione civile)

1. Sono  attività di  protezione civile  alle quali  la  Regione
partecipa, quelle volte alla previsione e prevenzione delle varie
ipotesi di  rischio di  cui all'art.  2 della legge nazionale, al
soccorso  delle   popolazioni   sinistrate   e   al   superamento
dell'emergenza, secondo  quanto  specificato  dall'art.  3  della
legge nazionale.  Per gli interventi di soccorso e di superamento
dell'emergenza, la  Regione svolge compiti di collaborazione e di
concorso con  gli organi  centrali e periferici dello Stato e con
gli enti locali.

2. La  Regione mantiene  un costante rapporto di informazione, di
collaborazione e  partecipazione con  le autorità nazionali, con
gli  enti   locali  e  con  gli  organismi  operanti  nell'ambito
regionale  in   materia  di  protezione  civile,  anche  su  base
volontaria.

3. La Regione può:

a) partecipare,  su richiesta  e previo  accordo con i competenti
   organi statali e delle Regioni interessate, alle iniziative di
   protezione civile nel territorio di altre Regioni;
b) addivenire  ad intese  preventive con  le Regioni  finitime ai
   fini dell'espletamento  di attività  di protezione  civile di
   comune interesse.

TITOLO II
PROGRAMMAZIONE REGIONALE

ARTICOLO 3
(Piano regionale previsionale e piano generale di prevenzione)

1. La  Regione approva,  entro dodici mesi dall'entrata in vigore
della presente  legge, il piano regionale previsionale e il piano
generale di  prevenzione relativi  ai possibili eventi calamitosi
interessanti  il   territorio  regionale,   in  armonia   con  le
indicazioni dei programmi nazionali ove esistenti.

2. Il piano regionale previsionale individua, in particolare:

a) i  dati e  le informazioni concernenti il territorio regionale
   necessari al fine della individuazione e caratterizzazione dei
   rischi ed  eventuali  forme  di  rilevazione,  elaborazione  e
   memorizzazione specificamente  necessaria  per  i  fini  della
   protezione civile;
b) l'effettuazione  di studi  e ricerche  su fenomeni  generatori
   delle condizioni  di rischio  al fine  di definire  modelli  o
   procedure previsionali  di  valutazione  delle  situazioni  di
   rischio;
c) la  predisposizione e  l'utilizzazione dei  modelli matematici
   previsionali  o   di  altre   procedure  equivalenti   per  la
   valutazione  quantitativa   e  qualitativa   delle   possibili
   conseguenze degli eventi calamitosi;
d) la  definizione di  mappe tematiche  previsionali  di  rischio
   interessanti determinate  zone del territorio regionale, sulla
   base delle  caratteristiche di pericolosità, esposizione e di
   vulnerabilità;
e) la  ricomposizione    organica    delle  conoscenze  acquisite
   relativamente al territorio e alla popolazione interessata dai
   rischi e dagli eventi calamitosi.

3. Il  piano regionale  previsionale è  definito  tenendo  conto
delle competenze in materia di raccolta, elaborazione, gestione e
diffusione dei dati attribuite dalla normativa vigente ai diversi
livelli istituzionali  ed  alle  competenze  dei  dipartimenti  e
uffici  regionali.   Per  gli   aspetti   connessi   al   rischio
industriale, derivante  dalle attività soggette agli obblighi di
cui  agli  articoli  4  e  6  del  DPR  n.  175/88  e  successive
modificazioni  ed   integrazioni,  il   piano   previsionale   è
predisposto con  la collaborazione  dell'ARPAT e dei dipartimenti
di  prevenzione   delle  Aziende   sanitarie  per   le  parti  di
competenza.

4. Il  piano generale  di prevenzione,  che si  attua  attraverso
piani programma  di cui  all'art. 9  della LR  26/92, nei  limiti
delle disponibilità di bilancio, prevede in particolare:

a) il  fabbisogno di  opere, interventi,  progetti per prevenire,
   mitigare e  fronteggiare le  conseguenze di eventi calamitosi,
   mediante l'adeguamento  a condizione  di sicurezza,  e secondo
   criteri di  priorità, delle  situazioni che  possono generare
   pericoli per  il territorio  con particolare  riferimento alle
   popolazioni e alle infrastrutture essenziali;
b) l'effettuazione    di    studi    e    ricerche    finalizzate
   all'applicazione  di   procedure  e   metodologie   preventive
   correlate alle singole tipologie di rischio;
c) le modalità per l'organizzazione di periodiche esercitazioni,
   anche con  le strutture  degli enti locali compresi gli operai
   forestali dipendenti  dagli  stessi,  del  Servizio  sanitario
   nazionale,  del   Corpo  forestale   dello   Stato   e   delle
   associazioni del  volontariato, per  sperimentare i sistemi di
   allertamento e  di intervento nonchè per affinare le forme di
   reciproca collaborazione  e di  coordinamento con  gli  organi
   centrali e periferici dello Stato di cui all'art. 2;
d) la   realizzazione    di    attività  di  informazione  e  di
   sensibilizzazione, in  favore  delle  popolazioni  interessate
   alle diverse  ipotesi di  rischio, sui comportamenti da tenere
   per prevenire  gli eventi calamitosi o per ridurre gli effetti
   dannosi nonchè  per la  immediata organizzazione del soccorso
   basata sulla capacità della comunità di sfruttare le proprie
   risorse;
e) il  fabbisogno complessivo  di mezzi  materiali,  attrezzature
   fornibili  agli   enti  locali   ed   alle   associazioni   di
   volontariato  con  obbligo  di  immediata  disponibilità  per
   impieghi di protezione civile;
f) la  realizzazione di attività di preparazione e aggiornamento
   professionale in  materia di  protezione civile destinate agli
   operatori con  particolare  riguardo  al  personale,  compreso
   quello volontario  appartenente ad  associazioni iscritte  nel
   registro regionale del volontariato e nell'elenco nazionale di
   cui al DPR 21 settembre 1994 n. 613.

5. Nella predisposizione dei piani di cui al presente articolo la
Giunta  regionale   può  avvalersi   anche  del  concorso  delle
strutture  operative  del  Servizio  nazionale  della  protezione
civile operanti a livello regionale.

6. Il  piano regionale  previsionale  ed  il  piano  generale  di
prevenzione  sono   pubblicati  sul  Bollettino  Ufficiale  della
Regione.

ARTICOLO 4
(Piano regionale di emergenza)

1.  La   Regione,  sulla  base  delle  informazioni  e  dei  dati
previsionali utilizzati  nell'ambito dei  programmi regionali  di
previsione  e   prevenzione,   approva,   entro   diciotto   mesi
dall'entrata in  vigore della  presente legge, il piano regionale
di emergenza  disaggregato secondo  le  principali  tipologie  di
rischio interessanti  il territorio  regionale, assicurandone  il
coordinamento  con  i  piani  provinciali  di  emergenza  di  cui
all'art. 14 della legge nazionale.

2. Il Piano regionale di emergenza disciplina in particolare:

a) le  modalità di concorso per la gestione delle emergenze e le
   modalità di raccordo organizzativo con le strutture operative
   nazionali di  cui all'art.  11 della  legge operanti a livello
   regionale;
b) l'individuazione  e l'organizzazione  delle  risorse  umane  e
   materiali di  cui può  disporre la Regione, per interventi di
   primo soccorso ed assistenza;
c) la costituzione di un organico sistema di strutture logistiche
   nonchè di  centri operativi  per  l'attuazione  del  concorso
   della Regione  nei soccorsi, nel ricovero dei sinistrati e nel
   superamento delle situazioni di emergenza;
d) la   realizzazione   di   una  rete  di  collegamenti  per  la
   comunicazione e la trasmissione di informazioni;
e) la  predisposizione di  procedure e metodi, per gli interventi
   di soccorso ed emergenza;
f) l'individuazione  e la  modalità di  redazione di progetti di
   intervento di  importanza strategica  ai  fini  di  protezione
   civile di singole opere ed infrastrutture;
g) le  modalità di intervento nel caso di aziende con rischio di
   incidenti rilevanti di cui alla LR 12 agosto 1991, n. 41.

3. Il  piano fornisce  indicazioni sulle  modalità di intervento
finanziario  della   Regione  degli   enti  locali   per  la  sua
realizzazione.

4. Il piano è pubblicato sul Bollettino Ufficiale della Regione.

ARTICOLO 5
(Individuazione di  azioni e  prescrizioni  su  specifici  ambiti
territoriali)

1. In  base alle  mappe tematiche  previsionali di rischio di cui
all'art.  3,   comma  secondo  punto  d),  la  Regione  individua
specifiche azioni e prescrizioni concernenti ambiti territoriali,
finalizzate alla riduzione e prevenzione del rischio.

2. Tali  azioni e  prescrizioni sono inserite nel Piano di bacino
di cui all'art. 17 e seguenti della legge 18/5/1989 n. 183 "Norme
per il  riassetto organizzativo  e funzionale  della  difesa  del
suolo" e  nel  Piano  di  indirizzo  territoriale  (PIT)  di  cui
arll'art. 6  della LR  16/01/1995 n.  5 "Norme per il Governo del
territorio", secondo  le disposizioni  contenute nel  Titolo  II,
capo primo della suddetta legge.

3. La  Giunta Regionale applica, ove ne ricorrano le circostanze,
le disposizioni  cautelari di  cui all'art. 12 della LR di cui al
comma precedente.

TITOLO III
ORGANIZZAZIONE REGIONALE DELLA PROTEZIONE CIVILE

ARTICOLO 6
(Competenze degli organi e delle strutture regionali)

1. Il Consiglio regionale approva i pani di cui agli articoli 3 e
4.

2. La Giunta regionale provvede, secondo quanto disposto dalla LR
7 novembre  1994 n.  81 in  ordine agli  studi ed  alle  ricerche
preliminari alla  redazione dei programmi e del piano di cui agli
artt. 3  e 4  nonchè alle  convenzioni di  cui all'art.  9; cura
l'attuazione dei piani di previsione e prevenzione e del piano di
emergenza di  cui agli  artt. 3  e 4; assicura l'attuazione degli
interventi di  emergenza di competenza regionale conseguenti alla
dichiarazione dello  stato di  emergenza.  La  Giunta  regionale,
inoltre,  relaziona  annualmente  al  Consiglio  sullo  stato  di
attuazione della presente legge.

3.   Il    Presidente   della    Giunta   regionale,    ai   fini
dell'espletamento delle  competenze della  Regione in  materia di
protezione  civile,   può  acquisire,  anche  mediante  apposite
riunioni, il  parere del  Commissario di  Governo nella Regione e
dei Prefetti.

4. Il  Presidente della  Giunta regionale  richiede al Presidente
del Consiglio  dei  Ministri  la  dichiarazione  dello  stato  di
emergenza di cui all'art. 5 della legge nazionale.

ARTICOLO 7
(Comitato regionale di protezione civile)

1. è  istituito il Comitato regionale di protezione civile quale
organo consultivo della Regione.

2. Il  Comitato fornisce,  in  particolare,  pareri  alla  Giunta
regionale in ordine ai piani di cui agli artt. 3 e 4.
Il Comitato è composto da:

a) il  Presidente della Giunta regionale, o l'Assessore regionale
   da questi delegato, che lo presiede;
b) gli  altri assessori  regionali designati dal Presidente della
   Giunta;
c) i  Presidenti delle  Province o  gli Assessori  provinciali da
   loro delegati;
d) i  Sindaci  o  Assessori  delegati  dei  Comuni  capoluogo  di
   Provincia, nonchè  i Sindaci  o Assessori  delegati di  altri
   cinque comuni,  designati dalla  sezione regionale  dell'ANCI,
   tenendo anche conto degli interessi omogenei in relazione alle
   diverse aree di rischio;
e) cinque rappresentanti delle Comunità Montane, designati dalla
   Sezione regionale dell'UNCEM;
f) il  comandante della  Regione Militare  Tosco-Emiliana  o  suo
   delegato;
g) i  segretari   generali  delle  Autorità  di  Bacino  o  loro
   delegati;
h) l'Ispettore regionale dei Vigili del Fuoco o suo delegato;
i) sette    rappresentanti  delle  Associazioni  di  volontariato
   iscritte nel registro regionale e nell'elenco nazionale di cui
   al DPR  21 settembre  1994, n.  613 e designati dalla Consulta
   regionale del volontariato;
l) l'amministratore dell'ARSIA;
m) il direttore generale dell'ARPAT;
n) il responsabile regionale del soccorso alpino del CAI;
o) un rappresentante della Croce Rossa Italiana;
p) il coordinatore regionale del Corpo Forestale dello Stato;
q) il coordinatore del Comitato regionale grandi rischi;
r) un  direttore generale  di Azienda  sanitaria e  un  direttore
   generale di  Azienda ospedaliera  designati collegialmente dai
   direttori generali delle Aziende toscane;
s) un dirigente del Dipartimento della prevenzione di una Azienda
   sanitaria  designato  collegialmente  dai  direttori  generali
   delle Aziende toscane.

3. Sono altresì invitati a partecipare alle sedute del Comitato:

a) i Prefetti delle Province della Toscana o loro delegati;
b) un  rappresentante del Dipartimento nazionale della protezione
   civile.

4.  Il  Presidente  della  Giunta  regionale  può  prevedere  la
partecipazione alle  riunioni del  Comitato di  rappresentanti di
altri enti o Organismi eventualmente interessati.

5. Il  Comitato è  nominato con  decreto  del  Presidente  della
Giunta regionale  entro sessanta  giorni dall'entrata  in  vigore
della presente legge e dura in carica tre anni.

6. Le  funzioni di  segretario del  Comitato sono  svolte  da  un
dipendente regionale.

7. Le  spese di  funzionamento del  Comitato sono  a carico della
Regione. Le  eventuali indennità di missione e di trasferta sono
a  carico  delle  amministrazioni  di  appartenenza  dei  singoli
componenti.

8. Ai  rappresentanti di  cui  al  comma  2  lett.  i)  e  n)  è
corrisposto il  rimborso delle spese effettivamente sostenute per
la partecipazione alle sedute del Comitato.

ARTICOLO 8
(Struttura organizzativa regionale)

1. Entro  60 giorni  dall'entrata in vigore della presente legge,
nell'ambito  del  Dipartimento  delle  Attività  Generali  della
Presidenza e degli Affari Legislativi e Giuridici è individuata,
con deliberazione  della  Giunta  regionale,  la  responsabilità
organizzativa per  il coordinamento  dei compiti  in  materia  di
protezione  civile   attribuiti   alle   strutture   del   Centro
Direzionale ai  sensi della LR n. 81/94, sulla base di specifiche
direttive della Giunta regionale.

2. La Giunta regionale  provvede ad istituire il gruppo operativo
regionale  per   la  protezione   civile  e   ne  disciplina   le
attribuzioni, la  composizione e il funzionamento entro 60 giorni
dall'entrata in vigore della presente legge.

3. Il  gruppo operativo  può  essere  articolato  in  nuclei  in
relazione  alla  tipologia  di  evento  calamitoso  ed  alla  sua
localizzazione.

4. Il  gruppo operativo  è presieduto dal dirigente responsabile
della struttura  di cui  al comma  1 ed  è attivato  in caso  di
eventi calamitosi.

5. Il  gruppo operativo  coordina gli  interventi delle strutture
organizzative interessate al soccorso e all'emergenza.

6. Il  dirigente responsabile  della struttura  di cui al comma 1
garantisce la  partecipazione alle attività del gruppo operativo
di rappresentanti delle associazioni del volontariato operanti in
materia, precisate  all'art. 3, comma 4, lett. c).

7. Alle  riunioni del  gruppo operativo  possono partecipare  gli
assessori regionali competenti.

8.  Qualora   sia  necessario,   al  verificarsi   degli   eventi
calamitosi, un  intervento urgente  ed indifferibile,  i relativi
provvedimenti   amministrativi,    previa   autorizzazione    del
Presidente della  Giunta, sono  adottati dal  responsabile  della
struttura organizzativa  di cui  al comma  1, in  deroga a quanto
previsto dall'art. 11, comma 5, della LR n. 81/1994.

ARTICOLO 9
(Convenzioni)

1. La  Regione, per  il conseguimento  degli  obiettivi  definiti
dalla presente  legge e  per  affrontare  complessi  problemi  di
carattere operativo e tecnico-scientifico attinenti a ricerche od
indagini riguardanti  la previsione,  la prevenzione, l'attività
di  preparazione  all'emergenza,  l'aggiornamento  professionale,
l'informazione della popolazione in materia di protezione civile,
può  avvalersi,   mediante  apposite  convenzioni,  di  istituti
universitari e di ricerca, di enti ed organi tecnici dello Stato,
di aziende  pubbliche e  private,  di  istituzioni  scientifiche,
delle cooperative  sociali iscritte all'albo regionale, istituito
dalla  LR  28  gennaio  1994,  n.  13  e  delle  Associazioni  di
volontariato  iscritte   nel  registro  regionale  e  nell'elenco
nazionale di cui al DPR 21 settembre 1994, n. 613.

2. La  Regione può,  altresì, stipulare convenzioni con aziende
pubbliche e private, con associazioni di volontariato iscritte al
registro regionale  e nell'elenco  nazionale di  cui  al  DPR  21
settembre 1994  n.  613,  con  le  cooperative  sociali  iscritte
all'albo   regionale,   al   fine   di   assicurare   la   pronta
disponibilità di  attrezzature, mezzi,  macchinari  e  personale
specializzato da  impiegare nelle  fasi di  emergenza a  supporto
delle strutture  di protezione  civile. I  soggetti convenzionati
devono assicurare il rispetto della normativa per la tutela della
salute nei luoghi di lavoro nonchè il rispetto delle norme anche
contrattuali che regolano il relativo rapporto di lavoro.

3. Le convenzioni di cui al precedente comma sono stipulate sulla
base di quanto contenuto nel piano generale di prevenzione di cui
all'art. 3  con particolare riguardo alla lettera e) del medesimo
art. 3.

4. Analoghe  convenzioni  possono  essere  stipulate  dagli  enti
locali, per quanto di rispettiva competenza.

TITOLO IV
CONCORSO  DEGLI  ENTI  LOCALI,  DELLE  AZIENDE  SANITARIE  E  DEL
VOLONTARIATO

ARTICOLO 10
(Coordinamento con gli enti locali)

1. Le  Province ed  i Comuni  concorrono  alla  organizzazione  e
realizzazione delle  attività di  protezione civile nel rispetto
della  disciplina   stabilita  dalla   legge  nazionale  e  delle
attribuzioni di cui alla legge 8 giugno 1990 n. 142.

2. A  tal fine la Regione può stipulare apposite convenzioni con
gli enti locali per favorire il più efficace coordinamento delle
iniziative in materia di protezione civile.

ARTICOLO 11
(Competenze delle Province)

1. Per  le finalità  di protezione Civile le Province svolgono i
seguenti compiti:

a) rilevazione,  raccolta, elaborazione ed aggiornamento dei dati
   di rischio  acquisiti sulla  base di  uniformi metodologie, ai
   fini  dell'elaborazione  e  dell'aggiornamento  dei  piani  di
   indirizzo di previsione e prevenzione e dei piani di indirizzo
   di emergenza;
b) approvazione  di programmi  provinciali  di  previsione  e  di
   prevenzione sulla base dei piani comunali di cui al successivo
   art. 12  ed in  armonia con i programmi ed i piani regionali e
   nazionali;
c) predisposizione  di un  piano finalizzato  a  fronteggiare  le
   situazioni di  emergenza di  cui all'art.  2, comma 1, lettera
   a), della legge nazionale;
d) collaborazione  tecnica e  organizzativa  per  la  istituzione
   degli uffici comunali di protezione civile.

2.  Ai   fini  della  elaborazione  dei  programmi  regionali  di
previsione e  prevenzione e  del piano  regionale di indirizzo di
emergenza, secondo  le procedure  e  le  competenze  proprie,  le
Province  trasmettono   annualmente  alla   Giunta  regionale   i
rispettivi programmi  e piani,  nonchè la relazione illustrativa
atta a valutare i livelli di organizzazione permanente in tema di
interventi di  emergenza  previsti  a  livello  provinciale,  ivi
compresi quelli dei Comuni.

ARTICOLO 12
(Competenze dei Comuni)

1. Per  la finalità  di protezione  civile i  Comuni svolgono  i
seguenti compiti:

a) istituzione dell'ufficio di protezione civile;
b) predisposizione    ed  aggiornamento  dei  piani  comunali  di
   previsione, prevenzione e di emergenza;
c) approntamento  dei mezzi  e delle  strutture  operative  e  di
   comunicazioni necessarie  agli interventi di protezione civile
   previsti dai piani comunali di cui alla lettera b);
d) informazione  alla popolazione,  ai sensi dell'art. 11 del DPR
   n. 175/1988  e successive  modificazioni  e  integrazioni,  in
   relazione alla  presenza sul territorio di attività a rischio
   di incidenti rilevanti, con la collaborazione dell'ARPAT e dei
   dipartimenti di  prevenzione delle  Aziende sanitarie  per  le
   parti di competenza.

2. I  Comuni provvedono  alla rilevazione  sistematica dei  danni
intervenuti ed alla relativa stima con particolare riferimento ai
seguenti settori:

a) opere, beni e servizi pubblici;
b) attività  produttive: industriali,  artigianali, commerciali,
turistiche e della pesca;
c) altri beni previsti.

3. La  rilevazione dei danni intervenuti e la relativa stima sono
trasmesse alla  Regione a  cura delle  Province che effettuano il
coordinamento e  la  raccolta  dei  dati,  anche  ai  fini  degli
interventi previsti dall'art. 4, comma 3.

ARTICOLO 13
(Concorso delle Comunità Montane)

1.  Le   Comunità  Montane   concorrono  alla  organizzazione  e
realizzazione delle  attività di  protezione civile  secondo  le
indicazioni contenute nel programma regionale di emergenza.

2. In particolare, le Comunità montane concorrono alle attività
d prevenzione,  di  indagine,  di  vigilanza  e  di  allertamento
correlate al rischio idrogeologico e agli incendi boschivi.

ARTICOLO 14
(Concorso delle Aziende sanitarie)

1. Il  servizio sanitario  regionale concorre  alla realizzazione
delle  attività   di  protezione   civile  contenute  nel  piano
regionale di  emergenza, di  cui all'art.  4, tramite  le Aziende
sanitarie. In particolare, le Aziende sanitarie:

- partecipano alle iniziative di informazione e sensibilizzazione
  rivolte alla popolazione;
- predispongono    attività    dirette    alla    formazione  ed
  aggiornamento degli  operatori di  protezione civile in materia
  di igiene, sanità, pronto soccorso ed emergenza;
- collaborano,   tramite  i  dipartimenti  di  prevenzione,  alla
  individuazione delle  misure sanitarie  e di sicurezza relative
  agli ambiti di lavoro e di vita;
- organizzano  le attività  di  emergenza  sanitaria  tramite  i
  Dipartimenti di  emergenza ed  urgenza di cui all'art. 14 della
  LR 2 gennaio 1995, n. 1 i quali integrano i "piani disastri" di
  cui al  paragrafo 11.1.3,  parte quarta,  del  piano  sanitario
  regionale approvato  con deliberazione  del Consiglio regionale
  21 dicembre 1995, n. 527.

ARTICOLO 15
(Volontariato di protezione civile)

1. La  Regione riconosce  il ruolo  essenziale del Volontariato e
delle sue Associazioni nelle attività di protezione civile.

2.  La  Regione  assicura  la  più  ampia  partecipazione  delle
Associazioni di  volontariato di  protezione civile,  iscritte al
registro  regionale   del   volontariato,   alle   attività   di
previsione, prevenzione e soccorso.

3. I  Comuni assicurano  la partecipazione  delle associazioni di
volontariato alla  predisposizione e  alla attuazione  dei  piani
comunali di protezione civile.

4. La  Regione sostiene  le attività  di protezione civile delle
Associazioni   del   volontariato   anche   attraverso   appositi
interventi finanziari,  ai sensi  della LR 26 aprile  1993, n. 28
modificata dalla LR 15 aprile 1996, n. 29.

TITOLO V
FINANZIAMENTO DEGLI INTERVENTI

ARTICOLO 16
(Fondo per la protezione civile)

1. è istituito il "Fondo regionale per la protezione civile" per
fare  fronte   agli  oneri   derivanti  dalla   attuazione  degli
interventi previsti  dai Titoli II e III della presente legge, la
cui entità  è stabilita a far data dall'esercizio 1996, in Lire
300 milioni,  e si  fa  fronte  con  la  presente  variazione  da
apportare, per  analogo importo  di competenza  e  di  cassa,  al
bilancio di previsione corrente:

In Diminuzione

Cap. 50260
   Fondo di riserva per spese impreviste         L. 300 milioni

Di Nuova istituzione

Cap. 28315
   Spese per  le attività regionali di protezione
   civile (LR)                                   L. 300 milioni

2. Agli  oneri di  spesa per  gli esercizi  successivi al 1996 si
farà fronte con legge di bilancio.

ARTICOLO 17
(Partecipazione finanziaria al Fondo di altri soggetti)

1. Al sostegno degli oneri di cui all'art. 16 possono contribuire
Enti locali, altri Enti pubblici e soggetti privati.

2.  Il   Presidente  della  Giunta  Regionale  è  autorizzato  a
provvedere, con  proprio decreto,  alla apertura  di un  apposito
conto corrente  bancario e/o postale al quale potranno affluire i
contributi di  enti e soggetti pubblici e privati in occasione di
particolari eventi calamitosi.

TITOLO VI
DISPOSIZIONI FINALI

ARTICOLO 18
(Esecuzione delle opere di pronto intervento)

1. Per  gli interventi  urgenti e  indifferibili di  emergenza  e
soccorso si  può  provvedere  mediante  licitazione,  trattativa
privata o  in economia, in deroga a quanto previsto dalle vigenti
disposizioni in materia.

La presente  Legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 10 Giugno 1996

CHITI

La presente legge è stata approvata dal Consiglio regionale l'8-
5-1996 ed è stata vistata dal Commissario del Governo 6-6-1996



PROTEZIONE CIVILE

