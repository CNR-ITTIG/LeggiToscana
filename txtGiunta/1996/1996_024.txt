Criteri  per   il  recupero   dei  crediti  acquisiti  a  seguito
dell'estinzione  delle   obbligazioni  fidejussorie   del   fondo
regionale  di   garanzia.  Modifiche   ed  integrazioni  alla  LR
30.5.1994, n. 41 istitutiva della FIDI Agricola SpA.

Il Consiglio Regionale ha approvato il 27-2-1996
Il Commissario del Governo ha apposto il visto il 23-3-1996
Il Presidente  della Giunta  Regionale promulga la seguente legge
regionale:

ARTICOLO 1
(Azione di recupero dei crediti)

1. La  Regione, a  seguito di  accordo transattivo con il sistema
bancario relativamente alle obbligazioni fidejussorie a suo tempo
assunte dal  Fondo Regionale  di Garanzia,  realizzato  ai  sensi
della LR  30.5.1994 n. 41 così come modificata dall'art. 6 della
LR del  16.8.1995  n.  88,  esercita  l'azione  di  regresso  nei
confronti dei  debitori principali,  nonché contro gli eventuali
coogaranti, in  quanto surrogata  ex lege  nei  diritti  e  nelle
garanzie a suo tempo acquisite dalla Banca finanziatrice.

2. L'azione  di recupero  deve tendere  al  rientro  dell'esborso
finanziario  sopportato   dalla  Regione   in  attuazione   della
transazione, tenuto  anche conto  delle esigenze di recupero e di
mantenimento della funzionalità delle strutture.

3. La  presente legge  si applica  per la definizione dei crediti
già maturati  a seguito di accordi transattivi già sottoscritti
e per quelli che troveranno successiva realizzazione.

4. La  presente legge si applica inoltre per i crediti maturati o
che matureranno  a seguito  del rimborso  da parte  della Regione
delle obbligazioni  del Fondo  regionale di  Garanzia  -  sezione
fidejussoria.

ARTICOLO 2
(Affidamento a Fidi Agricola SpA delle azioni di recupero)

1. L'esercizio  delle azioni  di  recupero,  anche  coattive,  è
demandata alla  Fidi Agricola  SpA la  quale per  lo  svolgimento
delle azioni stesse dovrà attenersi alle direttive impartite dal
Consiglio regionale.

2. Le  direttive definiscono,  fra l'altro, il compenso spettante
alla Fidi  Agricola  SpA  per  lo  svolgimento  delle  azioni  di
recupero.

3. La  Fidi Agricola  SpA dovrà  trasmettere semestralmente alla
Giunta regionale  una relazione dettagliata per tutte le pratiche
in amministrazione, riepilogativa delle azioni svolte.

ARTICOLO 3
(Determinazione dell'ammontare del credito)

1. Il  credito che  la Regione, tramite Fidi Agricola SpA, dovrà
recuperare nei confronti del creditore e di eventuali coobbligati
è costituito  dall'importo riconosciuto  alla banca  sulla  base
dell'atto transattivo  maggiorato degli  interessi in misura pari
al tasso  legale, dal  giorno dell'intervenuto  adempimento  fino
alla data di effettivo rimborso.

2.  La   Fidi  Agricola  SpA  può  concordare  con  il  debitore
principale e/o  con i  coobbligati, anche separatamente tra loro,
rientri differiti,  con una rateizzazione massima decennale e con
il riconoscimento  a favore  della Regione  di interessi  pari al
tasso legale.

ARTICOLO 4
(Atti transattivi)

1. Nel  caso che le garanzie esistenti a fronte del credito della
Regione, determinato  ai sensi  dell'art. 3  comma  n.  1,  siano
insufficienti, ovvero  i  tempi  prevedibili  di  recupero  siano
eccessivamente lunghi  o i  risultati prevedibili  dell'azione di
recupero non  consentano una  soddisfazione integrale del credito
della Regione,  la Fidi  Agricola SpA può definire appositi atti
transattivi utili ad assicurare il migliore risultato possibile e
comunque non  inferiori al  40% dell'importo  di cui  all'art.  3
comma 1.

2. Le  ipotesi  transattive  di  cui  al  precedente  comma  sono
comunicate preventivamente alla Giunta regionale.

3. Nella  comunicazione la  Fidi Agricola  SpA dovrà evidenziare
oltre  che  gli  aspetti  finanziari,  anche  quelli  produttivi,
occupazionali, sociali e territoriali, secondo i criteri indicati
dalle direttive del Consiglio regionale di cui al precedente art.
2.

4. La comunicazione di cui sopra dovrà indicare:

a) il valore di realizzo dei cespiti di garanzia;
b) le  prospettive e  i tempi  di un'eventuale azione coattiva di
   recupero;
c) i  termini della  rateizzazione nonché  delle  corrispondenti
   garanzie,  che   potranno  essere   anche  diverse  da  quelle
   originarie,  purché   assicurino  un   valore  analogo   alle
   precedenti.

ARTICOLO 5
(Gestione delle partecipazioni ex ETSAF. Integrazioni alla LR n.
41/94)

1. La  Giunta regionale conferisce alla Fidi Agricola SpA mandato
a gestire,  vendere e  ottenere il  rimborso delle partecipazioni
revenienti dalla liquidazione dell'ETSAF.

2. Le  somme recuperate  dalla Fidi  Agricola  sia  a  titolo  di
recupero  dei   crediti  sia   dalla  gestione  o  vendita  delle
partecipazioni di  cui al  punto precedente,  detratte  le  spese
relative  al  compenso  di  cui  all'art.  2  comma  2,  verranno
utilizzate dalla Fidi Agricola come segue:

a) per  la dotazione  finanziaria del Fondo di cui al punto B del
   primo comma dell'art. 17 della LR n. 41/94;
b) per  la costituzione  di un  Fondo indisponibile da utilizzare
   per  l'assunzione   di  partecipazioni  in  imprese  agricole,
   agroalimentari o  di trasformazione  e commercializzazione dei
   prodotti  agricoli,   costituite  in   forma  di  società  di
   capitali, ivi  comprese le società cooperative, in nome e per
   conto   della   Regione   Toscana;   la   ripartizione   delle
   disponibilità  finanziarie  fra  i  fondi  di  cui  sopra  è
   stabilita dalla Giunta regionale.

3. Le  modalità e i criteri di funzionamento del fondo di cui al
precedente comma 2 lett. b) e della gestione delle partecipazioni
sono definite da specifiche direttive del Consiglio regionale.

4. Gli interessi maturati sulle disponibilità liquide del fondo,
al netto  degli oneri  fiscali e  di gestione del fondo sostenuto
dalla Fidi  Agricola SpA,  sono destinati  ad alimentare il fondo
medesimo.

ARTICOLO 6
(Sostituzione comma 5 e 6 art. 13 della LR n. 41/94)

1. I  commi 5  e 6  dell'art. 13  della LR  n. 41/94  sono  così
sostituiti:  "5. La Fidi Agricola SpA può stipulare transazioni,
ove non sia conveniente avviare o proseguire il recupero coattivo
del credito,  con i  criteri e  le modalità previsti dalla LR 28
marzo 1996,  n. 24.   6.  La Fidi Agricola SpA può esonerare gli
enti  creditizi   dall'obbligo   dell'escussione   del   debitore
principale o  rinunciare a  tale escussione,  nei casi  in cui la
Regione Toscana  si surroghi nell'escussione dell'ente creditizio
e  qualora   sussistano  documentati  motivi  di  convenienza  in
rapporto agli oneri da sostenere e ai recuperi prevedibili."

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata urgente ai sensi dell'art. 28 dello
Statuto e  dell'art. 127  della Costituzione  entra in  vigore il
giorno stesso della sua pubblicazione.

Firenze, 28 marzo 1996

CHITI

La presente  legge è  stata approvata dal Consiglio regionale il
27-2-1996 ed  è stata vistata dal Commissario del Governo il 23-
3-1996.



ORGANIZZAZIONI PUBBLICHE
CREDITO
AGRICOLTURA

