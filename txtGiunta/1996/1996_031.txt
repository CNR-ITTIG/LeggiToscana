Disposizioni per la gestione della tenuta di San Rossore.

Il Consiglio Regionale ha approvato il 17-4-1996
Il Commissario del Governo ha apposto il visto il 26-4-1996
Il Presidente  della Giunta  Regionale promulga la seguente legge
regionale:

ARTICOLO 1

1. Per la gestione tecnico-economica della Tenuta di San Rossore,
con relative  pertinenze, accessioni,  dotazioni di  beni mobili,
scorte vive  e morte  affidata in  concessione alla  Regione  dal
Segretariato Generale  della  Presidenza  della  Repubblica,  con
convenzione stipulata  in data 29.12.1995 è istituito un ufficio
regionale affidato ad un Commissario.

2. L'Ufficio  di  cui  al  comma  precedente  fa  riferimento  al
Dipartimento delle  Attività Generali  della Presidenza  e degli
Affari Legislativi e Giuridici.

3. Le  attività di  cui alla  presente  legge  sono  svolte  nel
rispetto della convenzione di cui al comma 1.

ARTICOLO 2

1.  Il   Commissario  è  responsabile  della  gestione  tecnico-
economica  della   Tenuta  con   diretta  emanazione  degli  atti
amministrativi    e     di    diritto     privato    per    conto
dell'amministrazione regionale  e con  l'assunzione  di  autonomi
poteri di entrata e di spesa.

2. Il  Commissario è  tenuto a  dare attuazione  agli obiettivi,
programmi, priorità ed indirizzi fissati dalla Giunta.

3. Sono  di  competenza  della  Giunta,  anche  su  proposta  del
Commissario:

- gli  atti  di    programmazione  per    la  ristrutturazione  e
  manutenzione straordinaria degli immobili;
- gli atti di sub-concessione a soggetti pubblici o privati degli
  immobili e dei terreni;
- le assunzioni di personale a tempo indeterminato.

ARTICOLO 3

1.  Il   Commissario  è   nominato   dalla   Giunta   e   scelto
preferibilmente  fra   il  personale  posto  a  disposizione  dal
Segretariato Generale  della Presidenza  della  Repubblica  sulla
base della  Convenzione  di  cui  al  precedente  art.  1  o  tra
dirigenti della Regione.

2. Il  Commissario resta normalmente in carica per tre anni ed è
riconfermabile.

3. Il mancato o parziale raggiungimento dei risultati di gestione
o la  mancata o  parziale attuazione  degli indirizzi  prefissati
costituiscono motivo  per la  revoca anticipata  dell'incarico da
parte della Giunta.

4. Nel  caso che  sia nominato  Commissario  un  dirigente  della
Regione l'indennità  di carica  è stabilita  dalla Giunta  e si
applicano le  disposizioni di  cui alla  LR 30  dicembre 1993, n.
108.

5. Al  Commissario è  dovuto, quando  si rechi  fuori dalla sede
della Tenuta  per motivi  di ufficio,  in Comuni  distanti  oltre
dieci chilometri,  il rimborso  delle spese di missione in misura
pari a quella prevista per i dirigenti regionali.

6. Le  spese di  cui ai  commi precedenti  sono imputate al conto
della Tenuta.

ARTICOLO 4

1. I  poteri di  spesa sono  conferiti al  Commissario nei limiti
degli stanziamenti  recati  dal  conto  previsionale  annuale  di
gestione approvato  dalla  Giunta,  su  proposta  presentata  dal
Commissario entro il mese di ottobre di ciascun anno .

2. Il  conto è  accompagnato dal  piano annuale  culturale e  di
attività.

3. Le  somme relative  alle spese  autorizzate di  cui  al  conto
previsionale  sono   trasferite   dal   bilancio   regionale   al
Commissario  nelle  forme  e  con  le  modalità  previste  dalla
disciplina regionale in materia di aperture di credito.

4. I  poteri di  entrata sono  esercitati dal  Commissario  quale
agente della riscossione nelle forme e con le modalità stabilite
dal disciplinare della Giunta.

ARTICOLO 5

1. Alle  procedure contrattuali della gestione del Commissario si
applicano  le   disposizioni  sull'attività  contrattuale  delal
Regione di cui alla LR 19 marzo 1996, n. 22.

2. Con  provvedimento della  Giunta da  adottare entro  60 giorni
dalla data  di entrata  in  vigore  della  presente  legge,  sono
individuate le tipologie delle spese da eseguire in economia  con
ordinativo diretto  nel limite e con le modalità di cui all'art.
17 della citata legge.

3. Entro  lo stesso termine la Giunta emana direttive procedurali
per garantire  l'uniformità e  la trasparenza    delle procedure
per la vendita dei prodotti della Tenuta.

ARTICOLO 6

1. La Giunta disciplina, con proprio atto, l'accesso alla Tenuta.

2. Alla  violazione delle disposizioni contenute nel citato atto,
si applica  la sanzione amministrativa pecuniaria da un minimo di
L. 100.000.= ad un massimo di L. 1.000.000.=

3. La  vigilanza sull'osservanza  degli obblighi  e dei  divieti,
oltre che  ai soggetti  previsti dalle leggi vigenti, è affidata
al  personale   di  sorveglianza  della  Tenuta  cui  sono  state
attribuite funzioni di guardia giurata a norma dell'art. 138 T.U.
delle leggi  di pubblica  sicurezza, approvato  con RD  18 giugno
1931, n. 773.

4. Per  l'accertamento, la  contestazione e  l'applicazione delle
sanzioni si  applicano le disposizioni di cui alla LR 12 novembre
1993, n. 85.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata urgente ai sensi dell'art. 28 dello
Statuto e  dell'art. 127  della Costituzione  entra in  vigore il
giorno stesso della sua pubblicazione.

Firenze, 29 aprile 1996

CHITI

La presente legge è stata approvata dal Consiglio regionale il
17-4-1996 ed è stata vistata dal Commissario del Governo il 26-
4-1996.



PARCHI
ORDINAMENTO

