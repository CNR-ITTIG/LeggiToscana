Norme di  attuazione dell'art.  24 del DLgs 19 settembre 1994, n.
626 concernenti  il miglioramento  della sicurezza e della salute
dei lavoratori sul luogo di lavoro.

Il Consiglio Regionale ha approvato il 2-4-1996
Il Commissario del Governo ha apposto il visto il 2-5-1996
Il Presidente  della Giunta  Regionale promulga la seguente legge
regionale:

ARTICOLO 1
(Competenze  della  Regione  e  delle  Aziende  unità  sanitarie
locali)

1. In attuazione dell'art. 24 del DLgs 19 settembre 1994, n. 626,
la Regione,  anche avvalendosi  delle  Aziende  unità  sanitarie
locali, svolge:

a) attività  di    informazione  ed  assistenza  in  materia  di
   sicurezza e salute nei luoghi di lavoro;
b) attività  di consulenza  in materia di sicurezza e salute nei
   luoghi di  lavoro, in  particolare nei confronti delle imprese
   artigiane, delle  piccole e  medie imprese,  delle  rispettive
   associazioni dei  datori di  lavoro  e  delle  amministrazioni
   pubbliche.

ARTICOLO 2
(Attività di consulenza)

1. Per i fini i cui all'art. 1, comma 1, lett. b), i dipartimenti
di prevenzione  di ciascuna  Azienda unità  sanitaria locale che
erogano  prestazioni  di  consulenza,  sono  organizzati  secondo
modalità  che   assicurano  l'espletamento  delle  attività  di
consulenza in  strutture organizzative  e con soggetti diversi da
quelli che svolgono compiti di controllo e di vigilanza.

2. I  dipartimenti di  prevenzione delle Aziende unità sanitarie
locali devono  garantire i  livelli di  assistenza  previsti  dal
piano sanitario  regionale. L'attività  di consulenza  non  può
gravare sulle risorse destinate a tali livelli di assistenza, né
interferire  con  i  compiti  di  istituto  dei  dipartimenti  di
prevenzione.

3. Le  attività di consulenza devono essere definite all'interno
dei piani  attuativi locali  di cui all'art. 6 della LR 29 giugno
1994, n.  49  "Norme  per  il  riordino  del  servizio  sanitario
regionale" e  devono essere  riferite a  programmi complessivi di
prevenzione su  aspetti rilevanti  ai  fini  della  tutela  della
salute dei  lavoratori,  con  particolare  riferimento  ai  piani
mirati e  alle azioni  programmate previste  dal piano  sanitario
regionale.

ARTICOLO 3
(Adempimenti regionali)

1. Al  fine di  garantire la  continuità delle  attività svolte
dalle Aziende  unità sanitarie  locali e  fino  all'approvazione
degli indirizzi  di cui  al  comma  2,  la  Giunta  regionale  è
autorizzata ad  adottare, entro  trenta  giorni  dall'entrata  in
vigore della  presente legge,  linee guida  a  carattere  tecnico
operativo ai sensi dell'art. 5, comma 4, della LR 49/94.

2. Il Consiglio regionale, su proposta della Giunta che è tenuta
a verificare  l'andamento della attività di consulenza, approva,
entro centottanta  giorni dall'entrata  in vigore  della presente
legge, una deliberazione contenente programmi ed indirizzi per lo
svolgimento  delle   attività  di   cui  all'art.  1  e  per  la
definizione delle conseguenti modalità organizzative concernenti
le attività  di consulenza di cui all'art. 2 ed, in particolare,
circa l'utilizzo  delle risorse, i cui costi economici e relativi
ricavi devono essere evidenziati nei bilanci delle Aziende unità
sanitarie locali.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 10 maggio 1996

MARCUCCI
(Incaricata con DPGR n. 221/15.6.95)

La presente  legge è  stata approvata dal Consiglio regionale il
2-4-1996 ed  è stata vistata dal Commissario del Governo il 2-5-
1996.



LAVORO
SICUREZZA

