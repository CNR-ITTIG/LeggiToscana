Interventi straordinari  ed urgenti  per  gli  eventi  calamitosi
verificatisi  in   Toscana  il   19  giugno  1996.  Modifiche  ed
integrazioni alle LLRR 27.6.1996 n. 46, 12.4.1994 n. 29, 5.6.1974
n. 32.

Il Consiglio Regionale ha approvato il 25-7-1996
Il Commissario del Governo ha apposto il visto l'8-8-1996
Il Presidente  della Giunta  Regionale promulga la seguente legge
regionale:

ARTICOLO 1

1. All'articolo  4 della  legge regionale 27 giugno 1996 n. 46 è
aggiunto il seguente sesto comma:

   "6.  Sono   beneficiari  altresì   gli  esercenti  le  libere
   professioni. La  domanda di contributi in conto interessi deve
   essere  presentata  alla  Fidi  Toscana  SpA, corredata da una
   dichiarazione  sostitutiva   di  atto  di  notorietà  di  cui
   all'art. 4  della  legge  4  gennaio  1968  n.  15  contenente
   l'indicazione dei  danni subiti,  dal numero  di partita IVA e
   dell'avvenuta presentazione  della  dichiarazione  di  redditi
   dell'anno 1995.  Per le  attività professionali iniziate dopo
   l'1.1.1996,  nella   dichiarazione  di  cui  sopra,  in  luogo
   dell'avvenuta dichiarazione  dei redditi, deve essere indicato
   il volume  di affari  presunto dichiarato  in occasione  della
   richiesta della partita IVA".

ARTICOLO 2

1. All'articolo 4, secondo comma, della legge regionale 27 giugno
1996 n. 46 è aggiunto il seguente periodo:

   "Sono compresi  tra  le  scorte  anche  i  beni  di  terzi  in
   temporaneo  deposito   o  in   lavorazione  presso   l'impresa
   danneggiata. In  ogni caso  le disposizioni di cui al presente
   articolo non  si applicano ai soggetti proprietari dei beni in
   deposito od in lavorazione presso le imprese danneggiate".

ARTICOLO 3

1. All'articolo  4, quinto comma, della legge regionale 27 giugno
1996 n. 46 è aggiunto il seguente periodo:

   "Gli interessi  maturati sulle  disponibilità finanziarie del
   fondo sono  destinati al  fondo medesimo, al netto degli oneri
   fiscali di  competenza, nonché  delle spese  di gestione e di
   pubblicizzazione,  nei  limiti  queste  ultime  del  4%  della
   consistenza del  fondo; e comunque in un importo non superiore
   agli interessi maturati".

ARTICOLO 4

1. Nell'ambito  del fondo  speciale rischi  previsto dalla  LR 12
aprile 1994  n. 29,  Titolo III, Capo I, è istituita una riserva
di fondi fino a lire tre miliardi in favore delle piccole e medie
imprese aventi  subito danni  ai beni  immobili  o  mobili  dagli
eventi calamitosi  del 19.6.1996,  di cui alla legge regionale 27
giugno 1996 n. 46, come definite dall'art. 4 della medesima legge
regionale.

2.  Le   imprese  interessate   presentano  domanda  di  garanzia
sussidiaria alla Fidi-Toscana SpA entro il 31.12.1996.

3. Per  tali imprese,  le operazioni  di consolidamento  hanno un
importo non  superiore a lire cinquecento milioni, una durata non
superiore  a   5  anni,   ivi  inclusi   due  anni  di  eventuale
preammortamento, ed  un tasso di interesse non superiore al costo
della provvista,  come definito  per il  tasso di riferimento del
credito agevolato dei diversi settori produttivi.

4. La  garanzia sussidiaria della Fidi-Toscana  SpA  è  prestata
nella misura  del 30%  dell'importo  relativo  all'operazione  di
consolidamento garantita.

5. Con le disponibilità oggetto della riserva di cui al presente
articolo,   la    Fidi-Toscana    SpA   attiva   operazioni    di
consolidamento per  un importo non superiore a 20 volte l'entità
delle disponibilità medesime.

ARTICOLO 5

1. In  deroga alle  disposizioni della  legge regionale  5 giugno
1974  n.   32  e   allo  statuto   sociale,   il   Consiglio   di
amministrazione della  Fidi Toscana  SpA  può  definire,  per la
concessione della  garanzia sussidiaria  sulle operazioni oggetto
delle agevolazioni  previste dall'art. 4 della legge regionale 27
giugno 1996  n. 46,  procedure semplificate, anche in luogo della
proposta del Comitato Tecnico previsto dall'art. 33 dello statuto
sociale della Fidi-Toscana SpA medesima.

ARTICOLO 6

1. I  fondi per gli interventi a favore delle popolazioni colpite
di cui  all'art. 2  della legge  regionale 27  giugno 1996  n. 46
risultanti in  esubero rispetto all'assegnazione di contributi di
prima assistenza  e per  la  sistemazione  dei  nuclei  familiari
colpiti dagli  eventi calamitosi del 19.6.1996 effettuata secondo
la disciplina  recata dall'ordinanza commissariale del Presidente
della Giunta  regionale n.  7 dell'1  luglio 1996, possono essere
utilizzati dal  Commissario delegato  nominato con  ordinanza del
Ministro  dell'interno   n.  2449   del  25   giugno  1996,   per
l'assegnazione  ai  Comuni  anche  quale  concorso  degli  stessi
all'abbattimento dei  tassi di  interesse praticati  da  istituti
bancari su  prestiti finalizzati  al ripristino  di danni  a beni
immobili o mobili danneggiati dagli eventi calamitosi, allo scopo
di favorire il ripristino delle abitazioni.

ARTICOLO 7

1. La  Giunta regionale  per far  fronte ai  danni  causati  alle
aziende agricole  dagli eventi calamitosi del 19 giugno 1996, nei
territori delle  Province   di Lucca  e  Massa  Carrara,  di  cui
all'ordinanza del  Dipartimento della  Protezione Civile  n. 2449
del 25  giugno 1996,  anticipa  specifici  interventi  finanziari
previsti dalla legislatura nazionale.

2. Agli  oneri di spesa per il finanziamento del comma precedente
- esercizio  1996 -  si provvede  con la  seguente variazione  da
apportare agli  stati di  previsione della  spesa,  competenza  e
cassa per analogo importo:

Spesa in diminuzione

Cap. 20550
   Concessione  contributi   c/capitale   concorso
   attualizzato  negli  interessi  su  prestiti  o
   mutui in attuazione programmi regionali e piani
   settori indirizzo  in agricoltura  (art. 20  LR
   1.8.81 n. 63 Finanziamento statale).          L. 850.000.000.=

Spesa di nuova istituzione

Cap. 21335
   Anticipazione regionale  contributi  c/capitale
   (Legge  14   febbraio  1992   n.  185  -  Nuova
   disciplina del Fondo di solidarietà nazionale)
   - (LR 2 settembre 1992, n. 45).               L. 850.000.000.=

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata urgente ai sensi dell'art. 28 dello
Statuto e  dell'art. 127  della Costituzione  entra in  vigore il
giorno stesso della sua pubblicazione.

Firenze, 8 agosto 1996

CHITI

La presente  legge è  stata approvata dal Consiglio regionale il
25-7-1996 ed è stata  vistata dal Commissario del Governo l'8-8-
1996.



PUBBLICHE CALAMITÀ

