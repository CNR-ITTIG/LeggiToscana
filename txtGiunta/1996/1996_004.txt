Disposizione  di  semplificazione  per  la  partecipazione  delle
imprese alle procedure di gara pubblica.

Il Consiglio Regionale ha approvato il 20-12-1995
Il Commissario del Governo ha apposto il visto il 18-1-1996
Il Presidente  della Giunta  Regionale promulga la seguente legge
regionale:

TITOLO I
DISPOSIZIONI GENERALI

ARTICOLO 1
(Oggetto)

1.  La   presente  legge   detta  disposizioni  per  favorire  la
partecipazione delle  imprese alle  procedure  di  gara  pubblica
indette dalla Regione per l'acquisizione dei beni e servizi e per
l'aggiudicazione  di   lavori  pubblici,  in  conformità  con  i
principi di  cui alla legge 7 agosto 1990, n. 241 "Nuove norme in
materia di procedimento amministrativo e di diritto di accesso ai
documenti   amministrativi"    e   perseguendo    obiettivi    di
semplificazione e trasparenza dell'azione amministrativa.

ARTICOLO 2
(Ambito di applicazione)

1. Le  disposizioni della  presente  legge  si  applicano,  oltre
all'amministrazione  regionale,   agli  enti   dipendenti   dalla
Regione, alle  società a partecipazione regionale e alle aziende
sanitarie.

2. Le  disposizioni della presente legge costituiscono inoltre la
normativa di  riferimento per  gli enti  locali, che  adeguano in
tale direzione  i rispettivi  ordinamenti interni  ai fini  della
costituzione di  un sistema  omogeneo di  procedure per  tutte le
gare  pubbliche   che  si  svolgono  nell'ambito  del  territorio
regionale.

3. L'adeguamento  di cui  al secondo  comma, trascorsi  sei  mesi
dalla  entrata   in  vigore  della  presente  legge,  costituisce
condizione  per   la  concessione   da  parte  della  Regione  di
contributi finanziari relativamente all'oggetto delle gare.

ARTICOLO 3
(Sostituzione delle certificazioni amministrative)

1. La  sostituzione delle  certificazioni amministrative  tramite
dichiarazioni, in  conformità con  quanto previsto dalla legge 4
gennaio 1968,  n. 15 "Norme sulla documentazione amministrativa e
sulla legalizzazione  e autenticazione  delle firme", è ammessa,
nei casi  di cui  agli  articoli  successivi,  esclusivamente  in
relazione alla documentazione di fatti, stati e qualità:

a) dell'impresa;
b) personali dei singoli amministratori.

2. Nei  casi di  cui al  comma 1,  lett. a),  la dichiarazione è
sottoscritta dal  legale rappresentante dell'impresa; nei casi di
cui alla lett. b) dal singolo interessato.

3.  Nei   procedimenti  di  gara  di  rilevanza  comunitaria,  la
sostituzione    delle     certificazioni    amministrative    con
dichiarazioni è  ammessa, da  parte di  imprese di  altri  Stati
membri, ai  sensi e  con le  modalità previste  dalla  normativa
comunitaria e dalle leggi statali di recepimento.

ARTICOLO 4
(Integrazioni e accertamenti d'ufficio)

1. L'amministrazione  può richiedere  chiarimenti e integrazioni
delle dichiarazioni  presentate ai  sensi del  precedente art.  2
nonché procedere,  in qualsiasi  momento delle  procedure di cui
alla presente  legge, ad accertamenti d'ufficio circa i requisiti
documentati dalle imprese tramite le dichiarazioni medesime.

2. Qualora dagli accertamenti in questione emergono dichiarazioni
false, l'amministrazione, salvi gli adempimenti previsti ai sensi
della legge  penale,  provvede,  in  conformità  all'ordinamento
vigente, alla  revoca degli  atti eventualmente  già adottati in
favore dell'impresa.

TITOLO II
FASE DI PRE-QUALIFICAZIONE

ARTICOLO 5
(Schede  per   la  rilevazione   della  capacità   economica   e
finanziaria e della capacità tecnica)

1. Ai  fini della  speditezza e  della trasparenza dell'attività
amministrativa  relativa   alla   valutazione   della   capacità
economica e  finanziaria e  della capacità tecnica richieste per
la partecipazione  alle procedure  di gara  pubblica, i  relativi
dati sono  acquisiti dall'amministrazione tramite apposite schede
di rilevazione da compilare a cura dell'impresa, sottoscritte dal
rappresentante legale  della medesima  con le  forme di  cui alla
legge 4 gennaio 1968, n. 15.

2. L'utilizzo  delle schede da parte dell'impresa è obbligatorio
e sostituisce  la documentazione relativa ai dati ivi previsti ai
fini della  valutazione  della  domanda  di  partecipazione  alla
procedura di gara.

3. La  struttura organizzativa regionale competente in materia di
contatti  predispone,   entro  il   termine  di  sessanta  giorni
dall'entrata in  vigore della  presente  legge,  schemi  tipo  di
schede per  la rilevazione della capacità economica, finanziaria
e tecnica  delle imprese.  Nell'ambito di  tali  schemi,  ciascun
bando di gara individua ed approva la scheda pertinente.

4. Fermo  quanto disposto  ai precedenti commi, le schede possono
essere  utilizzate   per  l'attivazione  di  ulteriori  forme  di
semplificazione e  di razionalizzazione  delle procedure  di  cui
alla  presente  legge,  anche  in  collegamento  con  l'attività
dell'Osservatorio  regionale  degli  appalti  e  nell'ambito  del
sistema delle  autonomie locali,  ai sensi  di quanto previsto al
secondo comma dell'art. 2.

5. L'utilizzazione  di cui  al comma  precedente è  disposta  in
conformità a  direttive generali emanate dalla Giunta regionale,
entro 30 giorni dall'entrata in vigore della presente legge.

ARTICOLO 6
(Documentazione a corredo delle schede)

1.  Ai   fini  della  valutazione  della  capacità  economica  e
finanziaria, unitamente  alle schede di cui al precedente art. 5,
il  bando   può   prevedere,   in   conformità   alla   vigente
legislazione, la presentazione di idonee dichiarazioni bancarie.

ARTICOLO 7
(Dichiarazioni sostitutive di certificazioni amministrative)

1. Gli eventuali ulteriori dati rilevanti ai fini dell'ammissione
a  partecipare  alle  gare  pubbliche,  ove  attestabili  tramite
apposite certificazioni  amministrative, sono  dimostrati a mezzo
di dichiarazioni  sostitutive rilasciate  dal soggetto competente
ai sensi  dell'art. 3,  con le modalità di cui all'art. 20 della
legge 4 gennaio 1968, n. 15.

2. Le  dichiarazioni di cui al precedente comma sostituiscono, in
via definitiva,  limitatamente  alla  fase  procedurale  di  pre-
qualificazione, le  corrispondenti certificazioni per le seguenti
fattispecie:

a) insussistenza  di  cause  di  esclusione  dalle  procedure  di
   aggiudicazione previste ai sensi della legislazione vigente;
b) iscrizione  in albi  tenuti da  pubbliche amministrazioni, ivi
   compreso l'Albo nazionale dei costruttori;
c) titoli di studio e professionali;
d) precedenti prestazioni eseguite dall'impresa a favore di altre
   pubbliche amministrazioni.

ARTICOLO 8
(Trasmissione dei documenti)

1. La  documentazione prevista  per la  partecipazione alla  gara
può essere  trasmessa  all'amministrazione  tramite  fac-simile,
supporto magnetico  e per rete telematica, ove previsto dal bando
di gara e secondo le modalità ivi indicate.

2. Ai  fini di  cui al comma precedente, la Giunta regionale, con
apposita  deliberazione,   definisce,  anche   sotto  il  profilo
tecnico, i  requisiti delle  comunicazioni medesime,  in modo  da
garantirne la autenticità e la riservatezza.

ARTICOLO 9
(Criteri di valutazione)

1. Le  imprese richiedenti  sono ammesse  a partecipare alla gara
sulla base  di criteri di valutazione predeterminati nel bando di
gara, di  norma consistenti  in un  punteggio  minimo  e  massimo
attribuito a ciascuno degli elementi rilevati dalla scheda di cui
all'art. 5 e certificati ai sensi degli artt. 6 e 7.

TITOLO III
FASE DI AGGIUDICAZIONE

ARTICOLO 10
(Certificazioni a corredo delle offerte)

1.  Tutti   i  requisiti,   comprovabili  tramite  certificazioni
amministrative, richiesti  per l'aggiudicazione  della gara,  dal
bando di  gara e  dalla lettera  di invito  sono  temporaneamente
sostituiti da  dichiarazioni rese dall'interessato nelle forme di
cui  all'art.   20  della   legge  4  gennaio  1968,  n.  15.  La
sostituzione opera  in via  definitiva nei  casi  previsti  dalla
legislazione vigente.

2. Le  certificazioni temporaneamente  sostituite  ai  sensi  del
primo   comma    sono   prodotte    dal   solo    aggiudicatario,
successivamente   all'aggiudicazione    nel    termine    fissato
dall'amministrazione.

3. I  certificati concernenti  i precedenti  penali e  i  carichi
pendenti   dell'aggiudicatario   nonché   quelli   relativi   ai
procedimenti di  applicazione delle  misure di prevenzione di cui
alla normativa  statale contro  la mafia  sono richiesti  a  cura
dell'amministrazione.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.
Firenze, 25 Gennaio 1996

MARCUCCI
(Incaricata con DPGR n. 121/15.6.95)

La presente  legge è  stata approvata dal Consiglio Regionale il
20-12-1995 ed è stata vistata dal Commissario del Governo il 18-
1-1996.



ENTE REGIONE
DIRITTI
CONTABILITÀ CONTRATTI

