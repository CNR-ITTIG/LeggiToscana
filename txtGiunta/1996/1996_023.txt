Norme per l'accesso al ruolo unico regionale.

Il Consiglio Regionale ha approvato il 27-2-1996
Il Commissario del Governo ha apposto il visto il 14-3-1996
Il Presidente  della Giunta  Regionale promulga la seguente legge
regionale:

Titolo I
ACCESSO AGLI IMPIEGHI E COMMISSIONI DI ESAME

ARTICOLO 1
(Oggetto)

1. La presente legge disciplina:

- i  requisiti e  le  modalità  per  l'accesso  al  ruolo  unico
  regionale;
- la tipologia dei procedimenti di selezione;
- il contenuto dei bandi di concorso;
- la  composizione delle  commissioni di  concorso ed  i relativi
  compensi;
- la formazione, l'approvazione e l'utilizzo delle graduatorie.

2. Sono  fatte salve  le  eventuali  diverse  disposizioni  nelle
materie oggetto  di  contrattazione  collettiva  ai  sensi  della
normativa vigente.

3. Con  regolamento del  Consiglio regionale sono disciplinate le
modalità  e   i  termini   di  presentazione  delle  domande  di
ammissione  ai   concorsi,  gli   adempimenti  delle  commissioni
esaminatrici, il  comportamento dei concorrenti e le modalità di
svolgimento delle prove concorsuali.

ARTICOLO 2
(Requisiti generali per l'accesso)

1. Per  accedere all'impiego  regionale è necessario possedere i
seguenti requisiti generali:

a) cittadinanza   italiana.   Sono  equiparati ai  cittadini  gli
   italiani non appartenenti alla Repubblica;
b) età  non inferiore  agli anni  18 e  non superiori  ai 45. Il
   limite di età dei 45 anni è elevato:
   - di un anno per gli aspiranti coniugati;
   - di un anno per ogni figlio vivente dei predetti aspiranti;
   - di cinque anni per coloro che sono iscritti negli elenchi di
     cui  all'art.   19  della   legge  2  aprile  1968,  n.  482
     "Disciplina generale delle assunzioni obbligatorie presso le
     pubbliche amministrazioni e le aziende private" e successive
     modifiche ed  integrazioni, e  per coloro ai quali è esteso
     lo stesso beneficio;
   - di  un   periodo  pari    all'effettivo  servizio  prestato,
     comunque non  superiore a  tre anni,  a favore dei cittadini
     che hanno  prestato servizio  militare volontario, di leva o
     di leva  prolungata, ai  sensi della legge 24 dicembre 1986,
     n. 958.
   Sono fatte  salve le elevazioni del limite di età previste da
   leggi speciali.
   Il limite massimo di età non può comunque superare, anche in
   caso di cumulo di benefici, i 50 anni di età.
   Per  le   assunzioni   obbligatorie,   comprese   quelle   dei
   centralinisti ciechi  e quelle di cui ai commi 1 e 4 dell'art.
   12 della L. n. 482/1968, il limite massimo non può superare i
   55 anni  di età.  Si prescinde  dal  limite  di  età  per  i
   candidati in servizio di ruolo presso le amministrazioni dello
   stato, delle  regioni, delle  province, dei  comuni, dei  loro
   consorzi e  degli  enti  pubblici  anche  economici  e  per  i
   dipendenti pubblici  collocati a  riposo ai sensi dell'art. 3,
   comma 51  della  L.  24  dicembre  1993,  n.  537  "Interventi
   correttivi di finanza pubblica";
c) idoneità fisica all'impiego;
d) titolo di studio prescritto.

2. I  cittadini  degli  stati  membri  dell'Unione  Europea  (UE)
possono accedere,  nel rispetto  delle  disposizioni  statali  in
materia, a  tutti i  posti dell'organico  regionale a  parità di
requisiti, purchè  abbiano un'adeguata  conoscenza della  lingua
italiana da accertare nel corso dello svolgimento delle prove.

3. Non  possono accedere  all'impiego regionale  coloro che  sono
esclusi dall'elettorato  politico attivo  e coloro che sono stati
destituiti dall'impiego ovvero licenziati per motivi disciplinari
da pubbliche amministrazioni.

4.  Le  procedure  per  l'accesso  all'impiego  regionale  devono
garantire il rispetto dei principi di parità e pari opportunità
tra donne e uomini.

ARTICOLO 3
(Titoli di studio)

1. I  titoli di  studio per  l'accesso dall'esterno agli impieghi
regionali sono i seguenti:

- I qualifica funzionale: assolvimento dell'obbligo scolastico.
- II qualifica funzionale: assolvimento dell'obbligo scolastico.
- III  qualifica funzionale:  licenza della scuola dell'obbligo e
  qualificazione professionale se richiesta.
- IV  qualifica funzionale:  licenza della  scuola dell'obbligo e
  specializzazione professionale se richiesta.
- V  qualifica funzionale: diploma di scuola secondaria superiore
  (diploma di maturità).
- VI qualifica funzionale: diploma di scuola secondaria superiore
  (diploma di maturità).
- VII qualifica funzionale: diploma di laurea.
- VIII  qualifica  funzionale:  diploma  di  laurea,  nonchè  la
  prescritta abilitazione nel caso di prestazioni professionali.

2. Per  licenza della  scuola dell'obbligo  si intende  anche  la
licenza elementare conseguita anteriormente all'entrata in vigore
della legge 31 dicembre 1962, n. 1859.

3. I  bandi di  concorso per  posti di  profilo tecnico  della  V
qualifica  funzionale   possono  prevedere,   con  riferimento  a
mansioni specifiche,  l'ammissione  di  candidati  che  siano  in
possesso  del   diploma  di  scuola  secondaria  inferiore  e  di
specifica   specializzazione    professionale   acquisita   anche
attraverso esperienze di lavoro.

4. I  bandi di concorso per posti di profilo tecnico della VII QF
possono  prevedere,   con  riferimento   a  mansioni  specifiche,
l'ammissione di  candidati che  siano in  possesso del diploma di
maturità e  di esperienza  di servizio adeguatamente documentata
di 5  anni cumulabili  nella Pubblica  Amministrazione,  enti  di
diritto pubblico,  aziende pubbliche  e private,  in posizioni di
lavoro corrispondenti  per contenuto  alle funzioni  del  profilo
tecnico della VI QF.

5. La  deroga  al  possesso  del  titolo  di  studio  di  cui  al
precedente comma  non è  comunque consentita  quando le funzioni
connesse al  posto messo  a concorso,  comportano, a  norma delle
leggi che  disciplinano l'esercizio delle singole professioni, il
possesso di uno specifico titolo di studio.

6. Per i cittadini degli stati membri dell'UE l'equiparazione dei
titoli di  studio è effettuata in base alle disposizioni statali
vigenti.

ARTICOLO 4
(Modalità per l'accesso)

1. Per  le qualifiche  funzionali fino  alla VIII il reclutamento
del personale di ruolo ha luogo mediante:

a) concorso pubblico per esami;
b) concorso    pubblico  per  titoli,  anche  nella  forma  della
   selezione  pubblica   tramite  comparazione   di  curricula  e
   mediante lo  svolgimento di prove volte all'accertamento della
   professionalità richiesta;
c) concorso pubblico per titoli ed esami;
d) corso-concorso pubblico;
e) ricorso al collocamento.

2. L'atto  di cui all'art. 1 comma 3, disciplina, in applicazione
dei principi  previsti dall'art.  36 del  decreto  legislativo  3
febbraio 1993  n. 29, le modalità di selezione per le assunzioni
a tempo determinato.

3.  Le   procedure  concorsuali  sono  indette  con  decreto  del
coordinatore del  dipartimento competente in materia di personale
e  devono   svolgersi   con   modalità   che   ne   garantiscano
l'imparzialità, la  tempestività, l'economicità e la celerità
di  espletamento   ricorrendo,  ove  necessario,  all'ausilio  di
sistemi automatizzati.

ARTICOLO 5
(Accesso alla qualifica dirigenziale)

1. L'accesso alla qualifica dirigenziale avviene mediante:

a) concorso pubblico per esami;
b) concorso pubblico per titoli ed esami, anche nella forma della
   selezione  pubblica   tramite  comparazione   di  curricula  e
   mediante lo  svolgimento di prove volte all'accertamento della
   professionalità richiesta;
c) corso-concorso pubblico.

2.  Le   procedure  concorsuali  sono  indette  con  decreto  del
coordinatore del dipartimento competente in materia di personale.

3. Possono  partecipare alle procedure concorsuali i candidati in
possesso del  prescritto diploma  di laurea  e di  esperienza  di
servizio adeguatamente  documentata  di  cinque  anni  cumulabili
nella Pubblica Amministrazione, enti di diritto pubblico, aziende
pubbliche e  private, in  posizioni di lavoro corrispondenti, per
contenuto, alle  funzioni della ex carriera direttiva (qualifiche
funzionali VII e VIII).

4. Il  25% dei  posti messi a concorso è riservato ai dipendenti
di ruolo  inquadrati nelle  qualifiche  VIII  e  VII  nonchè  in
possesso  dei   medesimi  requisiti  richiesti  per  i  candidati
esterni.

5.  Alle  procedure  concorsuali  per  l'accesso  alla  qualifica
dirigenziale si applicano, in quanto compatibili, le disposizioni
della presente legge.

ARTICOLO 6
(Concorso per esami)

1. Per  i profili  professionali delle  qualifiche inferiori alla
VII il  bando di  concorso può stabilire che le prove consistano
in  appositi   test  bilanciati   da  risolvere   in   un   tempo
predeterminato, ovvero  in   prove pratiche tendenti ad accertare
la maturità e la professionalità dei candidati.

2. Qualora  la prova si svolga sotto forma di test è consentito,
con le  modalità previste  dalla normativa vigente, il ricorso a
ditta specializzata.
I test  devono essere  predisposti, ove  possibile, con modalità
che consentano  la loro valutazione con sistemi automatizzati; in
tal caso  alla ditta può essere affidata, sulla base dei criteri
stabiliti dalla commissione di concorso, anche la predisposizione
degli elaborati e la valutazione dei test.
La ditta  deve  procedere  in  modo  da  garantire  segretezza  e
imparzialità.

3. Per  i posti  di qualifica  VII  o  superiore  il  bando  può
stabilire che la prova scritta consista in una serie di quesiti a
risposta sintetica.  Per particolari  professionalità  il  bando
può stabilire  che la  prova orale sia integrata o sostituita da
prove attitudinali  tendenti ad  accertare le  potenzialità e le
capacità dei candidati all'espletamento delle attività che sono
chiamati a svolgere.

ARTICOLO 7
(Concorso per titoli ed esami)

1. Nei  casi in  cui l'ammissione  a determinati  profili avvenga
mediante concorso  per titoli  e per  esami  la  valutazione  dei
titoli, previa  individuazione dei  criteri, precede  le prove di
esame.

2.  Per   i  titoli  non  può  essere  attribuito  un  punteggio
complessivo superiore  a 1/3; il bando indica i titoli valutabili
ed il  punteggio massimo agli stessi attribuibile singolarmente e
per categorie di titoli.

3. Nei  concorsi per  l'accesso alla  qualifica dirigenziale  non
può essere  attribuito ai  titoli un  punteggio  superiore  alla
metà di quello complessivo.

4. La  votazione complessiva  è  determinata  sommando  il  voto
conseguito nella  valutazione  dei  titoli  al  voto  complessivo
riportato nelle prove di esame.

ARTICOLO 8
(Selezione per comparazione dei curricula e per prove)

1. La  selezione tramite comparazione dei curricula e prove volte
all'accertamento della  professionalità  richiesta  può  essere
effettuata per l'accesso alla qualifica VII e superiori.

2. Nel  curriculum presentato  dal  candidato  sono  indicate  le
attività professionali  e di  studio,  formalmente  documentate,
idonee ad  evidenziare il  livello di qualificazione acquisito in
attività lavorative,  di natura  pubblica e/o privata, attinenti
alle caratteristiche del posto messo a concorso.

3. Al  curriculum stesso sono allegate le eventuali pubblicazioni
da valutare  con riferimento  alla originalità  ed al  grado  di
attinenza del  contenuto al  profilo  professionale  relativo  al
posto messo a concorso.

4. Il  bando di concorso indica i criteri per la comparazione dei
curricula e  prevede, nell'interesse delle esigenze organizzative
della Regione, un'adeguata valutazione dell'attività di servizio
prestata  presso  l'amministrazione  regionale  e  dei  corsi  di
formazione dalla stessa organizzati.

ARTICOLO 9
(Concorso per titoli)

1. Nel  concorso per  titoli possono  essere valutati i titoli di
servizio, i  titoli accademici  e di  studio, le pubblicazioni, i
titoli scientifici ed il curriculum formativo e professionale.

2. Per  pubblicazioni si  intendono  i  documenti  che  rientrano
nell'ambito di applicazione della legge 2 febbraio 1939, n. 374 e
successive modificazioni ed integrazioni.

3.  I   criteri  generali   di  valutazione  e  i  punteggi  sono
determinati dal bando di concorso.

ARTICOLO 10
(Corso-concorso)

1. Il  corso-concorso consiste  in una selezione di candidati per
l'ammissione ad  un corso  con posti  predeterminati, finalizzato
alla  formazione   specifica  dei   candidati  stessi.  Il  bando
definisce, in  base alla  qualifica ed  alle mansioni relative ai
posti da  ricoprire, le prove selettive, la durata ed i programmi
del corso.  Al termine  del corso un'apposita commissione, di cui
possono far  parte uno  o più  docenti dello  stesso, procede ad
esami scritti  e/o orali  con predisposizione  di graduatoria  di
merito per il conferimento dei posti.

2. Il numero dei posti disponibili per il corso è maggiorato del
50% rispetto ai posti messi a concorso.

3. Ai  partecipanti al corso può essere concesso, per un periodo
massimo di  tre mesi,  una borsa  di studio  pari  al  50%  dello
stipendio mensile lordo, comprensivo dell'indennità integrativa,
previsto per la qualifica oggetto del corso-concorso.

4. Ai dipendenti regionali partecipanti al corso viene conservato
il trattamento economico in godimento; la partecipazione al corso
non può  comunque determinare  la corresponsione di compensi per
lavoro straordinario  o recuperi  connessi ad eventuali eccedenze
di orario rispetto al monte orario d'obbligo.

ARTICOLO 11
(Avviamento dalle liste di collocamento)

1.  Il   ricorso  alle   liste  del  collocamento  ordinario  per
l'avviamento a selezione ai sensi dell'art. 16, comma 1, 2, 3 e 7
della legge  28 febbraio  1987, n.  56 -  da effettuare  mediante
richiesta   alle    sezioni   circoscrizionali   competenti   con
riferimento  alla   localizzazione  territoriale  delle  sedi  di
servizio riferite ad ambiti provinciali - può aver luogo  per il
reclutamento del  personale dalla  I alla  IV qualifica  mediante
prove selettive  (test attitudinale  e/o prova  pratica-collquio)
effettuate da apposita commissione.

2. Nel  provvedimento con cui si dispone il ricorso alle liste di
collocamento vengono  specificati, se necessario, le connotazioni
culturali  e  professionali  che  devono  possedere  i  candidati
(attestati, patenti,  certificati di  servizio, diplomi ecc.) per
ricoprire il relativo posto.

3. I  candidati nei  cui confronti le selezioni hanno avuto esito
negativo non possono essere sottoposti nuovamente a selezione per
lo stesso  profilo professionale,  se non sono decorsi almeno sei
mesi dalla precedente selezione.

4. Alle  prove selettive  è ammesso il personale del ruolo unico
regionale avente diritto alla riserva prevista al successivo art.
14, comma 5.

ARTICOLO 12
(Bando di concorso)

1. Il  bando di concorso deve contenere il termine e le modalità
di presentazione  delle domande;  deve, con  riferimento ai posti
messi a concorso, indicare il numero, la qualifica funzionale con
il relativo  trattamento economico,  il profilo  professionale  e
l'eventuale mansione,  la tipologia  delle  prove,  il  programma
degli esami  con l'indicazione  analitica delle  materie o  degli
argomenti oggetto  delle prove  stesse (scritte  e/o  orali),  il
contenuto di  quelle pratiche, le modalità di espletamento delle
prove  psico-attitudinali,  la  votazione  minima  richiesta  per
l'ammissione alle  prove orali, i requisiti soggettivi generali e
particolari   richiesti    per   l'ammissione   all'impiego,   le
abilitazioni necessarie  in caso  di prestazioni professionali, i
titoli che  danno luogo  a precedenza o a preferenza a parità di
punteggio, i  termini e le modalità della loro presentazione, il
numero dei  posti riservati  al personale  interno in conformità
alla normativa  vigente, il numero dei posti riservati da leggi a
favore  di  determinate  categorie,  ogni  altra  prescrizione  o
notizia ritenuta utile. Il bando deve altresì indicare, ai sensi
dell'art. 4  della legge  7 agosto  1990, n. 241, il responsabile
del procedimento concorsuale; deve inoltre contenere la citazione
della  legge   10  aprile  1991,  n.  125,  che  garantisce  pari
opportunità tra  uomini e  donne per  l'accesso al  lavoro  come
anche previsto  dall'art. 61  del D.  Lgs. n. 29/1993, così come
modificato dall'art. 29 del decreto legislativo 23 dicembre 1993,
n. 546.
Del contenuto  del bando  viene data preventiva informazione alle
rappresentanze  sindacali  anche  ai  fini  dell'eventuale  esame
previsto dall'art. 10 del decreto legislativo 3.2.93 n. 29.

2. Il  bando può  prevedere l'indicazione per ambito provinciale
dei posti messi a concorso.

3. I  titoli -  ivi compresi  quelli  di  studio  -  i  requisiti
specifici, le  materie o  gli argomenti delle prove di esame sono
stabiliti con  riferimento alle  qualifiche da ricoprire e/o alle
mansioni da espletare.

4. I  requisiti prescritti  devono essere  posseduti alla data di
scadenza del  termine stabilito  dal bando  di  concorso  per  la
presentazione delle domande.

5. Il  bando di  concorso è  pubblicato sul Bollettino Ufficiale
della Regione Toscana (BURT).
Il termine  per la  presentazione delle  domande non  può essere
inferiore a trenta giorni dalla data di pubblicazione del bando.
Il diario  delle prove  concorsuali è  portato a  conoscenza dei
candidati non  meno di  15 giorni  prima della  data delle  prove
medesime mediante  avviso da  pubblicarsi  sul  BURT  o  mediante
lettera raccomandata.

ARTICOLO 13
(Categorie riservatarie e preferenze)

1. Nei bandi di concorso le riserve di posti di cui al successivo
comma 3, già previste da leggi speciali in favore di particolari
categorie di  cittadini, non possono complessivamente superare le
metà dei posti messi a concorso.

2. Se  in relazione a tale limite è necessaria una riduzione dei
posti da  riservare  secondo  legge,  essa  si  attua  in  misura
proporzionale per ciascuna categoria di aventi diritto a riserva.

3. Qualora  tra i concorrenti dichiarati idonei nella graduatoria
di merito  ve ne  siano alcuni  che appartengono a più categorie
che danno  titolo a  differenti riserve  di posti, si tiene conto
prima del  titolo che  dà diritto  ad una  maggiore riserva  nel
seguente ordine:

a) riserva  (o precedenza)  di  posti  a  favore  di  coloro  che
   appartengono alle  categorie di  cui alla  L.  n.  482/1968  e
   successive modifiche  ed integrazioni, o equiparate, calcolata
   sulle dotazioni  organiche delle singole qualifiche funzionali
   nella percentuale  del 15%,  senza computare  gli appartenenti
   alle categorie stesse vincitori del concorso;
b) riserva  di posti  ai sensi  della L. n. 958/1986 a favore dei
   militari  in   ferma  di   leva  prolungata   e  di  volontari
   specializzati delle  tre Forze armate congedati senza demerito
   al termine della ferma o rafferma contrattuale, nel limite del
   20% delle vacanze annuali dei posti messi a concorso;

4. Le  categorie di  cittadini che  nei pubblici  concorsi  hanno
preferenza a  parità di  merito e  a parità  di titoli che sono
appresso elencate.  A parità di merito i titoli di preferenza in
ordine di priorità sono:

a) gli insigniti di medaglia al valore militare;
b) i mutilati ed invalidi di guerra ex combattenti;
c) i mutilati ed invalidi per fatto di guerra;
d) i  mutilati ed  invalidi per  servizio nel  settore pubblico e
   privato;
e) gli orfani di guerra;
f) gli orfani dei caduti per fatto di guerra;
g) gli  orfani dei  caduti per  servizio nel  settore pubblico  e
   privato;
h) i feriti in combattimento;
i) gli  insigniti di  croce di  guerra o  di  altra  attestazione
   speciale di  merito di  guerra, nonchè  i  capi  di  famiglia
   numerosa;
l) i  figli   dei    mutilati  e  degli  invalidi  di  guerra  ex
   combattenti;
m) i figli dei mutilati e degli invalidi per fatto di guerra;
n) i figli dei mutilati e degli invalidi per servizio nel settore
   pubblico e privato;
o) i  genitori vedovi  non risposati  e le  sorelle ed i fratelli
   vedovi o non sposati dei caduti di guerra;
p) i  genitori vedovi  non risposati  e le  sorelle ed i fratelli
   vedovi o non sposati dei caduti per fatto di guerra;
q) i  genitori vedovi  non risposati  e le  sorelle ed i fratelli
   vedovi o  non sposati  dei caduti  per  servizio  nel  settore
   pubblico e privato;
r) coloro    che  abbiano   prestato   servizio   militare   come
   combattenti;
s) coloro  che abbiano  prestato lodevole  servizio  a  qualunque
   titolo, per  non meno  di un  anno nell'amministrazione che ha
   indetto il concorso;
t) i coniugati e i non coniugati con riguardo al numero dei figli
   a carico;
u) gli invalidi ed i mutilati civili;
v) i  militari  volontari  delle  Forze  armate  congedati  senza
   demerito al termine della ferma o rafferma.

5. A parità di merito e di titoli la preferenza è determinata:

a) dal numero dei figli a carico, indipendentemente dal fatto che
   il candidato sia coniugato o meno;
b) dall'aver  prestato lodevole  servizio  nelle  amministrazioni
   pubbliche;
c) dalla maggiore età.

ARTICOLO 14
(Posti disponibili e riserve per il personale in servizio)

1. Ferme  restando le  riserve di  legge  di  cui  al  precedente
articolo, si  considerano posti  disponibili sia  quelli  vacanti
alla data del bando di concorso, sia quelli che risulteranno tali
per effetto  dei collocamento  a riposo  previsti nei dodici mesi
successivi. Questi  ultimi sono  conferiti al  verificarsi  delle
singole vacanze qualora il concorso venga concluso prima.

2. I  bandi di  concorso devono  prevedere  una  riserva  per  il
personale in  servizio di ruolo pari al 35% dei posti disponibili
messi a  concorso. A  tale percentuale  possono essere aggiunti i
posti eventualmente non utilizzati per la mobilità.
In relazione  alla specificità  dei posti  messi a  concorso  la
percentuale di  riserva può  essere incrementata fino al massimo
del 50%.
La riserva non opera per l'accesso a posti unici.

3. In  caso di  indizione di  concorsi  per  posti  della  stessa
qualifica funzionale possono essere effettuate, nell'applicazione
della riserva, compensazioni fra i diversi profili professionali.

4. I  posti messi  a concorso  attribuiti ai  vincitori che siano
dipendenti regionali non sono computati sulla riserva.

5. Alla  riserva dei  posti può  accedere il  personale di ruolo
appartenente alla  qualifica funzionale  immediatamente inferiore
al posto  messo a  concorso in  possesso  del  titolo  di  studio
richiesto per l'accesso dall'esterno al posto anzidetto e con una
anzianità di servizio di due anni.

6. Per  i posti  a concorsi  fino alla  VII qualifica  funzionale
compresa è  ammessa la  partecipazione con  diritto alla riserva
del  personale   appartenente   alla   qualifica   immediatamente
inferiore,  con   un'anzianità  di   almeno  cinque  anni  nella
qualifica stessa, in possesso del titolo immediatamente inferiore
a quello richiesto per il posto messo a concorso.
Per  i   concorsi  previsti   dall'art.  3,  comma  4  non  trova
applicazione la disposizione di cui al precedente capoverso.

ARTICOLO 15
(Prove preselettive)

1.  Per   il  perseguimento   degli  obiettivi  di  celerità  ed
economicità di  cui al  comma 2 dell'art. 4, ove il numero delle
domande  di  partecipazione  al  concorso  sia  superiore  a  500
l'amministrazione, a cura dell'apposita struttura regionale, può
procedere alla preselezione dei concorrenti mediante il ricorso a
test selettivi o a prove psicoattitudinali. Le prove preselettive
vengono effettuate  mediante il  ricorso a sistemi automatizzati,
la cui  gestione può essere affidata a ditte specializzate sulla
base di criteri stabiliti dall'amministrazione.

2. Sono  ammessi alle  preselezioni tutti  i candidati  che hanno
presentato domanda di partecipazione al concorso salvo quelli per
i quali sia stata accertata l'irricevibilità della domanda.

3. I  candidati che  hanno superato  le prove  preselettive  sono
ammessi  al   concorso   previa   verifica   dei   requisiti   di
ammissibilità delle domande.

ARTICOLO 16
(Commissioni di esame)

1. Le  commissioni esaminatrici  dei concorsi  sono nominate  con
decreto del  coordinatore del  dipartimento competente in materia
di personale.

2. Le  commissioni per  l'accesso a  posti  di  qualifica  VII  o
superiore sono  composte da cinque membri di cui uno con funzione
di presidente;  quelle per  l'accesso a posti di qualifica V e VI
da tre membri di cui uno con funzione di presidente.

3. Le  funzioni di segretario della commissione sono svolte da un
dipendente regionale di qualifica non inferiore alla VI.

4. La  composizione delle commissioni esaminatrici è determinata
in conformità  delle disposizioni  di cui  all'art. 8,  comma 1,
lett. d del decreto legislativo 3.2.1993 n. 29.

5. Con  il provvedimento  di  cui  al  precedente  comma  1  sono
altresì nominati  due supplenti  per le  commissioni relative  a
posti di  qualifica VII  o superiore,  ed  un  supplente  per  le
commissioni relative  a posti  di qualifica  V o  VI; i supplenti
devono essere  in possesso  dei medesimi  requisiti professionali
richiesti per i membri effettivi.
I supplenti  partecipano  alle  sedute  delle  commissioni  senza
diritto di  voto; tale diritto viene esercitato solo nell'ipotesi
di assenza  o di  impedimento di  uno degli  effettivi che  viene
sostituito, su  indicazione del presidente della commissione, dal
supplente.

6. I  componenti della  commissione esaminatrice,  qualora  siano
pubblici dipendenti,  non possono essere inquadrati in qualifiche
inferiori a quella del concorso bandito.

7. Almeno  un terzo  dei posti di componente delle commissioni di
concorso, salvo motivata impossibilità, è riservato alle donne.

8. I  componenti delle commissioni, presa visione dell'elenco dei
partecipanti, dichiarano sotto la propria responsabilità che non
sussistono situazioni  di incompatibilità  con  i  candidati  ai
sensi degli artt. 51 e 52 c.p.c.. Sono fatte salve le altre cause
di incompatibilità  previste dalla  legge per i componenti delle
commissioni di concorso.

9. Alle  commissioni possono essere aggregati membri aggiunti per
gli esami di lingua straniera e per materie speciali.

10. Qualora sia ritenuto necessario, viene costituito un comitato
di vigilanza  composto da  dipendenti regionali che collabora con
la commissione  esaminatrice per  tutti gli  adempimenti relativi
allo svolgimento della prova scritta.
Ai componenti  del comitato spetta un compenso di lire 50.000 per
ogni giorno di presenza.

11. I  comma 1,  2, 3,  4, 5,  6, 7,  8 del  presente articolo si
applicano anche alla commissione di cui al comma 1 del precedente
art. 11;  tale  commissione  viene  nominata  annualmente  ed  è
integrata, se  necessario, da  un membro  esperto con riferimento
alle specifiche mansioni oggetto della selezione.

ARTICOLO 17
(Sottocommissioni di esame)

1.  Qualora   i  candidati   ammessi  al   concorso  superino  le
cinquecento unità, l'amministrazione su richiesta del presidente
della commissione  d'esame può  procedere alla  nomina di  una o
più sottocommissioni costituite con le stesse modalità previste
per la commissione.
In tal  caso i criteri di massima per la valutazione dei titoli e
le modalità necessarie per dare uniformità alla valutazione dei
candidati  sono   preventivamente  stabiliti   in  una   riunione
congiunta di  tutte le sottocommissioni presieduta dal presidente
della commissione.

2. Le  sottocommissioni provvedono  inoltre  all'assistenza  alle
prove scritte e pratiche, all'esame dei risultati delle stesse ed
all'espletamento delle prove orali.

3. La  commissione fa propri i risultati delle sottocommissioni e
redige un'unica graduatoria ai sensi del successivo art. 20.

ARTICOLO 18
(Termini per la conclusione dei lavori delle commissioni)

1. La  commissione esaminatrice  nella prima riunione stabilisce,
in relazione  al  numero  dei  concorrenti,  il  termine  per  la
conclusione dei  lavori della  commissione; il  termine stesso è
pubblicato sul BURT.

2. I lavori della commissione devono comunque concludersi entro:

a) sei  mesi dalla  data di  effettuazione delle prove scritte in
   caso di concorso per titoli ed esami o per soli esami;
b) quattro   mesi   dalla   data  di  effettuazione  delle  prove
   attitudinali nel caso delle selezioni previste dall'art. 10;
c) tre mesi dalla data di prima convocazione della commissione in
   caso di concorso per soli titoli.

3.  L'inosservanza   dei   termini   deve   essere   giustificata
collegialmente  dalla   commissione  esaminatrice   con  motivata
relazione  da   inoltrare  al   coordinatore   del   dipartimento
competente in materia di personale.

ARTICOLO 19
(Compensi spettanti ai componenti di commissioni)

1. Ai  componenti effettivi  e supplenti  ed ai  segretari  delle
commissioni di selezione o concorso è corrisposta una indennità
di funzione in misura non superiore ai seguenti importi:

- lire ottocentomila, per concorsi fino a 50 candidati ammessi;
- lire  un milione  e  duecentomila,  per  concorsi  fino  a  120
  candidati ammessi;
- lire  un milione  e settecentomila,  per concorsi con oltre 120
  candidati ammessi.

2. L'ammontare  dell'indennità è determinata tenuto conto della
complessità delle operazioni concorsuali.

3. L'indennità  è corrisposta  in proporzione  alle sedute alle
quali i componenti effettivi e supplenti hanno partecipato.

4. Qualora  si renda  necessaria la nomina di sottocommissioni ai
sensi del  precedente art. 17 le indennità di cui al primo comma
del  presente   articolo  sono  attribuite  ai  componenti  delle
medesime con  riferimento al numero dei candidati rispettivamente
assegnati.

5.  Ai   componenti  delle  commissioni  di  esame  ed  eventuali
sottocommissioni compete,  in quanto spettante, il trattamento di
missione alle  condizioni e  con  le  modalità  previste  per  i
funzionari regionali.

6. L'amministrazione regionale con proprio atto può adeguare gli
importi di cui al precedente comma 1 in relazione alle variazioni
del  costo   della  vita  rilevate  secondo  gli  indici  annuali
I.S.T.A.T..

ARTICOLO 20
(Graduatoria)

1.  Espletate   le  prove,   la  commissione   d'esame  forma  la
graduatoria di  merito  dei  concorrenti  con  l'indicazione  del
punteggio  da  ciascuno  conseguito  e  trasmette  i  verbali  al
dirigente dell'apposita  struttura regionale, che riconosciuta la
regolarità del  procedimento approva la graduatoria e dichiara i
vincitori del concorso applicando eventuali diritti di riserva di
posti, di precedenza e di preferenza.

2.  Qualora   riscontri  irregolarità,   il   dirigente   rinvia
motivatamente gli atti alla commissione di concorso.

3. La  commissione procede  ad un riesame degli atti in relazione
alle irregolarità  segnalate, assume  le decisioni  conseguenti,
provvedendo  a   modificare  gli   atti,   ovvero   confermandoli
motivatamente e li trasmette poi definitivamente al dirigente.

4. La graduatoria approvata è pubblicata in apposito supplemento
del BURT;  dalla data  di pubblicazione  decorrono i  termini per
eventuali impugnative.

5. La graduatoria è approvata sotto condizione dell'accertamento
del possesso  da parte  dei candidati dei requisiti per l'accesso
all'impiego  regionale.   A  tal  fine  i  concorrenti  utilmente
collocati  nella   graduatoria  sono  invitati  dalla  competente
struttura regionale  a presentare,  entro il  termine  prescritto
dalle disposizioni  del contratto collettivo nazionale di lavoro,
i seguenti documenti in regola con le norme in materia di bollo:

a) originale  del titolo  di studio  ovvero documento  rilasciato
   dalla competente  autorità scolastica  in sostituzione  dello
   stesso o copia autentica dello stesso;
b) copia   dello    stato  di  servizio  militare  o  del  foglio
   matricolare del  servizio militare  o del  foglio  di  congedo
   illimitato (per coloro che hanno prestato servizio militare);
c) eventuale   documentazione   comprovante   il    diritto  alla
   elevazione del limite di età;
d) tutti   gli   altri   certificati   e  documenti eventualmente
   necessari previsti  dal bando  di concorso  per dimostrare  il
   possesso dei  requisiti    prescritti.  Ai  certificati  e  ai
   documenti dei cittadini della UE, se in lingua straniera, deve
   essere allegata una traduzione in lingua italiana, certificata
   conforme  al   testo  straniero,   redatta  dalla   competente
   rappresentanza diplomatica o consolare.

I certificati, ad eccezione di quelli indicati nelle lettere a) e
b), devono  avere la  data non  anteriore a  tre mesi  rispetto a
quella del  ricevimento della lettera raccomandata di invito alla
loro presentazione.

6. Per  i cittadini italiani le attestazioni relative al possesso
della  cittadinanza   e  dei   diritti   politici,   nonchè   le
certificazioni  relative   all'atto  di  nascita,  al  casellario
giudiziale, all'eventuale  iscrizione nelle  liste di  leva  sono
acquisite dall'amministrazione regionale.

7. I  candidati appartenenti  a  categorie  protette,  che  hanno
conseguito l'idoneità, vengono inclusi nella graduatoria purchè
risultino iscritti  negli elenchi  previsti dall'art.  19  L.  n.
482/1968 sia  alla data  di scadenza del termine di presentazione
della  domanda  di  partecipazione  al  concorso  sia  alla  data
dell'immissione  in   servizio;  a   tal  fine  l'amministrazione
regionale richiede  all'Ufficio Provinciale  del Lavoro  e  della
Massima Occupazione la certificazione comprovante tali requisiti.

8. I candidati prima dell'immissione in servizio sono sottoposti,
a  cura   dell'amministrazione,  a   visita  medica  tendente  ad
accertarne  l'idoneità   fisica  al   servizio  continuativo   e
incondizionato all'impiego al quale si riferisce il concorso.

ARTICOLO 21
(Utilizzo della graduatoria)

1.  I  posti  rimasti  scoperti  per  rinuncia  o  decadenza  dei
vincitori sono  assegnati ai  concorrenti dichiarati idonei nello
stesso concorso secondo l'ordine della graduatoria.

2. La  graduatoria del  concorso è  unica. Il personale interno,
esauriti i  posti riservati,  può coprire  i posti non assegnati
agli esterni;  i posti  riservati al  personale interno,  ove non
siano integralmente coperti, vengono attribuiti agli esterni.

3. La  graduatoria del  concorso resta  aperta  per  tre  anni  a
decorrere dalla  data del  provvedimento di  approvazione e  può
essere utilizzata,  nel rispetto delle percentuali di riserva dei
posti, per  gli ulteriori  posti di pari qualifica funzionale che
si  dovessero   rendere  vacanti  e  disponibili  successivamente
all'indizione  del   concorso  stesso,  ad  eccezione  di  quelli
istituiti  o   trasformati  successivamente   all'indizione   del
concorso.

4. La  graduatoria del concorso può essere utilizzata - d'intesa
con l'amministrazione  regionale -  dall'IRPET, dall'ARER,  dalle
ATER, dalle  Aziende per  il  D.S.U.,  dagli  enti  locali  della
Toscana e dalle aziende sanitarie e ospedaliere della Toscana. Il
rifiuto   dell'assunzione presso   le  amministrazioni citate non
determina l'esclusione dalla graduatoria degli idonei.

ARTICOLO 22
(Sede di servizio)

1. L'assegnazione della sede di servizio ai vincitori di concorso
è effettuata previo colloquio attitudinale degli interessati con
gli addetti  alla struttura  competente in  materia di formazione
professionale.

2. I  dipendenti sono  tenuti a permanere nella sede territoriale
di prima  destinazione per  un periodo  non inferiore a tre anni,
fatta salva  la possibilità  dell'amministrazione di disporre il
mutamento della sede lavorativa per esigenze di servizio.

3. Qualora  le sedi  lavorative dei  posti messi a concorso siano
ubicate in  località  territoriali  diverse,  è  consentita  ai
vincitori secondo  l'ordine di  graduatoria -  fatto salvo quanto
previsto al comma successivo - la scelta della sede.

4. I  dipendenti regionali  vincitori del  concorso, che  sono in
servizio presso  le sedi  lavorative  previste  per  i  posti  da
coprire, sono confermati, a domanda, nelle sedi di appartenenza.

5. Le  disposizioni del  presente articolo si applicano anche nel
caso di utilizzo della graduatoria.

ARTICOLO 23
(Ritiro documentazione)

1.  I   documenti,  i   lavori  originali   e  le  pubblicazioni,
eventualmente allegati alla domanda, possono essere ritirati, ove
nulla osti,  dal candidato  direttamente, o  mediante  incaricato
munito di  delega scritta,  entro quattro  mesi dall'approvazione
della graduatoria di merito del concorso.

2. Il  candidato può  ritirare anche prima dell'espletamento del
concorso       la   documentazione   predetta   purchè   rilasci
dichiarazione scritta di rinuncia al concorso stesso.

Titolo II
NORME TRANSITORIE E FINALI

ARTICOLO 24
(Concorsi non conclusi)

1. La  presente legge  si applica  anche ai concorsi non conclusi
alla data  della sua  entrata in  vigore compatibilmente  con  il
contenuto dei bandi e con lo stato di avanzamento delle procedure
concorsuali; si  applica comunque la disposizione di cui all'art.
16 comma 10.

2. Resta  fermo il  disposto  di  cui  all'art.  37  della  legge
regionale 7 novembre 1994, n. 81.

ARTICOLO 25
(Abrogazioni)

1. Dalla  data di  entrata in  vigore della  presente legge  sono
abrogate le seguenti disposizioni:

Legge regionale 21 agosto 1989, n. 51:

- Art. 21, comma 1, 2, 5, 9, 10
- Art. 28
- Art. 29
- Art. 30
- Art. 31
- Art. 32
- Art. 34
- Art. 35
- Art. 36
- Art. 37
- Art. 38

La presente  Legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 19 marzo 1996

MARCUCCI
(incaricata con DPGR 15 giugno 1995 n. 221)

La presente  legge è  stata approvata dal Consiglio Regionale il
27.2.1996 ed  è stata  vistata dal  Commissario del  Governo  il
14.3.1996.



ENTE REGIONE
PERSONALE

