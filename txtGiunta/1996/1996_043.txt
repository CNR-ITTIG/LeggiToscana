Modifiche  ed   integrazioni  della  LR  19  marzo  1996,  n.  23
concernente: "Norme  per l'accesso  al ruolo  unico  regionale  e
disposizioni   straordinarie    per   la   riqualificazione   del
personale".

Il Consiglio Regionale ha approvato il 7-5-1996
Il Presidente  della Giunta  Regionale promulga la seguente legge
regionale:

ARTICOLO 1
(Modifica dell'art. 14 della LR 19.3.1996 n. 23)

1. Il comma 6 dell'art. 14 della LR 19.3.1996 n. 23 è sostituito
dal seguente:

   "6. Per i posti a concorso fino alla VIII qualifica funzionale
   compresa è ammessa la partecipazione con diritto alla riserva
   del   personale    regionale   appartenente   alla   qualifica
   immediatamente inferiore,  con un'anzianità  di almeno cinque
   anni nella  qualifica stessa, in possesso del titolo di studio
   immediatamente inferiore a quello richiesto per il posto messo
   a concorso.
   Per i  concorsi  previsti  dall'art.  3,  comma  4  non  trova
   applicazione la disposizione di cui al precedente capoverso.
   Non sono  ammesse deroghe  al possesso  del titolo  di  studio
   quando  le   funzioni  connesse  al  posto  messo  a  concorso
   comportano, a  norma delle  leggi che disciplinano l'esercizio
   delle singole  professioni, il possesso di specifico titolo di
   studio ovvero di specifiche abilitazioni professionali".

ARTICOLO 2
(Modifica dell'art. 21 della LR 19.3.1996 n. 23)

1. Al  comma 3  dell'art. 21 della LR 19.3.1996 n. 23 è aggiunto
il seguente capoverso:

   "La graduatoria  del concorso può essere utilizzata anche per
   il reclutamento  di personale  a tempo  parziale;  il  rifiuto
   dell'assunzione non  determina l'esclusione  dalla graduatoria
   degli idonei."

ARTICOLO 3
(Disposizioni straordinarie per la riqualificazione del personale
connessa al riassetto delle strutture organizzative)

1. A  seguito dei processi di revisione della dotazione organica,
attuati in  applicazione dell'art.  30 del  DLgs 3.2.1993 n. 29 e
dell'art. 30  della LR  7.11.1994 n. 81 e connessi alla riforma e
al riassetto  della struttura organizzativa regionale, ed al fine
di incrementare  anche con  riferimento al  trasferimento e  alla
delega di  funzioni di  cui all'art.  2, comma  46 e  47 della L.
28.12.1995 n. 549 il grado di efficienza degli uffici con compiti
di  supporto   tecnico-amministrativo   agli   organi   regionali
nell'esercizio dell'attività  di  legislazione,  programmazione,
indirizzo e  controllo, l'Amministrazione  - previo confronto con
le OO.SS.  Aziendali  -  definisce  un  piano  di  corsi-concorso
finalizzati    alla     riqualificazione,     aggiornamento     e
specializzazione del  personale e  idonei alla copertura di posti
vacanti nelle qualifiche dalla quarta alla ottava.

2. I  corsi-concorso sono  indetti,  in  relazione  ai  risultati
emersi dalla  verifica dei  carichi  di  lavoro,  entro  un  anno
dall'entrata in vigore della presente legge.

3. Il  numero dei  posti da coprire con i corsi-concorso non può
comunque superare  il 50%  dei posti  disponibili nella dotazione
organica.

4. Per  i requisiti  di ammissione  alla prova  di selezione  per
l'accesso ai  corsi-concorso, per  l'organizzazione degli stessi,
per le  Commissioni d'esame  valgono  le  disposizioni  della  LR
19.3.1996 n. 23.

5.  Non   si  applica  alle  graduatorie  dei  corsi-concorso  la
disposizione di  cui al  comma 3  dell'art. 21 della citata LR n.
23/96.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze 19 Giugno 1996

CHITI

La presente legge è stata approvata dal Consiglio Regionale il 7
Maggio 1996  e deve  considerarsi esecutiva  per  decorrenza  dei
termini a norma dell'art. 127 della Costituzione.



ENTE REGIONE
PERSONALE

