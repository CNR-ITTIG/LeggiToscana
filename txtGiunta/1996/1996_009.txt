Modifiche  all'art.  12  della  LR   37/94   "Disposizioni  sulla
partecipazione  della   Regione  Toscana  al  processo  normativo
comunitario  e  sulle  procedure  relative  all'attuazione  degli
obblighi comunitari".

Il Consiglio Regionale ha approvato il 28-12-1995
Il Commissario del Governo ha apposto il visto il 26-1-1996
Il Presidente  della Giunta  Regionale promulga la seguente legge
regionale:

ARTICOLO UNICO
(Modifica dell'art. 12)

L'art. 12  della Legge  16 maggio  1994, n.  37 è sostituito dal
seguente:

   "1. Le  proposte di  legge regionale  e le  proposte  di  atti
   amministrativi  consiliari   a  carattere   programmatorio  di
   iniziativa   della    Giunta   regionale,    indipendentemente
   dall'esistenza di specifici contributi comunitari, quando sono
   dirette ad  istituire o  modificare regimi di aiuto e, a causa
   di ciò,  rendono obbligatoria,  ai  sensi  dell'art.  93  del
   Trattato di  Roma e successive modificazioni, la notifica alla
   Commissione dell'Unione  Europea, devono contenere la clausola
   attestante l'obbligatorietà della medesima notifica.

   2.  Le   proposte  di   cui   al   precedente   primo   comma,
   immediatamente dopo la loro formale presentazione al Consiglio
   sono notificate,  a cura  del Presidente  del Consiglio,  allo
   Stato per  il successivo  inoltro alla Commissione dell'Unione
   Europea."

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata urgente ai sensi dell'art. 28 dello
Statuto e  dell'art. 127  della Costituzione  entra in  vigore il
giorno stesso della sua pubblicazione.

Firenze, 1 febbraio 1996.

CHITI

La presente  legge è  stata approvata dal Consiglio Regionale il
28-12-1995 ed è stata vistata dal Commissario del Governo il 26-
1-1996.



UNIONE EUROPEA

