Provvidenze a  favore di aziende ed immobili colpiti da calamità
naturali.

Il Consiglio Regionale ha approvato il 3-6-1974
Il Commissario del Governo ha apposto il visto il 6-7-1974
Il Presidente  della Giunta  Regionale promulga la seguente legge
regionale:

TITOLO I
FINALITA' DELLA LEGGE

ARTICOLO 1

La Regione  interviene per  favorire il  ripristino delle imprese
artigiane, delle imprese commerciali iscritte negli elenchi della
Cassa Mutua,  delle cooperative  di produzione  e lavoro  e delle
cooperative di consumo colpite da eventi calamitosi.

La Regione  interviene inoltre  nelle spese per la riparazione di
fabbricati di  proprietà privata colpiti da calamità naturali e
destinati  ad   uso  di   abitazione,  attività   artigianali  e
commerciali.

La delimitazione delle zone colpite da calamità naturali ai fini
dell'attuazione degli  interventi previsti  dalla presente legge,
è deliberata dal Consiglio regionale.

TITOLO II
CONTRIBUTI  PER   MACCHINE,  SCORTE,   ATTREZZATURE  E  MERCI  IN
LAVORAZIONE ED IN MAGAZZINO

ARTICOLO 2

La Regione concede contributi a fondo perduto a imprese artigiane
e loro  cooperative e  consorzi, alle cooperative di produzione e
lavoro, alle  cooperative di  consumo, nonchè  agli esercenti il
commercio, singoli  od associati,  iscritti negli  elenchi  degli
aventi diritto all'assistenza della Cassa Mutua Commercianti, per
la ricostituzione  di macchine,  scorte, attrezzature  e merci in
lavorazione ed in magazzino, danneggiate da calamità naturali.

Il contributo  è concesso  nella misura  massima del  70%  della
spesa di  cui al  comma precedente  e per  la sola  parte di essa
superiore a  L. 200.000.  Tale  contributo  non  potrà  comunque
superare le L. 600.000 per ogni impresa beneficiaria.

Il contributo  di cui al presente articolo è cumulabile, fino al
raggiungimento della  percentuale prevista  nel comma precedente,
con ulteriori  contributi  in  conto  capitale  concessi  per  le
medesime finalità.

E'  inoltre  cumulabile  con  contributi  in  conto  interessi  a
qualsiasi titolo  percepiti, salvo quanto previsto dal successivo
articolo.

ARTICOLO 3

La Regione  concede contributi  in conto  interesse a  favore dei
soggetti di  cui al  comma 1 dell'art. 2 della presente legge che
abbiano subito danno superiore a L. 2.000.000.

Il contributo  è concesso  nella misura  annua del  5% su  mutui
contratti dal  richiedente fino ad un importo massimo complessivo
di L. 7.000.000 e di durata massima di 10 anni.

Tale  contributo  non  è  cumulabile  con  quello  previsto  nel
precedente art. 2. E' invece cumulabile con i contributi in conto
interessi concessi  da altri  Enti pubblici,  fino alla riduzione
effettiva dell'interesse al tasso del 3%.

TITOLO III
CONTRIBUTI PER IMMOBILI

ARTICOLO 4

La Regione  concede contributi  a fondo perduto ai proprietari di
fabbricati destinati  ad uso di abitazione, attività artigianali
e commerciali,  per la riparazione dei danni causati da calamità
naturali.

Il contributo  è concesso  nella misura  massima del  70%  della
spesa di  cui al  comma precedente  e per  la sola  parte di essa
superiore a L. 200.000.

Tale contributo  non potrà comunque superare le L. 1.000.000 per
ogni proprietario.

ARTICOLO 5

La Regione  concede contributi  in conto  interesse a  favore dei
soggetti di  cui al  comma 1  dell'art. 4  che abbiano  subito un
danno superiore a L. 3.000.000.

Il contributo  è concesso  nella misura  annua del  5% sui mutui
contratti dal richiedente per un importo massimo di L. 10.000.000
e di durata massima di 10 anni.

Tale  contributo  non  è  cumulabile  con  quello  previsto  nel
precedente art. 4. E' invece cumulabile con i contributi in conto
interesse concessi  da altri  Enti pubblici,  fino alla riduzione
effettiva dell'interesse al tasso del 3%.

Dalle provvidenze  di cui al Titolo III della presente legge sono
esclusi  i   proprietari  di  immobili  il  cui  ultimo  reddito,
definitivamente accertato,  ai fini delle imposte complementari o
delle imposte  sul reddito delle persone fisiche, sia superiore a
L. 4.000.000.

TITOLO IV
NORME COMUNI

ARTICOLO 6

Le domande  per la  concessione dei  contributi sono  indirizzate
alla Giunta  regionale e  presentate al Sindaco del Comune ove è
localizzata l'azienda colpita da calamità.

Alla domanda,  nella quale deve essere dichiarato se l'azienda ha
richiesto, intenda richiedere od ha ottenuto contributi aventi le
medesime finalità  in base ad altre leggi o provvedimenti, vanno
allegati i seguenti documenti:

a) certificato  di iscrizione  all'albo delle imprese artigiane o
   alla separata  sezione per  i consorzi,  ovvero certificato di
   iscrizione negli  elenchi degli  aventi diritto all'assistenza
   della Cassa  Mutua Commercianti  o certificato  di  iscrizione
   all'Albo delle Cooperative;
b) preventivo  di  spesa  per  la  ricostituzione  delle  scorte,
   macchinari,  attrezzature   e  merci   in  lavorazione   e  in
   magazzino, distrutte  e danneggiate, ovvero per la riparazione
   degli immobili;
c) ai  fini del  contributo di  cui al  Titolo III,  artt. 4 e 5,
   dichiarazione del competente ufficio distrettuale dell'imposta
   dalla quale risulti il reddito definitivamente accertato.

ARTICOLO 7

Il rilevamento  e la valutazione dei danni subiti e in genere gli
accertamenti istruttori  sulle domande  presentate sono  eseguiti
dal Comune,  il quale  potrà chiedere  la  collaborazione  degli
uffici del Genio Civile.

Al termine  dell'istruttoria di  ogni singola  domanda il Sindaco
trasmette gli  atti alla  Giunta regionale,  unendovi il  proprio
parere sulla  sussistenza dei  presupposti per la concessione del
contributo.

ARTICOLO 8

I  contributi   sono  concessi  con  deliberazione  della  Giunta
regionale e, se in conto capitale, sono liquidati direttamente al
richiedente;   se in conto interessi, sono liquidati all'Istituto
di Credito mutuante, alle scadenze e con le modalità indicate in
apposita convenzione  tra la  Regione  e  l'Istituto  di  Credito
stesso.

Nella concessione del contributo regionale, qualora le domande di
richiesta superino  le disponibilità stanziate, la precedenza è
data alle  cooperative e  consorzi, secondo  l'ordine determinato
dalla gravità  dei danni  subiti risultanti  dagli  accertamenti
svolti dal Comune.

In questo  caso, i  contributi sono  concessi  dal  Consiglio  su
proposta della Giunta regionale.

ARTICOLO 9

Le disposizioni contenute nella presente legge si applicano anche
per  i   danni  causati   da  calamità   naturali   verificatisi
successivamente al 1 settembre 1973.

Le domande  intese ad  ottenere le  agevolazioni  previste  dalla
presente legge  per danni  prodotti da  calamità naturali devono
essere  presentate   al  Sindaco,  entro  60  giorni  dall'evento
calamitoso. Nel  caso in  cui tale evento si sia già verificato,
il termine  di 60  giorni si intende riferito a quello di entrata
in vigore della presente legge.

ARTICOLO 10

Gli  oneri   derivanti  dall'applicazione  della  presente  legge
previsti in  L. 280.000.000,  faranno carico  al cap.  33800  del
Bilancio  di  previsione  dell'esercizio  finanziario  1974,  che
presenta la necessaria disponibilità.

Le somme stanziate ai sensi della presente legge ed eventualmente
non  impegnate   nell'esercizio  di  riferimento  possono  essere
utilizzate negli  esercizi successivi,  in ogni caso non oltre il
2o anno successivo a quello in cui fu iscritto lo stanziamento.

L'onere derivante  dalla presente  legge per gli anni successivi,
nei limiti  fissati dal  comma 1,  farà carico al corrispondente
capitolo dello  stato  di  previsione  della  spesa  dei  bilanci
medesimi.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 10 luglio 1974.

La presente  legge è  stata approvata dal Consiglio Regionale il
3-6-1974 ed  è stata vistata dal Commissario del Governo il 6-7-
1974.



PUBBLICHE CALAMITA'

