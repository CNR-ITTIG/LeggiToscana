Contributi per  il miglioramento, l'ammodernamento e l'incremento
del patrimonio  ricettivo e  delle attrezzature  complementari ai
fini dello sviluppo del turismo regionale.

Il Consiglio Regionale ha approvato il 30-7-1974
Il Commissario del Governo ha apposto il visto il 30-8-1974
Il Presidente  della Giunta  Regionale promulga la seguente legge
regionale:

ARTICOLO 1
(Finalità della legge)

La Regione  Toscana, nell'ambito  degli  obbiettivi  di  sviluppo
economico e  sociale e di riequilibrio territoriale, promuove, al
fine dell'adeguamento  dell'offerta alla  domanda  turistica,  il
miglioramento, l'ammodernamento  e  l'incremento  degli  esercizi
ricettivi,   nonchè    il   potenziamento   delle   attrezzature
complementari all'attività turistica, mediante la concessione di
contributi a sostegno delle iniziative degli operatori pubblici e
privati, con  le modalità  e nei limiti stabiliti dalla presente
legge.

ARTICOLO 2
(Soggetti destinatari)

Possono essere beneficiari dei contributi previsti dalla presente
legge, compatibilmente  con  le  specifiche  indicazioni  per  le
singole iniziative:

a) privati  operatori ed  Enti pubblici  e  di  diritto  pubblico
   diversi da quelli di cui alla seguente lett. c);
b) associazioni  in qualsiasi  forma costituite  la cui attività
   sociale sia  rivolta a soddisfare le esigenze del tempo libero
   e della  domanda turistica dei giovani, dei lavoratori e degli
   anziani;
c) Comuni, Province, Comunità montane, loro Consorzi.

ARTICOLO 3
(Iniziative assistite dal contributo regionale)

I contributi  sono concessi,  secondo le  modalità di  cui  agli
articoli  successivi,   per  la   realizzazione  delle   seguenti
iniziative:

a) opere   di      costruzione,    ricostruzione,    adattamento,
   trasformazione di immobili da adibire a:
   1) alberghi,  pensioni, locande,  villaggi turistici  di  tipo
      alberghiero,  costituiti  anche  in  complessi  di  singole
      unità abitative,  a proprietà unica o frazionata, purchè
      ne sia assicurata la destinazione alberghiera e la gestione
      unitaria;
   2) altri  impianti aventi le caratteristiche di cui al RDL 18-
      1-1937, n.  975, convertito in legge 30-12-1937, n. 2651, e
      successive modificazioni;
   3) complessi  ricettivi complementari  a carattere turistico -
      sociale;
   4) rifugi alpini;
b) opere  di  ampliamento,  ammodernamento,  miglioramento  delle
   strutture ricettive di cui alla lett. a);
c) spese  per    arredamento  o  rinnovo  dell'arredamento  delle
   strutture ricettive di cui alla lett. a);
d) opere  di ammodernamento, ampliamento di stabilimenti balneari
   o opere complementari agli stessi;
e) opere  di    adattamento,    trasformazione,      ampliamento,
   ammodernamento,    spese     di    arredamento    e    rinnovo
   dell'arredamento di  immobili e  locali adibiti  all'esercizio
   della ristorazione;
f) allestimento  di spiagge  libere,  attrezzate,  esecuzione  di
   lavori  di  miglioramento  delle  attrezzature  balneari  già
   esistenti e di proprietà dei Comuni;
g) esecuzione  di opere e di impianti complementari all'attività
   turistica o comunque atti a favorire lo sviluppo del movimento
   turistico;
h) acquisto  di beni  mobili ed  immobili  da  parte  di  aziende
   associate in forma cooperativa.

I contributi  per la  realizzazione delle  iniziative di cui alle
lett. b)  e c) del precedente comma possono essere concessi anche
per il  contestuale acquisto, da parte del gestore, dell'immobile
adibito ad  esercizio ricettivo,  nei limiti  di cui  all'art. 14
terzo e quinto comma.

ARTICOLO 4
(Opere di  costruzione, trasformazione  di alberghi,  pensioni ed
altre strutture ed impianti ricettivi)

Per le iniziative di cui alla lett. a) dell'art. 3, il contributo
è concesso  nella misura  del 5% annuo costante su operazioni di
mutuo di  durata quindicennale  e di importo non eccedente il 60%
della spesa riconosciuta ammissibile ai sensi dell'art. 14.

Il contributo  annuo costante  è elevato  al 6%  nel caso che le
opere siano localizzate nelle zone di cui alla legge regionale 2-
1-1973, n. 1.

La durata  dell'operazione di  mutuo, e il periodo di concessione
del  relativo   contributo,  possono  essere  ventennali  qualora
l'iniziativa sia  assunta dai  soggetti indicati  alla  lett.  c)
dell'art. 2.

Se l'iniziativa  è assunta  dagli  stessi  soggetti  di  cui  al
precedente comma  o dalle  associazioni indicate  alla lettera b)
dell'art. 2,  la misura  del contributo  per le opere concernenti
complessi ricettivi complementari a carattere turistico - sociale
o rifugi  alpini è elevata di un punto percentuale rispetto alle
corrispondenti previsioni  del primo e secondo comma del presente
articolo.

In alternativa,  limitatamente al  caso di  iniziative assunte da
Comuni, Province,  Comunità montane,  loro Consorzi, può essere
concesso un contributo annuo costante ventennale nella misura del
7% sui tre quinti della spesa riconosciuta ammissibile.

Le misura  percentuali del contributo annuo previste dal presente
articolo sono  comunque elevate  o ulteriormente  elevate  di  un
punto, qualora  le opere  siano localizzate  in territori  per  i
quali è vigente il piano produttivo di insediamento turistico ai
sensi dell'art. 27 della legge 22-10-1971, n. 865.

ARTICOLO 5
(Opere di  ampliamento, ammodernamento  di alberghi,  pensioni ed
altre strutture ed impianti ricettivi)

Per le iniziative di cui alla lett. b) dell'art. 3, il contributo
è concesso  nella misura  del 5% annuo costante su operazioni di
mutuo di durata decennale e di importo non eccedente il 50% della
spesa riconosciuta ammissibile ai sensi dell'art. 14.

Il contributo  annuo costante elevato al 6% nel caso che le opere
siano localizzate  nelle zone  di cui  alla legge  regionale 2-1-
1973, n. 1.

Se l'iniziativa  è assunta dai soggetti indicati alle lett. b) e
c) dell'art.  2, il contributo per le opere concernenti complessi
ricettivi complementari  a carattere turistico - sociale o rifugi
alpini  è  concesso  nella  misura  del  6%  annuo  costante  su
operazioni  di  mutuo  di  durata  decennale  e  di  importo  non
eccedente  il   60%  della  spesa  riconosciuta  ammissibile.  Il
contributo annuo costante è elevato al 17% nel caso che le opere
siano localizzate  nelle zone  di cui  alla legge  regionale 2-1-
1973, n. 1.

Per i  contributi previsti  dal presente  articolo si  applica la
disposizione di cui all'ultimo comma del precedente art. 4.

ARTICOLO 6
(Arredamento di alberghi, pensioni ed altre strutture ed impianti
ricettivi)

Le iniziative  di cui alla lett. c) dell'art. 3, qualora connesse
con quelle  dei precedenti  artt. 4 e 5, si cumulano agli effetti
della concessione dei contributi ivi previsti.

Nel caso  che  l'iniziativa  riguardi  solo  l'arredamento  o  il
rinnovo dell'arredamento,  il contributo è concesso nella misura
del  5%   annuo  costante   su  operazioni  di  mutuo  di  durata
quinquennale e  di importo  non  eccedente  il  50%  della  spesa
riconosciuta ammissibile  ai sensi  dell'art. 14.  Il  contributo
annuo  costante   è  elevato  al  6%,  qualora  tale  iniziativa
interessi strutture  ricettive localizzate nelle zone di cui alla
legge regionale 2-1-1973, n. 1.

Per  le   stesse  iniziative  di  cui  al  comma  precedente,  il
contributo  è   concesso,  limitatamente   al  50%  della  spesa
riconosciuta ammissibile  nella misura  massima del 6% del canone
annuale relativo ad operazioni di locazione finanziaria di durata
massima quinquennale  contratte dai  soggetti di  cui all'art. 2.
Hanno titolo  di preferenza  le operazioni  contratte con imprese
produttrici toscane.

Se l'iniziativa  di cui  al secondo comma è assunta dai soggetti
indicati alle  lettere b)  e c) dell'art. 2, e riguarda complessi
ricettivi complementari  a carattere turistico - sociale o rifugi
alpini, il  contributo è  concesso nella  misura  del  6%  annuo
costante, ovvero  del 7%  nel caso  di localizzazione delle dette
strutture ricettive  nelle zone  di cui  alla legge  regionale  2
gennaio 1973, n. 1.

ARTICOLO 7
(Opere di miglioramento degli stabilimenti balneari)

Per le iniziative di cui alla lett. d) dell'art. 3, il contributo
è concesso  nella misura  del 4% annuo costante su operazioni di
mutuo di  durata quinquennale  e di  importo non eccedente il 50%
della spesa riconosciuta ammissibile ai sensi dell'art. 14.

ARTICOLO 8
(Opere di trasformazione, miglioramento, spese di arredamento per
esercizi della ristorazione)

Per le  iniziative di  cui alla  lett. e)  dell'art.  3,  qualora
concernenti l'adattamento,  la trasformazione e l'ampliamento, il
contributo è  concesso nella  misura del  4% annuo  costante  su
operazioni  di  mutuo  di  durata  decennale  e  di  importo  non
eccedente il  50% della  spesa riconosciuta  ammissibile ai sensi
dell'articolo 14.

Qualora  l'iniziativa   concerna  l'ammodernamento   o  il   solo
arredamento  o   rinnovo  dell'arredamento,   il  contributo   è
concesso, alle  stesse condizioni  percentuali di  cui  al  comma
precedente, su operazioni di mutuo di durata quinquennale.

ARTICOLO 9
(Spiagge libere  attrezzate, miglioramento  attrezzature balneari
di proprietà dei Comuni)

Per le  iniziative di  cui alla  lett. f) dell'art. 3, realizzate
dai Comuni,  il contributo  è concesso nella misura del 7% annuo
costante su operazioni di mutuo di durata ventennale e di importo
non eccedente l'80% della spesa riconosciuta ammissibile ai sensi
dell'art. 14.

ARTICOLO 10
(Opere e impianti complementari all'attività turistica)

Per le  iniziative di  cui alla  lett. g) dell'art. 3, realizzate
dagli Enti  locali territoriali  di cui alla lettera c) dell'art.
2, il  contributo è  concesso nella misura del 7% annuo costante
su operazioni  di mutuo  di durata  ventennale e  di importo  non
eccedente il  60% della  spesa riconosciuta  ammissibile ai sensi
dell'art. 14.

Il contributo  è concesso  preferenzialmente per  iniziative  di
interesse culturale  e ricreativo.  Hanno in  ogni caso titolo di
priorità le  iniziative per opere ed impianti previsti nei piani
produttivi di  insediamento turistico  di cui  all'art. 27  della
legge 22 ottobre 1971, n. 865.

Ai fini  del  contributo  regolato  dal  presente  articolo  sono
considerate  opere   e   impianti   complementari   all'attività
turistica, o  comunque atti  a favorire lo sviluppo del movimento
turistico,  quelli   che  interessano   teatri,  auditori,   sale
attrezzate   polifunzionali,    palazzi   dei    congressi,    il
miglioramento delle attrezzature per il diporto nautico.

ARTICOLO 11
(Acquisti da parte di aziende associate in forma cooperativa)

Per le  iniziative di  cui alla  lett. h)  dell'art.  3,  qualora
realizzate dai  soggetti ivi  indicati, il contributo è concesso
nella misura  del 6%  annuo  costante  della  spesa  riconosciuta
ammissibile, su  operazioni di  mutuo  di  durata  decennale  per
l'acquisto  di   beni  immobili  e  di  durata  quinquennale  per
l'acquisto di beni mobili ed attrezzature.

L'utilizzazione da  parte delle aziende associate dei beni di cui
al   comma    precedente   deve    essere   finalizzata,    anche
alternativamente,  alla  produzione  e  gestione  di  servizi  di
lavanderia,   di   servizi   di   prenotazione,   alla   gestione
amministrativa e  contabile,  alla  gestione  degli  acquisti  di
prodotti alimentari  per la  confezione dei  cibi e per i servizi
della ristorazione.

ARTICOLO 12
(Variazioni della durata del mutuo)

La durata del mutuo prevista dagli artt. 4, 5, 6, 7, 8, 9, 10, 11
non è  vincolante agli  effetti della concessione del contributo
regionale.

Nel caso  che il  mutuo sia  contratto per una durata inferiore a
quella  indicata   nei  citati   articoli,  il  contributo  annuo
regionale è  concesso  limitatamente  all'effettivo  periodo  di
ammortamento.

Nel caso  che il mutuo sia contratto per una durata superiore, il
contributo annuo  regionale non  può eccedere la durata indicata
dai predetti  artt. 4,  5, 6,  7, 8,  9, 10,  11  e  la  garanzia
sussidiaria  di  cui  all'art.  17  per  le  iniziative  previste
dall'art. 4 non può eccedere la durata dei mutui indicata per le
iniziative stesse.

ARTICOLO 13
(Erogazione dei contributi)

I contributi  concessi,  a  norma  dei  precedenti  articoli,  in
annualità costanti  sulle operazioni  di mutuo,  possono  essere
erogati anche per il periodo di eventuale prefinanziamento.

L'erogazione dei  mutui può  avvenire per  stati di avanzamento,
accertati  nelle   forme  consuete   in  atto  presso  l'istituto
mutuante.

I contributi  erogati in annualità costanti sull'ammontare della
spesa riconosciuta  ammissibile sono  corrisposti direttamente ai
richiedenti. Di  tali contributi  è consentito  lo sconto presso
gli istituti finanziari.

ARTICOLO 14
(Determinazione della spesa ammissibile)

Concorrono   alla   determinazione   della   spesa   riconosciuta
ammissibile agli  effetti dell'applicazione della presente legge,
compatibilmente con  il  tipo  di  iniziativa  per  la  quale  si
richiede il contributo:

- l'acquisto  del terreno  o    dell'immobile    necessario  alla
  realizzazione dell'iniziativa;
- l'esecuzione delle opere edilizie;
- l'attuazione  e  installazione    degli    impianti    fissi  e
  tecnologici;
- l'arredamento.

La spesa per l'acquisto del terreno o dell'immobile concorre alla
determinazione della  spesa ammissibile purchè tale acquisto non
si sia  già verificato  alla data di presentazione della domanda
di cui all'articolo 18 e si tratti di bene ubicato in aree per le
quali la  normativa urbanistica  in atto  nel territorio consenta
una destinazione conforme all'iniziativa da realizzare.

Ferme restando le condizioni di cui al comma precedente, la spesa
per l'acquisto  di immobile  già adibito  ad albergo  di terza o
quarta  categoria,   a  pensione   o  a  locanda,  concorre  alla
determinazione della  spesa ammissibile solo se effettuata da chi
risulti  titolare  della  licenza  amministrativa  dell'esercizio
gestito nell'immobile  stesso, da  almeno dieci anni ininterrotti
alla data di presentazione della domanda di cui all'art. 18. Agli
effetti del  decorso del decennio può essere cumulato il periodo
di gestione  del precedente  titolare, semprechè  il richiedente
abbia acquisito la proprietà dell'azienda per successione mortis
causa e  risulti titolare  della licenza  da almeno  un anno alla
data di presentazione della domanda.

La spesa  per l'acquisto  del terreno  o dell'immobile necessario
per la realizzazione delle opere di cui alla lettera a) dell'art.
3 non  può superare,  ai fini  della determinazione  della spesa
ammissibile, rispettivamente  il 20%  e il  30% dell'investimento
complessivo.

La spesa  per l'acquisto  dell'immobile da  parte del  gestore ai
sensi del  terzo comma del presente articolo non può superare il
50% dell'investimento complessivo.

ARTICOLO 15
(Divieto di cumulo dei contributi)

I contributi previsti dalla presente legge non sono in alcun caso
cumulabili,  per   le  stesse   opere  e  iniziative,  con  altri
contributi concessi  dalla Regione  e  con  analoghe  provvidenze
concesse da Enti pubblici.

ARTICOLO 16
(Convenzioni con istituti di credito e relativi criteri)

Le operazioni  di  mutuo  cui  è  subordinata  l'erogazione  dei
contributi previsti  dalla presente legge devono essere contratte
con  istituti  di  credito  appositamente  convenzionati  con  la
Regione.

Tali convenzioni, da deliberarsi dalla Giunta regionale entro tre
mesi dall'entrata  in vigore della presente legge, sono stipulate
con Aziende di credito, Casse di Risparmio, Istituti di credito a
medio e  lungo termine,  Sezioni di  credito fondiario  ed  opere
pubbliche. Dell'avvenuta  stipulazione delle  convenzioni è data
notizia sul Bollettino Ufficiale della Regione.

Le convenzioni disciplinano, tra l'altro:

a) il  tasso di  interesse praticato  per i  mutui assistiti  dal
   contributo regionale;
b) le  procedure e i criteri per la concessione dei finanziamenti
   da parte dell'Istituto di credito;
c) criteri  e modalità  relativi alle garanzie per le operazioni
   di mutuo;
d) l'erogazione  dei finanziamenti per stati di avanzamento delle
   opere;
e) le modalità di liquidazione dei contributi regionali;
f) il  servizio di  assistenza  finanziaria  ai  destinatari  del
   contributo regionale, da apprestarsi dall'Istituto di credito.

ARTICOLO 17
(Garanzia sussidiaria della Regione)

Nel caso  che i  soggetti beneficiari dei contributi regionali di
cui all'art.  4 non  siano in  grado  di  prestare  autonomamente
idonee garanzie  reali o personali, i mutui da essi contratti con
gli istituti  convenzionati ai  sensi dell'articolo  precedente e
destinati alla realizzazione di opere o di iniziative comportanti
investimenti di  importo non  superiore  a  80  milioni  di  lire
possono essere  assistiti da  garanzia sussidiaria della Regione,
sino  all'ammontare   massimo  della   perdita  complessiva   che
l'istituto  mutuante   dimostrerà   di   avere   sofferto   dopo
l'esperimento delle  procedure  di  riscossione  coattiva,  nella
misura  da   stabilire  nella  convenzione  di  cui  all'articolo
precedente.

Sono  fatte   salve   le   particolari   disposizioni   normative
riguardanti le  garanzie a  favore dei  Comuni, Province  o  loro
Consorzi.

Agli effetti  di cui  al comma  precedente la Giunta Regionale è
autorizzata a  costituire un  fondo regionale  di garanzia per la
copertura degli oneri derivanti dalla garanzia sussidiaria.

Per i mutui ed i prestiti posti in essere con ammortamento a rate
semestrali od  annuali, le  procedure di riscossione coattiva, le
cui spese  sono a  completo carico  dell'istituto  mutuante,  non
potranno essere  intraprese prima  che siano rimaste insolute due
rate semestrali o una annuale.

La dotazione finanziaria del fondo è costituita:

a) dalle somme previste alla lett. i) dell'art. 25 della presente
   legge;
b) dalle  somme per  interessi maturate  sulle disponibilità del
   fondo;
c) dal  50%  delle  eventuali  somme  recuperate  dagli  istituti
   mutuanti  nei   confronti  dei   mutuatari   dopo   l'avvenuta
   operatività della garanzia sussidiaria del fondo stesso.

La garanzia  esplica la sua efficacia a tutti gli effetti entro i
limiti delle disponibilità finanziarie del fondo.

Quando sia  operante il fondo di garanzia di cui all'art. 5 della
legge regionale  5 giugno 1974, n. 32 recante l'istituzione della
"FIDI TOSCANA  SpA" e  lo stesso  sia articolato  in due sezioni,
delle quali  una  rivolta  a  garantire  le  operazioni  a  medio
termine,   il   Consiglio   regionale   determina   con   proprio
provvedimento la  liquidazione del fondo regionale di garanzia di
cui al  presente articolo,  e  la  destinazione  delle  eventuali
disponibilità.

ARTICOLO 18
(Presentazione delle domande di contributo)

La domanda  per ottenere  il contributo  regionale, da redarsi in
carta legale,  è rivolta  al Presidente della Giunta Regionale e
deve essere  presentata al  Sindaco del Comune nel cui territorio
si intende effettuare la iniziativa.

Nella  domanda  devono  essere  indicate  le  iniziative  che  si
intendono realizzare  e il  tipo di contributo richiesto ai sensi
della presente  legge, nonchè,  nel caso  si renda necessaria la
contrazione  del  mutuo,  l'istituto  di  credito  prescelto  dal
richiedente tra  quelli convenzionati  a norma  dell'art. 16.  Ai
fini del  divieto di  cumulo di  cui all'art.  15, il richiedente
deve inoltre  dichiarare, sotto  la propria responsabilità, se e
quali altre richieste di contributo abbia avanzato.

Le domande devono essere corredate:

a) dal  progetto di  massima  e  dalla    relazione    tecnico  -
   illustrativa  sulle   caratteristiche  delle   opere  e   loro
   ubicazione;
b) dal preventivo dettagliato di spesa;
c) dal piano di finanziamento.

Della domanda  e di ogni altro documento a corredo il richiedente
deve contestualmente  inviare copia  al Presidente  della  Giunta
regionale.

Il Presidente  della Giunta  regionale cura la trasmissione della
copia della  domanda e  dei documenti  di cui al precedente comma
all'istituto di  credito  indicato  dal  richiedente.  L'istituto
stesso provvede  a completare  la propria  istruttoria secondo le
modalità e  nei termini  stabiliti  nelle  convenzioni,  di  cui
all'articolo 16,  comunicando tempestivamente  i  risultati  alla
Giunta Regionale.

Il richiedente  è altresì  tenuto  a  inviare  all'istituto  di
credito  prescelto   ogni  documentazione   da  questo   ritenuta
necessaria  ai   fini  della  istruttoria  bancaria,  secondo  le
apposite indicazioni inserite nella suddetta convenzione.

Ai fini  della presentazione  delle domande  di cui  al  presente
articolo e  per ogni  ulteriore successiva necessità, la Regione
assicura a tutti i soggetti richiedenti un servizio di assistenza
tecnica,  attraverso   l'ERTAG,  l'Ente   Regionale  Toscano   di
Assistenza Tecnica  e Gestionale,  di cui  alla legge regionale 5
giugno 1974, n. 31.

ARTICOLO 19
(Istruttoria delle domande)

I Comuni  istruiscono le  domande pervenute  entro  un  mese  dal
ricevimento.

Nello stesso termine i Consigli dei Comuni compresi nelle zone di
cui alla  legge regionale  2-1-1973, n.  1  possono  delegare  la
Comunità montana  a svolgere  le funzioni  di  cui  ai  seguenti
commi, relativamente  alle domande  concernenti le  iniziative di
cui agli artt. 4, 5 e 10.

Entro i  due mesi  successivi al termine di cui al primo comma, i
Consigli comunali  o i Consigli delle comunità montane delegate,
avuto  riguardo   alla  iniziativa   nei  suoi  aspetti  sociali,
economici, tecnici  e finanziari,  deliberano, nel  quadro  della
strumentazione  urbanistica   e  di  piano  e  delle  indicazioni
programmatiche  regionali,   le   proposte   di   ammissione   al
finanziamento,  ordinandole   secondo  priorità   e   stabilendo
altresì l'entità della spesa ammissibile ai sensi dell'art. 14.
Nello stesso termine provvedono alla trasmissione degli atti alla
Giunta Regionale.

I  Consigli   sono  inoltre   tenuti  a  dichiarare  con  propria
deliberazione i  motivi per  i quali  ritengono di  non inoltrare
alla Giunta  regionale la  proposta  di  ammissione  per  singole
domande, dandone comunicazione al richiedente.

Ai fini della formulazione delle proposte di ammissione di cui al
terzo comma,  i Comuni  e le  Comunità montane sentono il parere
dei    sindacati    dei    lavoratori,    delle    organizzazioni
rappresentative a  livello zonale  o provinciale, degli operatori
turistici e  delle associazioni  democratiche  del  tempo  libero
beneficiari dei contributi di cui alla presente legge.

ARTICOLO 20
(Contributi per gli oneri a carico dei Comuni)

Gli oneri  conseguenti alle  attività svolte  dai Comuni o dalle
Comunità montane  ai sensi  dell'art. 19  della presente  legge,
sono  a  carico  del  bilancio  regionale  nella  misura  del  3%
dell'ammontare del  contributo erogato,  sul mutuo contratto, nel
primo anno di ammortamento del mutuo.

ARTICOLO 21
(Piano di ripartizione dei contributi)

La Giunta  Regionale, sulla base delle deliberazioni dei Consigli
comunali e  dei Consigli delle Comunità montane, oltrechè sulle
risultanze della  istruttoria degli  istituti di credito, propone
al Consiglio  regionale,  almeno  ogni  sei  mesi,  il  piano  di
ripartizione dei contributi.

Il piano  di ripartizione  è predisposto  avendo  riguardo  alla
localizzazione delle  iniziative e  delle opere  e in riferimento
alle aree economiche di programma.

ARTICOLO 22
(Concessione e liquidazione dei contributi)

I contributi  sono concessi dalla Giunta Regionale sulla base del
piano di ripartizione approvato dal Consiglio Regionale.

Con  il   provvedimento  di   concessione  la   Giunta  Regionale
stabilisce il termine entro il quale le singole iniziative devono
essere portate a compimento.

La   liquidazione    dei   contributi   è   subordinata,   oltre
all'effettiva contrazione  del mutuo  che si  renda necessario ai
sensi  della   presente  legge,   alla  esibizione,  nei  termini
stabiliti dalla  Giunta regionale,  di regolare licenza edilizia,
quando prescritta  in riferimento  al tipo di iniziativa, nonchè
alla presentazione  di certificati  di avvenuta  trascrizione del
vincolo di destinazione di cui al successivo art. 23, ovvero alla
produzione dell'atto  formale di  impegno di cui allo stesso art.
23.

ARTICOLO 23
(Vincolo di destinazione)

I beni  immobili cui  sono dirette  le  iniziative  assistite  da
contributo regionale  ai sensi della presente legge sono soggetti
al vincolo di specifica destinazione per una durata di tempo pari
a quella  di erogazione  del contributo annuo costante e comunque
non inferiore  a quella  prevista per  le rispettive  iniziative,
dagli artt. 4, 5 e 11.

Il vincolo  è trascritto  a cura e spese del beneficiario presso
il competente ufficio dei registri immobiliari.

Nel caso di contributi concessi per il solo arredamento o rinnovo
dell'arredamento degli  esercizi ricettivi,  e nei  casi  di  cui
all'art. 3, lett. h), i beneficiari assumono, con formale impegno
scritto, l'obbligo  di mantenere  la continuità  di destinazione
dei beni  mobili e  degli arredi acquistati per una durata pari a
quella dell'operazione di finanziamento.

Il Consiglio  Regionale, su  istanza motivata,  sentito il parere
del Comune  competente per  territorio, può  autorizzare in ogni
tempo il mutamento di destinazione e la cancellazione del vincolo
quando  sia   accertata  la   sopravvenuta  impossibilità  della
destinazione stessa.  A decorrere  dall'anno successivo  a quello
della  autorizzazione   cessa  la   erogazione   del   contributo
regionale.

ARTICOLO 24
(Revoca del contributo concesso)

La concessione del contributo è revocata con deliberazione della
Giunta Regionale:

a) quando l'opera o l'iniziativa non venga eseguita conformemente
   al  progetto   o  nei   termini  indicati  nella  delibera  di
   concessione;
b) qualora     vengano    accertate      irregolarità      nella
   contabilizzazione e  nella documentazione giustificativa della
   spesa;
c) qualora,  prima che  siano trascorsi  gli  anni  previsti  dal
   precedente   articolo,    venga   mutata    la    destinazione
   dell'immobile, senza  preventiva autorizzazione  della  Giunta
   Regionale. In  tal caso  si procederà al recupero delle somme
   già erogate, ai sensi del RD 14 aprile 1910, n. 639.

ARTICOLO 25
(Oneri finanziari)

Per la  concessione dei  contributi previsti dalla presente legge
è autorizzata  la spesa  annua nei  limiti e  per la  durata  di
seguito determinati:

a) per i contributi di cui all'art. 4, la spesa di L. 150 milioni
   per la durata di anni venti;
b) per  i contributi  di cui all'art. 5, la spesa annua di L. 150
   milioni per la durata di anni dieci;
c) per  i contributi  di cui  all'art. 6, la spesa annua di L. 20
   milioni per la durata di anni cinque;
d) per  i contributi  di cui  all'art. 7, la spesa annua di L. 10
   milioni per la durata di anni cinque;
e) per  i contributi  di cui  all'art. 8, la spesa annua di L. 10
   milioni per la durata di anni dieci;
f) per  i contributi  di cui  all'art. 9, la spesa annua di L. 20
   milioni per la durata di anni venti;
g) per  i contributi  di cui all'art. 10, la spesa annua di L. 50
   milioni per la durata di anni venti;
h) per  i contributi  di cui all'art. 11, la spesa annua di L. 40
   milioni per la durata di anni dieci;
i) per  la costituzione del fondo di garanzia di cui all'art. 17,
   la spesa di L. 50 milioni per la durata di anni cinque.

Per  le  annualità  successive  relative  alla  concessione  dei
contributi indicati  nelle lettere a), b), c), d), e), f), g), h)
del precedente  comma, saranno iscritti negli stati di previsione
della spesa dei bilanci della Regione per ciascuno degli esercizi
finanziari sottoindicati i seguenti stanziamenti:

lett. a) L. 150.000.000 dal 1975 al 1993
lett. b) L. 150.000.000 dal 1975 al 1983
lett. c) L.  20.000.000 dal 1975 al 1978
lett. d) L.  10.000.000 dal 1975 al 1978
lett. e) L.  10.000.000 dal 1975 al 1983
lett. f) L.  20.000.000 dal 1975 al 1993
lett. g) L.  50.000.000 dal 1975 al 1993
lett. h) L.  40.000.000 dal 1975 al 1983

Agli oneri per le annualità successive relative alla concessione
dei contributi  di cui  alle lettere  del precedente comma, sarà
fatto fronte  con i  fondi dei  bilanci degli esercizi finanziari
interessati, stanziati  nel capitolo  corrispondente al 34200 del
bilancio 1974,  modificato nella  descrizione come  da successivo
articolo.

Agli oneri  derivanti dalla  costituzione  ed  alimentazione  del
fondo di  garanzia  sussidiaria  di  cui  all'articolo  17  della
presente legge, nei limiti della spesa prevista alla lett. i) del
primo comma del presente articolo, sarà fatto fronte con i fondi
dei bilanci  degli esercizi finanziari interessati, stanziati nel
capitolo corrispondente  al 34250  del Bilancio  1974, che  viene
istituito con il successivo articolo.

ARTICOLO 26
(Previsioni di bilancio)

Agli oneri derivanti dalla concessione dei contributi di cui alla
presente legge,  nei limiti  della spesa annua autorizzata di cui
al precedente  articolo, sarà  fatto fronte  per l'anno 1974 con
gli stanziamenti  previsti nei  sottoindicati capitoli  istituiti
nel bilancio regionale nel seguente modo:

Capitolo modificato nella descrizione:

Tit. II - SPESE IN CONTO CAPITALE
Sez. 4a - Azioni ed interventi in campo economico.
Rubr. 12a - Turismo e industria alberghiera.

Cap. 34200
   Contributi    per     il     miglioramento,
   l'ammodernamento   e    l'incremento    del
   patrimonio ricettivo  e delle  attrezzature
   complementari ai  fini dello  sviluppo  del
   turismo regionale                           L.     450.000.000

   Art. 10 - annualità per la concessione dei
   contributi di  cui allo  art. 4  (opere  di
   costruzione di  alberghi, pensioni ed altre
   strutture ricettive)                        L.     150.000.000
   Art. 20 - annualità per la concessione dei
   contributi di  cui all'articolo 5 (opere di
   ampliamento,  ammodernamento  di  alberghi,
   pensioni ed  altre  strutture  ed  impianti
   ricettivi)                                  L.     150.000.000
   Art. 30 - annualità per la concessione dei
   contributi di  cui all'art.  6 (arredamento
   di alberghi, pensioni ed altre strutture ed
   impianti ricettivi)                         L.      20.000.000
   Art. 40 - annualità per la concessione dei
   contributi di  cui  all'art.  7  (opere  di
   miglioramento degli stabilimenti balneari)  L.      10.000.000
   Art. 50 - annualità per la concessione dei
   contributi di  cui  all'art.  8  (opere  di
   trasformazione,  miglioramento,   spese  di
   arredamento     per      esercizi     della
   ristorazione)                               L.      10.000.000
   Art. 60 - annualità per la concessione dei
   contributi  di   cui  all'art.  9  (spiagge
   libere      attrezzate,       miglioramento
   attrezzature  balneari  di  proprietà  dei
   Comuni)                                     L.      20.000.000
   Art. 70 - annualità per la concessione dei
   contributi di  cui all'art.  10  (opere  ed
   impianti   complementari   alla   attività
   turistica)                                  L.      50.000.000
   Art. 80  - annualità per la concessione di
   contributi di cui all'articolo 11 (acquisti
   da parte  di  aziende  associate  in  forma
   cooperativa)                                L.      40.000.000

Capitolo da ridurre

Tit. II - SPESE IN CONTO CAPITALE
Sez. 4a - Azioni ed interventi in campo economico.
Rubr. 12a - Turismo ed industria alberghiera.

Cap. 34200
   "Contributi  su  operazioni  di  mutuo  per
   l'incremento  del  patrimonio  ricettivo  e
   delle   attrezzature   complementari   alla
   attività turistica, ai fini dello sviluppo
   del turismo regionale"                      L.      50.000.000

Capitolo di nuova istituzione

Tit. II - SPESE IN CONTO CAPITALE
Sez. 4a - Azioni ed interventi in campo economico.
Rubr. 12a - Turismo ed industria alberghiera.

Cap. 34250
   Fondo  di   garanzia  sussidiaria   di  cui
   all'art. 17 della legge                     L.      50.000.000

Le somme  stanziate in  ciascun esercizio  per la concessione dei
contributi  di   cui  alla   presente  legge,  eventualmente  non
impegnate nell'anno  di riferimento,  e quelle  che si rendessero
disponibili  per   effetto  di  rinuncia  ovvero  di  revoca  dei
contributi possono essere utilizzate negli esercizi successivi.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 5 settembre 1974.

La presente  legge è  stata approvata dal Consiglio Regionale il
30-7-1974 ed  è stata vistata dal Commissario del Governo il 30-
8-1974.



TURISMO

