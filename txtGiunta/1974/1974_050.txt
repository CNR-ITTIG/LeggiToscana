Interventi finanziari  regionali per  l'unificazione dei  presidi
sanitari e  sociali di  base -  Costituzione dei consorzi socio -
sanitari.

Il Consiglio Regionale ha approvato il 15-7-1974
Il Commissario del Governo ha apposto il visto il 14-8-1974
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

Al fine  di promuovere  l'organizzazione unitaria  e globale  dei
servizi sanitari e sociali di competenza istituzionale degli Enti
locali e di quelli loro affidati per delega regionale, la Regione
attua interventi  finanziari tesi  a favorire  la costituzione di
consorzi socio - sanitari fra i Comuni e le Province interessate,
secondo gli  ambiti territoriali  delle zone  d'intervento di cui
all'art. 1 della legge regionale 7 dicembre 1973, n. 64.

ARTICOLO 2
(Condizioni per il finanziamento)

La Regione  attua gli  interventi finanziari  di cui  all'art.  1
della presente  legge direttamente  a favore dei Consorzi socio -
sanitari.

La  concessione  dei  contributi  regionali  è  condizionata  al
possesso dei  seguenti requisiti ed al verificarsi delle seguenti
condizioni:

a) il Consorzio sia costituito da tutti i Comuni esistenti in uno
   degli ambiti  territoriali definiti  dalla legge  regionale  7
   dicembre 1973,  n. 64 con la partecipazione della Provincia, o
   Province, territorialmente interessate;
b) il Consorzio garantisca statutariamente la gestione coordinata
   ed unificata  di tutti i servizi e le attività sanitarie e di
   assistenza sociale  -  di  carattere  preventivo,  curativo  e
   riabilitativo -  ivi compresi  i servizi  e  le  attività  di
   vigilanza igienica,  di profilassi  sanitaria,  di  assistenza
   zooiatrica, vigilanza  e profilassi  veterinaria, che, in base
   alla  vigente   legislazione  statale  e  regionale,  sono  di
   competenza dei  Comuni e  delle Province  - e  di quanti altri
   potranno essere  loro affidati  in futuro  - ad  eccezione dei
   servizi  esplicati   dai  Laboratori  provinciali  d'igiene  e
   profilassi;
c) lo  statuto del  Consorzio preveda - oltre l'indicazione delle
   finalità,  della   durata,  degli   organi   e   delle   loro
   attribuzioni,   del    contributo   finanziario   degli   Enti
   consorziati e  della sede  - forme  di partecipazione popolare
   alla programmazione,  gestione  e  controllo  delle  attività
   socio  -   sanitarie,   con   particolare   riferimento   alla
   strutturazione dei  servizi secondo gli ambiti di cui all'art.
   3 della legge regionale n. 64/1973, sopracitata;
d) lo Statuto del Consorzio preveda che nella fase iniziale della
   sua   attività    l'organizzazione   dei    servizi   avvenga
   prevalentemente  utilizzando   l'istituto  del   "comando"  di
   personale  già  dipendente  da  Enti  pubblici:  Enti  locali
   territoriali, ospedalieri,  Istituzioni pubbliche assistenza e
   beneficenza o  dalla Regione  e che  in ogni  caso  la  pianta
   organica  debba   essere  approvata   dai  competenti   organi
   consorziali solo  dopo avere  acquisito il  parere degli  Enti
   consorziati.
   Resta salva  la facoltà  del Consorzio  socio -  sanitario di
   utilizzare strutture  e servizi  sanitari e sociali di Enti ed
   organismi pubblici  operanti nel  proprio  territorio  tramite
   convenzioni che  dovranno comunque  assicurare al Consorzio il
   coordinamento tecnico e funzionale;
e) contestualmente  agli atti  costitutivi  del  Consorzio  siano
   adottati, da parte degli Enti consorziandi, atti che fissino i
   tempi e le modalità:
   - per  l'estinzione di Consorzi precedentemente costituiti per
     la gestione  di particolari  attività e  servizi sanitari e
     sociali  e   che,  in  conseguenza  della  costituzione  del
     Consorzio socio - sanitario, abbiano esaurito il loro fine;
   - per  il distacco  da Consorzi  costituiti per la gestione di
     attività  e   servizi  sanitari   e   sociali   su   ambiti
     territoriali  diversi  da  quelli  individuati  dalla  legge
     regionale 7-12-1973, n. 64.

ARTICOLO 3
(Modalità per l'erogazione dei contributi)

Gli interventi  finanziari di cui all'art. 1 della presente legge
sono costituiti  da contributi per le spese di primo impianto dei
servizi posti in essere dai Consorzi socio - sanitari.

L'erogazione  dei  contributi  di  cui  al  precedente  comma  è
effettuata   susseguentemente   all'avvenuta   costituzione   del
Consorzio.

Il contributo  è erogato  una tantum ed in un'unica soluzione in
ragione di  L. 30  milioni per ciascun Consorzio, aumentato di L.
500 per abitante residente nell'ambito territoriale di competenza
e  di   L.  20.000  per  kmq.  di  superficie  territoriale,  con
riferimento ai  dati di cui alla legge regionale 7 dicembre 1973,
n. 64.

ARTICOLO 4
(Imputazione della spesa)

L'onere derivante  dalla presente legge sarà coperto, per l'anno
1974, con  lo stanziamento  di 400  milioni che faranno carico al
capitolo 27300 del bilancio 1974.

Per gli  esercizi successivi  sarà provveduto con apposite leggi
di finanziamento.

Le somme  non impegnate  nell'esercizio  di  competenza  potranno
essere utilizzate nei due esercizi successivi.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 20 agosto 1974.

La presente  legge è  stata approvata dal Consiglio Regionale il
15-7-1974 ed  è stata vistata dal Commissario del Governo il 14-
8-1974.



ENTI SANITARI
ORDINAMENTO

