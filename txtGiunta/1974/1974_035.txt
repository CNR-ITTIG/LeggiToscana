Difesa della fauna e regolamentazione dell'attività venatoria.

Il Consiglio Regionale ha approvato il 27-5-1974
Il Commissario del Governo ha apposto il visto il 28-6-1974
Il Presidente  della Giunta  Regionale promulga la seguente legge
regionale:

ARTICOLO 1

Ai fini della protezione e della razionale gestione delle risorse
faunistiche e  territoriali della Regione, per assicurare a tutti
i cittadini  la corretta  fruibilità dei  beni insostituibili  e
irriproducibili costituiti  dalla fauna  e dall'ambiente  che  di
essa si  caratterizza, la  Regione  si  propone  di  assumere  le
iniziative atte ad assicurare la conservazione e l'incremento del
patrimonio faunistico.

Tutte le  specie viventi  allo stato  di natura  costituiscono il
patrimonio faunistico e come tali sono tutelate e protette.

La Regione  promuove ed  attua studi  e  indagini  sull'ambiente,
sulla  fauna   e  sulla  selvaggina  in  particolare,  adotta  le
opportune  iniziative   atte  allo   sviluppo  delle   conoscenze
ecologiche del  settore e  predispone il  piano per  la tutela  e
l'incremento delle risorse faunistiche.

La  Regione  provvede  a  disciplinare  l'utilizzazione  di  quei
territori che  presentano particolare  interesse sotto  l'aspetto
faunistico, naturalistico e ambientale.

I territori  di proprietà  regionale vengono  utilizzati anche a
fini venatori  salvo  il  rispetto  delle  norme  previste  dalla
presente legge.

ARTICOLO 2

Con provvedimento  del Consiglio  Regionale, viene  costituita la
Commissione tecnico - consultiva della Regione.

Essa è composta:

a) dal Presidente della Giunta Regionale o da un suo delegato, in
   qualità di Presidente della Commissione;
b) da  un rappresentante dell'ANCI Toscana e da un rappresentante
   dell'URPT;
c) da  un rappresentante  del Laboratorio  di Zoologia  applicata
   alla Caccia;
d) da  un esperto in problemi agricoli, da un esperto in problemi
   forestali, da un esperto in problemi urbanistici;
e) da otto esperti designati dalle Associazioni venatorie;
f) da   tre   rappresentanti   designati    dalle    Associazioni
   Professionali dei Coltivatori Diretti;
g) da    un  rappresentante  degli  agricoltori  designato  dalla
   Federazione   Regionale   delle   Unioni   Provinciali   degli
   Agricoltori della Toscana;
h) da tre rappresentanti designati dalle organizzazioni sindacali
   dei lavoratori dipendenti;
i) da un rappresentante designato dall'ENCI;
l) da  cinque   rappresentanti  designati  rispettivamente  dalla
   Federazione  Pro-Natura,  Associazione  Italia  Nostra,  World
   Wildlife Fund,  dall'Ente Nazionale  per la  protezione  degli
   animali e  dalla Lega  Nazionale contro  la distruzione  degli
   uccelli.

La Commissione  elegge nel  suo seno  un Vice  Presidente  ed  un
Segretario.

Quando  siano   in  discussione  argomenti  che  riguardino  aree
venatorie  specifiche   o  specifici   ambiti  provinciali,  alle
riunioni della Commissione prenderanno parte con diritto di voto,
un  rappresentante  dell'Amministrazione  Provinciale  e/o  della
delegazione della caccia interessate per il territorio.

La Commissione  ha sede  presso la  Giunta Regionale  e  dura  in
carica quanto il Consiglio Regionale che l'ha costituita.

La Commissione  tecnico - consultiva della Regione si riunisce su
convocazione del Presidente o su richiesta di almeno un terzo dei
componenti.

E' compito  della Commissione  esprimere pareri agli organi della
Regione ed  attuare studi  ed indagini  su quanto abbia attinenza
con  la   razionale  gestione   delle   risorse   faunistiche   e
territoriali, ed in particolare sulla selvaggina.

ARTICOLO 3

Agli effetti dell'esercizio venatorio sono considerati selvaggina
gli uccelli  e i  mammiferi  viventi  in  libertà  eccettuati  i
toporagni, le arvicole, le talpe ed i topi propriamente detti.

La selvaggina  appartiene, salvo  i casi  previsti dalla presente
legge,  a  chi  la  uccide  o  la  cattura.  Essa  appartiene  al
cacciatore  che   l'ha   scovata   finchè   non   ne   abbandoni
l'inseguimento.

ARTICOLO 4

Costituisce esercizio  di caccia  ogni atto diretto all'uccisione
od alla  cattura di  selvaggina mediante  l'impiego di  armi,  di
animali o di arnesi a ciò destinati.

E' considerato,  altresì, esercizio  di caccia  il vagare  o  il
soffermarsi in attitudine di ricerca o di attesa della selvaggina
con  armi,   arnesi  o   altri  mezzi   idonei  alla   cattura  o
all'uccisione della stessa.

Agli effetti  della presente  legge è  considerato esercizio  di
caccia anche  l'uccisione e  la cattura di selvaggina compiute in
qualsiasi modo,  a meno  che esse non siano avvenute per cause di
forza maggiore o fortuitamente.

ARTICOLO 5

Allo scopo  di conservare  l'ambiente naturale e di consentire la
razionale  gestione  delle  risorse  faunistiche,  il  territorio
regionale viene suddiviso in aree faunistiche.

All'interno delle  aree faunistiche, nel rispetto degli indirizzi
generali di piano, vengono individuate:

- aree  destinate alla  costituzione di aziende per la produzione
  di selvaggina;
- aree di protezione.

La suddivisione  di cui ai precedenti commi è stabilita mediante
il piano regionale di cui al terzo comma dell'art. 1. Detto piano
viene redatto  dalla Giunta  e approvato  dal Consiglio Regionale
sulla base  di proposte  avanzate dalle  singole  Amministrazioni
Provinciali.

Nell'elaborazione  delle  proposte  le  Province  opereranno  nel
rispetto  degli  indirizzi  generali  di  piano  predisposti  dal
Consiglio Regionale.

ARTICOLO 6

Le aree  faunistiche si  costituiscono  ai  fini  della  gestione
faunistica   del    territorio    e    della    razionalizzazione
dell'esercizio venatorio.  In esse  è consentito  esercitare  la
caccia a  tutti i  titolari di  licenza, nei  modi e  nei termini
stabiliti dalla presente legge.

Fermo il  disposto dell'articolo  precedente, nelle parti di aree
faunistiche  nelle  quali  è  consentito  l'esercizio  venatorio
possono essere costituite, quando se ne ravvisi l'opportunità, e
come parte  integrante di esse, zone di rispetto venatorio, nelle
quali la caccia è vietata, destinata a favorire l'acclimatazione
e l'irradiamento della selvaggina stanziale, nonchè la sosta per
le  specie   migratorie  ai  fini  dell'arricchimento  faunistico
dell'area interessata.

Le aziende  per la  produzione di  selvaggina hanno  per scopo la
produzione e  l'incremento  della  stessa  per  le  esigenze  del
ripopolamento, con particolare riguardo alle aree faunistiche.

Nelle aziende  per la  produzione di selvaggina l'esercizio della
caccia è  vietato  a  chiunque,  salvo  i  casi  previsti  dalla
presente legge.

E'  considerato  esercizio  di  caccia  nelle  zone  di  rispetto
venatorio e  nelle aziende  per la produzione di selvaggina anche
quello che  si eserciti lungo torrenti, canali, relativi argini e
golene che le attraversano.

Quando le  zone  di  rispetto  venatorio  o  le  Aziende  per  la
produzione di  selvaggina confinino  con corsi  o con  specchi di
acqua, il  divieto di  caccia viene  esteso fino alla distanza di
mt. 50 dalla riva opposta.

Il contravventore  alle norme del presente articolo è punito con
la sanzione  amministrativa da  L. 40.000  a L.  120.000 o con la
revoca della  licenza fino  a 5  anni. In  caso di recidività la
sanzione e la revoca sono raddoppiate. Qualora l'infrazione abbia
comportato   abbattimento    o   cattura    di   selvaggina,   il
contravventore è  soggetto anche  al  pagamento  della  sanzione
amministrativa prevista dall'art. 22 della presente legge.

Nelle  zone   di  rispetto  venatorio  e  nelle  aziende  per  la
produzione di selvaggina, il Presidente della Giunta Provinciale,
sentito il Comitato Provinciale della Caccia, può autorizzare la
cattura e  l'uccisione di qualsiasi specie di selvaggina solo per
esigenze tecniche delle aree o delle aziende suddette, ovvero per
la protezione delle colture.

Le operazioni  di cui  al precedente comma dovranno avvenire alla
presenza di agenti dipendenti dalla Pubblica Amministrazione.

ARTICOLO 7

La Provincia  ai fini  dell'elaborazione delle proposte di cui al
secondo comma dell'art. 5 suddivide il proprio territorio, previo
parere  del  Comitato  Provinciale  della  Caccia  integrato  dai
Sindaci dei  Comuni della Provincia o loro delegati, nel rispetto
degli  indirizzi   generali  di  piano  approvati  dal  Consiglio
Regionale in  aree  faunistiche,  omogenee  dal  punto  di  vista
ambientale, aventi un'estensione non inferiore a 20.000 ettari.

Le Province  limitrofe opereranno  congiuntamente nel caso in cui
l'area omogenea individuata superi i confini provinciali.

Nel caso  se ne ravvisi l'opportunità la Provincia presenta alla
Regione una  relazione contenente  proposte di  variazione  delle
aree faunistiche,  tenendo conto  delle relazioni tecniche di cui
all'art. 8  della presente  legge. Le  eventuali variazioni  sono
deliberate dal Consiglio Regionale.

ARTICOLO 8

La gestione  delle aree  faunistiche e  delle eventuali  zone  di
rispetto venatorio  di cui  all'art. 9,  è affidata ai Comuni. I
Comuni hanno facoltà di unirsi in Consorzio fra di loro ai sensi
degli artt.  156 e  seguenti del RD 3-3-1934, n. 383 e successive
modificazioni.

Per ogni  area faunistica  è costituita  una  delegazione  della
caccia composta  da un  minimo di  15 ad un massimo di 30 membri,
nominati dai  Comuni, loro  aggregazioni o  Consorzi in  modo  da
garantire  la   rappresentanza  delle   associazioni   venatorie,
categorie   agricole    interessate    e    delle    associazioni
naturalistiche esistenti  in  loco.  I  rappresentanti  designati
dalle associazioni  venatorie  esistenti  in  loco  non  potranno
superare il terzo dei componenti la delegazione stessa.

La gestione  delle aree  faunistiche  affidata  ai  Comuni  viene
effettuata mediante la delegazione della caccia.

Nella gestione  delle aree  faunistiche e  delle zone di rispetto
venatorio le  delegazioni  della  caccia  possono  avvalersi  del
concorso delle  Associazioni venatorie  e naturalistiche  in loco
esistenti.

Entro il  mese di  aprile di  ogni anno la delegazione rimette ai
Comuni e  all'Amministrazione Provinciale  una relazione  tecnica
sull'attività svolta contenente indicazioni in ordine allo stato
del territorio,  alla consistenza  faunistica,  al  numero  delle
presenze, a quello dei capi abbattuti, al numero delle infrazioni
ed ogni altra indicazione ritenuta utile.

La delegazione della caccia ha, fra l'altro, i seguenti compiti:

a) proporre  l'immissione di idonee specie selvatiche, nelle aree
   faunistiche di  cui  all'art.  7  e  nelle  zone  di  rispetto
   venatorio;
b) vigilare sull'osservanza dei divieti;
c) seguire l'andamento della riproduzione delle specie selvatiche
   e sottoporre  ai Comuni  interessati proposte per favorirne il
   buon  esito   e  per   la  conservazione  e  il  miglioramento
   dell'ambiente ai fini dell'incremento faunistico;
d) collaborare  alla difesa  dei boschi  dagli  incendi  ed  alla
   difesa del suolo e delle acque dagli inquinamenti;
e) proporre  le misure  ritenute utili  al  conseguimento  di  un
   corretto  equilibrio   biologico  e   al  razionale  esercizio
   venatorio.

ARTICOLO 9

La delegazione  della caccia  può  proporre  all'Amministrazione
Provinciale  la  costituzione  di  zone  di  rispetto  venatorio,
all'interno delle  aree faunistiche, destinate all'acclimatamento
e all'irradiamento naturale della selvaggina.

Delle  zone   di  rispetto   venatorio  viene  data  notizia  nel
calendario venatorio.

I  confini  delle  zone  di  rispetto  venatorio  debbono  essere
delimitati da  tabelle recanti  la scritta  "Zona di  rispetto  -
Divieto di caccia", disposte ai sensi dell'art. 17.

Qualora  la   gestione   pregiudichi   la   produzione   agraria,
l'Amministrazione   provinciale   indennizzerà   i   proprietari
danneggiati.

ARTICOLO 10

Il Consiglio  Provinciale, sentito  il Comitato Provinciale della
Caccia e  il  Laboratorio  di  Zoologia  applicata  alla  caccia,
delibera,  in  conformità  alle  previsioni  del  piano  di  cui
all'art.  5,  la  costituzione  di  aziende  provinciali  per  la
produzione di  selvaggina  al  fine  di  soddisfare  le  esigenze
faunistiche del ripopolamento.

La  deliberazione  che  determina  il  perimetro  delle  aree  da
vincolare è pubblicata all'albo dell'Amministrazione Provinciale
ed affissa all'albo dei Comuni in cui ricadono i terreni.

Avverso tale  deliberazione  i  proprietari  interessati  possono
proporre opposizioni  al Consiglio  Provinciale entro  60  giorni
dalla pubblicazione.  Decorso il  suddetto termine  il  Consiglio
Provinciale -  ove sussista il consenso dei proprietari dei fondi
costituenti almeno  i 2/3  della superficie  complessiva  che  si
intende  vincolare   -  provvede   in  merito  alla  costituzione
dell'Azienda, decidendo  anche  sulle  opposizioni  presentate  e
stabilisce, con  lo stesso provvedimento, le misure necessarie ad
assicurare una efficace sorveglianza delle Aziende medesime anche
a mezzo di apposite guardie.

Il consenso  si ritiene  validamente accordato  anche nel caso in
cui non sia stata mossa formale opposizione.

ARTICOLO 11

Nel  caso   non  sia  possibile  costituire  le  Aziende  per  la
produzione di  selvaggina di cui al precedente art. 10 su terreni
di enti  pubblici, nè  ottenere il  consenso dei proprietari dei
terreni da  includere nelle  aziende stesse,  la Regione,  in via
eccezionale ed  in vista di necessità faunistiche di particolare
interesse   pubblico,    può   procedere    coattivamente   alla
costituzione di  tali aziende  salvo l'indennizzo di cui all'art.
14 e purchè ciò non arrechi grave pregiudizio alle colture.

ARTICOLO 12

I proprietari  o possessori  singoli o  associati  di  fondi  che
abbiano  le   caratteristiche  indicate   all'art.   10   possono
richiedere  la  concessione  di  aziende  per  la  produzione  di
selvaggina.

La domanda,  diretta al Presidente della Giunta Provinciale, deve
essere corredata dalla planimetria del territorio per il quale si
richiede  la   concessione,   da   una   relazione   illustrativa
dell'attività connessa  che si  intende svolgere,  in  relazione
anche alla  natura del  territorio ed  alle sue caratteristiche e
dall'atto comprovante  il titolo  di proprietà o di possesso dei
fondi da vincolarsi.

Il Consiglio  Provinciale, sentito  il Comitato Provinciale della
Caccia e  il Laboratorio  di Zoologia  applicata alla  caccia, in
conformità alle previsioni del piano di cui all'art. 5, delibera
la concessione e il relativo disciplinare.

La gestione  di dette  aziende compete al concessionario sotto il
controllo diretto dell'Amministrazione Provinciale concedente.

La concessione  di aziende  per la  produzione di selvaggina può
essere richiesta  dalle Associazioni  venatorie allegando,  oltre
alla  documentazione   di  cui  al  secondo  comma  del  presente
articolo, gli atti di consenso dei proprietari.

Su richiesta  del  concessionario  diretta  al  Presidente  della
Giunta  Provinciale,   entro  dodici   mesi  dalla  scadenza,  la
concessione può essere rinnovata con deliberazione del Consiglio
Provinciale, che  decide entro sei mesi dalla presentazione della
domanda sentito  il  Comitato  Provinciale  della  Caccia  ed  il
Laboratorio di Zoologia applicata alla caccia.

ARTICOLO 13

Fanno carico  al concessionario  di azienda  per la produzione di
selvaggina:

a) la  continua    ed  efficace  sorveglianza  dell'azienda  come
   determinato dal disciplinare di concessione;
b) l'eventuale riduzione degli animali predatori sotto il diretto
   controllo dell'Amministrazione  Provinciale ai sensi dei commi
   8 e 9 dell'art. 6 della presente legge;
c) la buona tenuta dei cartelli perimetrali.

Le aziende  per la produzione della selvaggina non possono essere
recintate in  maniera  da  impedire  il  libero  movimento  della
selvaggina,  salvo   diversa  disposizione  del  disciplinare  di
concessione di cui al terzo comma dell'art. 12.

Nessuna indennità  è  dovuta  al  concessionario  per  i  danni
eventualmente arrecati  dalla selvaggina  alle colture  del fondo
stesso.

La  selvaggina   prodotta  e  catturata  nelle  aziende  data  in
concessione è acquistata dalle Amministrazioni Provinciali sulla
base  dei   prezzi  stabiliti  nell'atto  di  concessione  ed  è
utilizzata ai fini del ripopolamento.

Entro  il  mese  di  ottobre  di  ogni  anno  le  Amministrazioni
Provinciali  sono   tenute   a   notificare   al   concessionario
dell'azienda il proprio fabbisogno di selvaggina.

La revisione  dei prezzi stabiliti nell'atto di concessione, può
avvenire su richiesta motivata del concessionario dell'azienda al
Presidente dell'Amministrazione  Provinciale entro  la  fine  del
mese di maggio di ogni anno.

ARTICOLO 14

Le aziende  per la  produzione di selvaggina non devono avere una
estensione inferiore  a 300  ettari nè superiore ai 1.000 ettari
ed hanno una durata minima di anni 6 salvo rinnovo.

Le  aziende   di  cui   al  precedente   art.  10   sono  gestite
dall'Amministrazione Provinciale  o  concesse  in  gestione  alle
Associazioni  venatorie.   Qualora  la  gestione  pregiudichi  la
produzione agraria, l'Amministrazione Provinciale indennizzerà i
proprietari danneggiati.

Il  territorio   costituito  in  aziende  per  la  produzione  di
selvaggina  deve  essere  circoscritto  da  tabelle  portanti  la
scritta "Azienda  per la  produzione di  selvaggina -  Divieto di
caccia".

Le tabelle  devono essere  collocate  lungo  i  confini,  secondo
quanto disposto dall'art. 17.

L'abusiva apposizione  di  tabelle  è  punita  con  la  sanzione
amministrativa da  L. 15.000  oltre a  L. 1.000  per ogni tabella
apposta abusivamente.

Chi collochi  tabelle in  maniera non  conforme alle prescrizioni
dell'art. 17  è punito  con la  sanzione  amministrativa  da  L.
15.000 a L. 50.000.

ARTICOLO 15

La concessione  di aziende per la produzione di selvaggina di cui
all'art. 12  è  revocabile  quando  il  territorio  si  dimostri
inadatto alla  riproduzione e  all'allevamento della  selvaggina,
ovvero  quando   dal  concessionario   non  siano   osservate  le
disposizioni di legge e quelle dell'atto di concessione.

Più in particolare la revoca viene disposta quando risulti:

a) che il concessionario, direttamente o indirettamente, eserciti
   la caccia nell'azienda;
b) che  il concessionario    destini  la  selvaggina  prodotta  e
   catturata nell'azienda  diversamente da  quanto disposto dalla
   presente legge;
c) che  manchino o non siano mantenute, come prescritto dall'art.
   17, le tabelle perimetrali;
d) che  il concessionario  non mantenga  l'azienda  nella  dovuta
   efficienza per quanto riguarda il numero dei riproduttori e la
   sua capacità produttiva;
e) che  il concessionario  si renda  responsabile di  trascuranza
   grave nella manutenzione dell'azienda.

In luogo della revoca, per i casi di minore gravità, può essere
applicata la sanzione amministrativa da L. 50.000 a L. 500.000.

ARTICOLO 16

La Giunta  Regionale, nel  rispetto delle previsioni del piano di
cui agli  artt. 1  e 5,  delibera  la  costituzione  di  aree  di
protezione per  la fauna  nelle quali  ogni forma  di  caccia  è
permanentemente vietata.

Le aree  di protezione  sono destinate  alla conservazione  delle
specie  selvatiche,  favorendo  l'insediamento  e  l'irradiamento
naturale della  selvaggina  stanziale,  nonchè  la  sosta  della
selvaggina migratoria.

Tali  aree   dovranno  costituirsi  preferibilmente  in  ambienti
particolarmente adatti alla sosta della selvaggina migratoria, al
fine di  preservare il flusso delle correnti migratorie ovvero in
ambienti particolarmente adatti al rifugio e all'incremento della
selvaggina  stanziale,   al  fine  di  garantire  lo  sviluppo  e
l'irradiamento naturale.

La gestione  delle aree  di protezione di cui ai precedenti commi
viene  effettuata   dall'Amministrazione  Provinciale,  che  può
avvalersi   del    concorso   delle    associazioni    culturali,
naturalistiche e venatorie.

Esse verranno  segnalate con  tabelle recanti la scritta "Area di
protezione - Divieto di caccia" disposte ai sensi dell'art. 17.

L'Amministrazione Provinciale  su richiesta  del  Laboratorio  di
Zoologia applicata  alla caccia  può autorizzare catture a scopo
di studio  nelle aree  di protezione, anche con mezzi ed in tempi
vietati.

Può altresì,  sentito il Laboratorio di Zoologia applicata alla
caccia, autorizzare  catture quando  la selvaggina  arrechi danno
alle colture.

In via  eccezionale  e  per  la  sola  riduzione  di  determinata
selvaggina che  pregiudichi l'equilibrio e la funzionalità delle
aree  di   protezione  che   si   sia   rivelata   incatturabile,
l'Amministrazione Provinciale  sentito il Laboratorio di Zoologia
applicata alla  caccia può  autorizzarne l'abbattimento in tempi
determinati.

I contravventori  al divieto  di caccia  nelle aree di protezione
sono puniti  con la  sanzione amministrativa  da L.  50.000 a  L.
150.000 e  con la revoca della licenza di caccia da un periodo da
tre a cinque anni.

In caso  di recidività  la sanzione  viene  raddoppiata  e  può
essere reso  definitivo il ritiro della licenza. Qualora il fatto
abbia comportato  abbattimento  o  cattura  di  selvaggina,  sono
inoltre  soggetti  al  pagamento  della  sanzione  amministrativa
prevista dall'art. 22.

ARTICOLO 17

Le tabelle  di segnalazione  di divieto  di caccia  devono essere
delle dimensioni  di cm.  20 per cm. 30 con scritta nera su fondo
bianco  e  collocate  lungo  tutto  il  perimetro  dei  territori
interessati, su  pali o  alberi ad  un'altezza da 3 a 4 metri, ad
una distanza  di circa 100 metri l'una dall'altra e, comunque, in
modo che  le tabelle  stesse siano  visibili  da  ogni  punto  di
accesso e da ogni tabella siano visibili le due contigue.

Le tabelle devono essere comunque visibili frontalmente da almeno
30 metri di distanza.

Le tabelle  devono essere collocate anche nei confini perimetrali
interni, quando  nell'area interessata  si  trovino  terreni  nei
quali l'esercizio  della caccia è consentito o l'area stessa sia
attraversata da strade di larghezza superiore a 3 metri. Nel caso
in cui  la larghezza  della strada sia inferiore a tale misura è
sufficiente la apposizione di una tabella agli ingressi.

Le tabelle  perimetrali di  segnalazione  di  divieto  di  caccia
debbono essere sempre mantenute in buono stato di conservazione e
di leggibilità.

ARTICOLO 18

La caccia  può essere  esercitata solo  da  chi  sia  munito  di
apposita licenza.

Il contravventore  è punito con la sanzione amministrativa da L.
50.000  a   L.  300.000.   Qualora  il   fatto  abbia  comportato
abbattimento o cattura di selvaggina il contravventore è inoltre
soggetto al  pagamento  della  sanzione  amministrativa  prevista
all'articolo 22.

La licenza  di caccia  è rilasciata  dal Presidente della Giunta
Provinciale che ne dà comunicazione al Questore, ha la durata di
sei anni,  e può  essere rinnovata.  Essa è  rilasciata  previo
conseguimento di  porto d'armi,  ai sensi  delle vigenti leggi di
Pubblica Sicurezza  nonchè previo  versamento annuale  in c/c di
apposita tassa di concessione.

Il primo  rilascio della licenza di caccia, viene preceduto dalla
concessione di  una licenza  provvisoria, della  validità di due
anni, la  quale autorizza  all'esercizio  della  caccia  solo  in
compagnia di una o più persone munite di licenza da oltre cinque
anni.

Al termine  del primo  anno e  non oltre  il secondo  il titolare
della licenza  provvisoria sosterrà  un esame  teorico - pratico
per dimostrare la propria idoneità all'esercizio venatorio.

Il  programma  e  le  modalità  relative  all'esame  di  cui  al
precedente comma,  sono stabiliti  dal regolamento  di attuazione
della presente legge.

La licenza  provvisoria si ottiene previo superamento di esame da
sostenere presso l'Amministrazione Provinciale.

Il  Prefetto   e  il  Pretore  devono  comunicare  ogni  mese  al
Presidente della  Giunta Provinciale  la sospensione  o la revoca
dei permessi di porto d'armi.

Per l'esercizio  della caccia  si deve dimostrare in ogni momento
di aver  stipulato regolare  polizza assicurativa per un capitale
unico di  responsabilità civile verso terzi pari ad un minimo di
L. 5.000.000.

I contravventori  saranno puniti  con revoca della licenza per un
periodo da tre a cinque anni.

ARTICOLO 19

Durante l'esercizio  della caccia  è obbligatorio  essere muniti
del  porto   d'armi,  della  licenza  di  caccia,  del  tesserino
regionale  e  della  polizza  assicurativa  di  cui  all'articolo
precedente.  Tali   documenti  devono   essere  esibiti  ad  ogni
richiesta degli agenti di vigilanza.

Colui che,  pur essendo munito del porto d'armi, della licenza di
caccia, del tesserino regionale e della polizza assicurativa, non
sia in  grado di esibirli all'agente che gliene faccia richiesta,
è punito con la sanzione amministrativa di L. 5.000.

Si applicano  le sanzioni  previste dall'art.  18 della  presente
legge a carico di chi caccia senza licenza, o non abbia stipulato
la polizza  assicurativa, se  nel  termine  di  cinque  giorni  a
decorrere da  quello della contestazione della contravvenzione di
cui  al   presente  articolo,   non  paghi  all'agente  che  l'ha
contestata   o    all'Amministrazione   Provinciale   una   somma
corrispondente alla  sanzione prevista dal comma precedente e non
esibisca, in  pari tempo,  il porto d'armi, la licenza di caccia,
il tesserino regionale e la polizza assicurativa.

Per le  infrazioni di  cui all'art. 18 e al presente articolo, si
applicano altresì le sanzioni penali previste dagli artt. 7 e 10
del Testo Unico 5-6-1939, n. 1016 e successive modificazioni.

ARTICOLO 20

Formano oggetto di caccia le seguenti specie selvatiche:

a) fra i mammiferi:
   - Capriolo,  Cinghiale, Coniglio  selvatico,  Daino,  Donnola,
     Faina, Lepre comune, Muflone, Puzzola, Volpe;
b) fra gli uccelli:
   - Alaudidi  (gli),    Alzavola,    Averle  (le),    Beccaccia,
     Beccaccino,   Canapiglia,   Cesena,   Codone,   Colombaccio,
     Colombella,   Cornacchia    grigia,   Coturnice    (chukar),
     Croccolone, Fagiano, Fischione, Folaga, Fringuello, Frusone,
     Frullino, Gallinella  d'acqua,  Gazza,  Germano,  Ghiandaia,
     Marzaiola,  Merlo,   Mestolone,  Morette  (le),  Moriglione,
     Passero,  Pavoncella,   Peppola,  Pernice   rossa,  Pispola,
     Pittime  (le),  Porciglione,  Prispolone,  Quaglia,  Starna,
     Storno,  Strillozzo,   Taccola,   Tordo   bottaccio,   Tordo
     sassello, Tortora, Verdone, Voltolino.

E' fatto divieto di uccidere o catturare le femmine del capriolo,
del daino  e del  muflone ed  ogni altra specie di selvaggina non
compresa nel precedente comma.

Il contravventore  è punito con la sanzione amministrativa da L.
30.000 a L. 150.000 nonchè con la revoca della licenza di caccia
per un periodo da tre a cinque anni.

Nel caso che l'infrazione abbia comportato abbattimento o cattura
di  selvaggina   il  contravventore  è  soggetto  alla  sanzione
prevista dall'art. 22.

ARTICOLO 21

L'esercizio della  caccia è  consentito dall'ultima  domenica di
settembre al  1 gennaio dell'anno successivo, limitatamente a tre
giorni per  ogni  settimana  che  il  titolare  di  licenza  può
scegliere tra  quelli di domenica, lunedì, mercoledì, giovedì,
sabato e festività a tutti gli effetti civili, salvo le seguenti
eccezioni:

a) la caccia al maschio del capriolo ha termine il 1 novembre;
b) la  caccia al  cinghiale ed  ai maschi del daino è consentita
   dal 1 novembre al 15 gennaio dell'anno successivo;
c) la  caccia al  germano reale,  alla  folaga,  alla  gallinella
   d'acqua, al  porciglione, al voltolino, al tordo bottaccio, al
   tordo sassello,  alla cesena  e al  colombaccio è  consentita
   fino alla seconda domenica di febbraio;
d) la  caccia al  passero, alla cornacchia grigia, alla taccola e
   alla gazza è consentita fino al 28 febbraio;
e) la  caccia all'alzavola,  allo  storno,  al  beccaccino,  alla
   canapiglia,  al   codone,  al  croccolone,  al  fischione,  al
   frullino, alla  marzaiola,  al  mestolone,  alle  morette,  al
   moriglione,  alle   pittime  è   consentita  fino  all'ultima
   domenica di marzo.

La caccia alle averle, al beccaccino, al frullino, al merlo, alle
pittime,  al   prispolone,  alla   quaglia,  allo   storno,  allo
strillozzo e  alla tortora  è consentita  l'ultima  domenica  di
agosto e la prima domenica di settembre.

Nel periodo  compreso fra  la prima  domenica di  ottobre e  il 4
novembre, la  caccia è  consentita limitatamente  a 12 giorni di
cui   ogni   titolare   di   licenza   potrà   usufruire   anche
continuativamente, fatti  salvi i giorni di silenzio venatorio di
cui al primo comma del presente articolo.

Nel periodo  successivo al  1 gennaio l'esercizio della caccia è
consentito solo  da  appostamento,  fatta  eccezione  per  quanto
previsto al  punto  b)  del  presente  articolo  e  per  le  zone
palustri,  indicate   nei  calendari  venatori,  nelle  quali  è
consentito anche l'uso del cane.

Il Presidente della Giunta Provinciale, sentito il Laboratorio di
Zoologia applicata  alla caccia  e il  Comitato Provinciale della
caccia, può  portare restrizioni  al numero  delle specie  e  ai
tempi di caccia previsti nel presente articolo.

Il contravventore  è punito con la sanzione amministrativa da L.
30.000 a  L. 150.000 con la revoca della licenza di caccia fino a
cinque anni. Qualora l'infrazione abbia comportato abbattimento o
cattura di selvaggina, il contravventore è soggetto al pagamento
della sanzione prevista dall'art. 22.

Il Presidente della Giunta Provinciale pubblica entro il 1 giugno
di ogni  anno, il  calendario venatorio della Provincia, relativo
all'intera annata venatoria.

Quando  nelle  aree  faunistiche  siano  compresi  territori  ove
l'esercizio  della   caccia  richieda   particolari  accorgimenti
organizzativi per  la  salvaguardia  dell'ambiente  e  la  tutela
dell'incolumità delle persone, l'attività venatoria può essere
oggetto di  specifiche prescrizioni  da emanarsi  dal  Presidente
della Giunta  Provinciale sentito  il Comitato  Provinciale della
caccia, su proposta del Comune o dei Comuni interessati.

Dette prescrizioni  saranno indicate nel calendario venatorio sul
quale dovranno anche essere delimitate le aree interessate.

ARTICOLO 22

Per ogni  giornata di  caccia è consentito a ciascun titolare di
licenza di  caccia, abbattere  o catturare  i  seguenti  capi  di
selvaggina:

a) selvaggina stanziale:
   - fagiani,  starna, pernice  rossa, coturnice (chukar) e lepre
     comune - 3 capi complessivamente di cui una sola lepre e due
     sole starne o pernici rosse;
   - maschi  del  capriolo,  daino  e  muflone  -  un  solo  capo
     complessivamente;

b) selvaggina migratoria:
   - quaglia e tortore - 10 capi complessivamente;
   - alaudidi, tordi, merli e cesene - 15 capi complessivamente;
   - trampolieri - 8 capi;
   - palmipedi - 6 capi;
   - colombacci e colombelle - 5 capi complessivamente;
   - beccacce - 2 capi.

Per le  altre specie  non  indicate  espressamente  nel  presente
articolo, ad eccezione dello storno, il numero dei capi abbattuti
in una  giornata da  ciascun cacciatore  non può  superare,  nel
complesso, il numero di venti.

Chi abbatta  o catturi  un numero  di  capi  superiore  a  quello
indicato al  comma precedente,  salva e impregiudicata ogni altra
sanzione prevista  dalla legge,  è punito  con la  revoca  della
licenza di  caccia per  un periodo  da uno  a cinque  anni ed  è
soggetto al pagamento di una sanzione amministrativa da L. 10.000
a L. 150.000.

Nel caso  che il  numero degli  abbattimenti o catture effettuate
indebitamente  superi   l'unità,  l'ammontare   della   sanzione
amministrativa per  ogni capo  viene calcolata  in misura  doppia
della sanzione  dovuta per  il primo  capo e  i  singoli  importi
cumulati.

ARTICOLO 23

La caccia  può essere esercitata anche con l'ausilio di falchi a
scopo di  falconeria, di cani o di richiami, con armi portatili a
non più  di tre  colpi, suscettibili  di  essere  imbracciate  o
impugnate.

L'uso del fucile automatico o a ripetizione è consentito purchè
il servatorio sia ridotto in modo da contenere due sole cartucce.

Sono vietati:

a) l'uso  di arma  da fuoco impostata, con scatto provocato dalla
   preda;
b) la  caccia con il fucile su barca a motore, ovvero a rimorchio
   di barca  a motore,  la caccia con aeromobili, da veicoli e la
   caccia in mare;
c) le reti di ogni tipo di uso notturno;
d) l'uccellagione  vagante  con  il  vischio  e  con  ogni  altra
   sostanza di analogo effetto;
e) la paniuzze o tese all'acqua (beverini);
f) le  sostanze venefiche o comunque tossiche, anche se usate per
   protezione  agricola  qualora  possano  riuscire  letali  alla
   selvaggina, e quelle inebrianti od esplodenti;
g) i mezzi elettrici, luminosi e le insidie notturne;
h) le  gabbie, le  ceste, pietre a scatto, tagliole ed ogni altro
   genere di  trappole e  trabocchetti, e  i lacci  di  qualsiasi
   specie;
i) le pasture preparate con qualsiasi specie di mangime;
l) i   richiami    acustici    a    funzionamento    elettronico,
   elettromeccanico o di altro tipo, muniti o no di amplificatori
   del suono;   sono esclusi i fischi e i richiami vari a bocca o
   manuali;
m) l'uso di richiami accecati;
n) l'uso, come richiami, della starna, pernice e coturnice;
o) la caccia a rastrello in più di tre persone;
p) le panie ed i panioni, sia fissi che vaganti;
q) le armi munite di silenziatore;
r) i  fucili a  canna liscia  con  bocca  da  fuoco  di  diametro
   superiore al  calibro  12,  nonchè  tutte  le  armi  ad  aria
   compressa  o   a  gas,  quelle  a  canna  rigata  e  quelle  a
   percussione anulare;
s) l'uso  di   munizione spezzata  per la  caccia   alle   specie
   ungulate.

Il contravventore  è punito con la sanzione amministrativa da L.
50.000 a  L. 150.000  e con la revoca della licenza di caccia per
un periodo da tre a cinque anni.

E' inoltre  vietato molestare con velivoli la selvaggina, ovunque
essa si  trovi,  scendendo  a  bassa  quota  o  permanendo  senza
necessità nei luoghi stessi.

Il contravventore  è punito con la sanzione amministrativa da L.
100.000 a L. 500.000.

L'esercizio del  tiro a  volo è  consentito soltanto  su  specie
provenienti da  appositi allevamenti. E' inoltre consentito l'uso
di storni provenienti da catture effettuate ai fini di protezione
delle colture.

Il contravventore  è punito con la sanzione amministrativa da L.
200.000 a L. 500.000.

ARTICOLO 24

Costituisce appostamento  di caccia  ogni  preparazione  di  sito
destinato all'esercizio venatorio con o senza richiami.

Chiunque intenda  costituire un appostamento con materiale atto a
renderlo efficiente  per almeno  una stagione  di caccia  - ossia
fisso -  deve munirsi  del consenso  scritto del  proprietario  o
possessore del fondo.

E' fatto divieto di impiantare appostamenti temporanei a distanza
minore di  mt. 200  dal perimetro  di aree  dove  la  caccia  sia
vietata.  Tale   distanza  è   aumentata  a   mt.  400  per  gli
appostamenti fissi. Tali norme non si applicano ai fondi chiusi.

E' parimenti  vietato l'impianto  di appostamenti fissi di caccia
sui valichi  montani e  collinari ed entro un raggio di mt. 1.000
intorno ad essi.

La distanza  tra due  appostamenti di  caccia non  potrà  essere
inferiore a mt. 100.

In prossimità di appostamenti preesistenti destinati alla caccia
ai palmipedi  e trampolieri  non potranno essere impiantati altri
appostamenti a distanza inferiore a 400 metri.

Gli appostamenti  per la  caccia ai  colombacci con richiami vivi
dovranno rispettare una distanza minima tra di loro di mt. 700.

Il contravventore  è punito con la sanzione amministrativa da L.
15.000 a L. 50.000.

ARTICOLO 25

Il Presidente della Giunta Provinciale, sentito il Laboratorio di
Zoologia applicata  alla caccia  ed il Comitato Provinciale della
Caccia, può  limitare o  vietare l'esercizio  venatorio in  zone
determinate, nei  casi ove ricorra la necessità di proteggere la
selvaggina  per   insufficiente  consistenza  faunistica,  o  per
sopravvenute particolari condizioni stagionali e climatiche o per
malattie od altre calamità.

I provvedimenti relativi saranno pubblicati a cura del Presidente
della Giunta  Provinciale con  le stesse modalità seguite per il
calendario venatorio.

ARTICOLO 26

Per motivi  urgenti di protezione o di sicurezza nei confronti di
impianti o  di colture - salvo che per le aree di protezione - il
Presidente della  Giunta Provinciale  può  fare  intervenire  il
personale di  vigilanza venatoria  per attuare i provvedimenti di
controllo della selvaggina ritenuti opportuni.

Il Presidente  della  Giunta  Provinciale,  sentito  il  Comitato
Provinciale della Caccia, può altresì autorizzare la cattura di
passeri e  di storni,  dove ciò  appaia  indispensabile  per  le
esigenze dell'agricoltura.  Le catture  possono  essere  eseguite
anche  da   persone   nominativamente   indicate   nell'atto   di
autorizzazione, d'intesa con i proprietari dei terreni.

Tali catture  possono essere  disposte anche in periodo di caccia
chiusa, esclusi i mesi di aprile e maggio, limitatamente al tempo
in cui  i passeri e gli storni possono effettivamente danneggiare
le semine o i raccolti.

Le catture  di cui  al secondo  e terzo  comma possono aver luogo
anche in  ore  e  con  mezzi  normalmente  vietati:  la  relativa
autorizzazione   ne    precisa   le    modalità   e    determina
l'utilizzazione degli uccelli catturati.

ARTICOLO 27

L'uccisione e  la cattura  di  animali  che  rechino  danno  alla
selvaggina all'interno di aziende per la produzione di selvaggina
e zone  di rispetto  venatorio,  è  consentita  agli  agenti  di
vigilanza, anche nelle ore notturne, con il fucile o con trappole
predisposte nel modo previsto dal successivo art. 28.

In periodo  di caccia  aperta gli  agenti addetti  alle eventuali
operazioni di  riduzione dei  predatori possono essere affiancati
da  cacciatori   di  riconosciuta  abilità  e  specializzazione,
nominativamente   autorizzati   dal   Presidente   della   Giunta
Provinciale su parere del Comitato Provinciale della Caccia.

Il  Presidente  della  Giunta  Provinciale  sentito  il  Comitato
Provinciale  della   Caccia,   può   altresì   autorizzare   in
circostanze  eccezionali,  sentito  il  Laboratorio  di  Zoologia
applicata  alla   caccia,   agenti   di   vigilanza   o   persone
nominativamente  indicate,   all'abbattimento  di  predatori  che
rechino danno ad allevamenti di animali domestici.

ARTICOLO 28

L'uso di  trappole è  subordinato all'osservanza  delle seguenti
norme:

a) le  trappole debbono  essere usate  in modo  da non presentare
   pericolo per  la selvaggina che non si intende catturare o per
   gli animali domestici;
b) i  luoghi  dove  sono  collocate  le  trappole  devono  essere
   contrassegnati in modo evidente;
c) deve  essere tenuto  un elenco  dei luoghi  ove sono collocate
   trappole nonchè del relativo numero.

La sorveglianza  dei sopradetti  mezzi di  cattura nelle  aree di
protezione, nelle aziende per la produzione di selvaggina e nelle
zone di  rispetto venatorio  può essere  demandata a  persone di
riconosciuta specializzazione  autorizzate dal  Presidente  della
Giunta Provinciale  su  parere  del  Comitato  Provinciale  della
Caccia.

ARTICOLO 29

Il  Presidente   della  Giunta  Provinciale  può  accordare,  su
conforme  parere  del  Laboratorio  di  Zoologia  applicata  alla
caccia, a  zoologi e a persone addette a gabinetti scientifici di
zoologia, di  catturare  ed  uccidere  esemplari  di  determinate
specie di  selvaggina e  di prendere uova, nidi e piccoli nati, a
scopo di studio.

Il  Presidente  della  Giunta  Provinciale  sentito  il  Comitato
Provinciale della  Caccia, può  autorizzare in  qualsiasi tempo,
sotto determinate condizioni, la cattura di selvaggina a scopo di
ripopolamento, in  tutti quei  territori vietati  alla caccia nei
quali  non   siano  previste   dalla  presente   legge   apposite
disposizioni.

Il Presidente  della Giunta  Provinciale ha  altresì facoltà di
vietare la  caccia, anche  per i  periodi limitati  di tempo,  su
richiesta del Comune e sentito il parere del Comitato Provinciale
della Caccia,  in quelle  zone dove,  per  ragioni  turistiche  o
climatiche, si  abbiano concentrazioni  di persone che rendano in
qualche modo  pericoloso l'esercizio della caccia per la pubblica
incolumità.

I  divieti   di  cui  ai  precedenti  commi  sono  comunicati  ai
richiedenti e  il  divieto  deve  essere  segnalato  da  apposite
tabelle recanti  la scritta  "Divieto di  caccia -  articolo  29"
disposte nei modi di cui all'articolo 17 della presente legge. Il
contravventore è  punito con  la sanzione  amministrativa da  L.
30.000 a L. 90.000 o con la revoca della licenza fino a tre anni.

L'abusiva apposizione  delle tabelle  è punita  con la  sanzione
amministrativa da  L. 15.000  a L.  50.000 più L. 1.000 per ogni
tabella apposta abusivamente.

ARTICOLO 30

La caccia  nei terreni in attualità di coltivazione è vietata a
chiunque, quando possa arrecare danni effettivi alle colture.

Sono da  ritenersi in  attualità di  coltivazione:  i  vivai,  i
giardini, le  coltivazioni floreali  e  gli  orti;    le  colture
erbacee dal  momento della  semina sino  al raccolto;    i  prati
artificiali  dalla  ripresa  della  vegetazione  al  termine  del
taglio;   i prati naturali nel periodo in cui sono riservati alla
falciatura;   i frutteti,  gli oliveti e i vigneti specializzati;
i terreni di recente rimboschiti e altri casi analoghi.

Il contravventore  è punito con la sanzione amministrativa da L.
30.000 a L. 50.000 o con la revoca della licenza di caccia fino a
3 anni.

I conduttori  dei terreni  in attualità di coltivazione dovranno
apporre, a  salvaguardia delle colture, previa autorizzazione del
Sindaco del  Comune, sentita la delegazione della caccia, tabelle
recanti  la   scritta  "Divieto  di  caccia  -  Articolo  30"  da
collocarsi nei modi di cui all'art. 17 della presente legge.

L'apposizione  di   dette  tabelle  non  è  soggetta  ad  alcuna
tassazione.

L'abusiva apposizione è punita con la sanzione amministrativa da
L. 15.000  a L.  50.000 più  L. 1.000  per ogni  tabella apposta
abusivamente.

Chi collochi  tabelle in  maniera non  conforme alle prescrizioni
dell'art. 17  è punito  con la  sanzione  amministrativa  da  L.
15.000 a L. 50.000.

ARTICOLO 31

E' sempre  vietato l'esercizio  venatorio  nei  giardini,  ville,
parchi, destinati  ad uso  pubblico e  nei terreni  destinati  ad
impianti sportivi.

E' parimenti  vietato  a  chiunque  l'esercizio  venatorio  nelle
località ove  siano opere in difesa dello Stato o in quelle dove
il divieto sia richiesto dalle autorità militari o dove esistano
monumenti nazionali.  Le  località  di  cui  al  presente  comma
debbono essere  delimitate da tabelle nel modo indicato dall'art.
17 portante  la scritta  "Zona Militare  - Divieto  di caccia"  o
"Monumento Nazionale - Divieto di caccia".

Il contravventore  è punito con la sanzione amministrativa da L.
30.000 a L. 50.000 o con la revoca della licenza di caccia fino a
tre anni.

ARTICOLO 32

La caccia  è vietata  a chiunque  nei fondi  chiusi da muro o da
rete metallica  o da  altra  effettiva  chiusura,  d'altezza  non
minore di  metri 1,80  o da corsi o da specchi d'acqua perenni il
cui letto  abbia la  profondità di almeno metri 1,50 e larghezza
di almeno metri tre.

In detti  fondi, su  richiesta dei  proprietari interessati, sono
effettuate, da  parte dell'Amministrazione Provinciale competente
per territorio,  catture di  selvaggina per  la protezione  delle
colture. La  selvaggina così  catturata deve essere destinata al
ripopolamento di altre località.

I fondi  chiusi esistenti  all'entrata in  vigore della  presente
legge, devono  essere  denunciati  a  cura  dei  loro  conduttori
all'Amministrazione Provinciale,  entro tre  mesi dall'entrata in
vigore della legge stessa.

I fondi  chiusi di  nuova costruzione  devono  essere  denunciati
all'Amministrazione  Provinciale   all'atto  della   costituzione
stessa.

Nell'eventualità della  riapertura  del  fondo  il  proprietario
dovrà  darne   comunicazione   all'Amministrazione   Provinciale
affinchè sia  possibile catturare la selvaggina ivi esistente ai
fini del ripopolamento.

Il contravventore alle norme previste nei due precedenti commi è
punito con la sanzione amministrativa da L. 50.000 a L. 150.000.

ARTICOLO 33

La  caccia  è  vietata  nei  terreni  vallivi,  paludosi  ed  in
qualsiasi specchio  d'acqua dove  si eserciti  l'industria  della
pesca, nonchè  nei canali  delle valli salse da pesca, quando il
possessore,    previa     autorizzazione     dell'Amministrazione
Provinciale, vi  apponga tabelle  perimetrali nei  modi  indicati
nell'art. 17.

Tali tabelle  devono recare  la scritta "Valle da pesca - Divieto
di caccia".

Il contravventore  è punito con la sanzione amministrativa da L.
30.000 a L. 50.000 o con la revoca della licenza fino a tre anni.

L'abusiva apposizione  di  tabelle  è  punita  con  la  sanzione
amministrativa da  L. 15.000  a L.  50.000 più L. 1.000 per ogni
tabella apposta abusivamente.

ARTICOLO 34

Ferme restando  le disposizioni dell'art. 703 del Codice Penale e
dell'art. 57  della legge  di PS,  l'esercizio  della  caccia  è
vietato nelle  zone distanti  meno di  cento metri  da  immobili,
fabbricati o  stabili adibiti ad abitazione o a posti di lavoro e
nelle zone  distanti meno  di metri  50 da  vie di comunicazione,
ferrovie o  strade  carrozzabili  eccettuate  quelle  poderali  o
interpoderali.

E' del  pari vietato sparare in direzione di detti immobili e vie
di comunicazione a distanza minore di metri 150 dagli stessi.

Qualora si  usino armi  o munizioni  di maggiore  portata si deve
rispettare una distanza tale da evitare nocumento.

Il contravventore  è punito  con la  revoca della licenza per un
periodo di 5 anni.

Nell'attraversamento delle  zone  indicate  nel  primo  comma  è
consentito  il  trasporto  di  armi  da  fuoco  cariche  solo  in
posizione di sicurezza. Il contravventore è punito con il ritiro
della licenza per un periodo fino a 3 anni.

E' in  ogni caso  vietato il  trasporto di armi da fuoco cariche,
anche se in posizione di sicurezza, all'interno di centri abitati
ed a  bordo di  veicoli di qualsiasi genere. Il contravventore è
punito con la sanzione amministrativa da L. 50.000 a L. 150.000 e
con la revoca della licenza di caccia per un periodo di 5 anni.

Nel periodo  di chiusura  della caccia è vietato il trasporto di
armi a  meno che  esso avvenga  per giustificato  motivo e che il
fucile sia smontato o chiuso in busta o altro involucro idoneo.

Tale disposizione  si applica  anche in  periodo di caccia aperta
nelle aziende  per la  produzione della selvaggina, nelle zone di
rispetto venatorio  e nelle  aree di protezione, anche in caso di
attraversamento lungo strade di uso pubblico.

Il contravventore  è punito con la sanzione amministrativa da L.
50 a  L. 150.000  o con la revoca della licenza fino a 3 anni. Il
divieto di  cui ai  commi 7  e 8  non si  applica agli  agenti di
vigilanza.

ARTICOLO 35

Sono vietate sia la presa che la detenzione di uova, di nidi e di
piccoli nati  di selvaggina,  salvo le  eccezioni previste  dalla
presente legge.

Il contravventore  è punito con la sanzione amministrativa da L.
10.000 a L. 150.000.

Non è  punibile colui che raccolga uova, nidi o piccoli nati per
sottrarli a  sicura distruzione  o morte purchè ne dia sollecito
avviso al  Presidente della Giunta Provinciale o alla delegazione
della caccia.

Per motivi  di protezione  di specie  di selvaggina minacciate da
operazioni culturali, il Presidente della Giunta Provinciale può
far intervenire il personale di vigilanza venatoria per attuare i
provvedimenti ritenuti opportuni.

ARTICOLO 36

E' vietato  cacciare o  catturare qualsiasi  specie di selvaggina
dopo il  tramonto e  prima della  levata del  sole salvo  i  casi
specificatamente previsti dalla presente legge.

Le  operazioni   destinate  a   preparare  i   richiami   possono
effettuarsi anche  da un'ora  prima della  levata del  sole e  il
ritiro può avvenire entro un'ora dopo il tramonto.

Ai contravventori  sarà applicata  la sanzione amministrativa da
L. 15.000  a L. 50.000 o la revoca della licenza di caccia fino a
tre anni.

La sanzione  pecuniaria è  raddoppiata quando la caccia notturna
sia esercitata con uso di sorgenti luminose.

In tal  caso viene  altresì revocata la licenza di caccia per un
periodo di  cinque anni  e, in caso di recidività, si applica il
ritiro definitivo.

Nelle ore  notturne di cui al primo comma, è altresì vietato il
trasporto delle  armi da  caccia a  meno che non siano smontate o
chiuse in involucro idoneo.

Il contravventore  è punito con la sanzione amministrativa da L.
40.000 a L. 60.000.

E' fatta eccezione per la caccia da appostamento ai palmipedi per
la quale  è consentito l'inizio da un'ora prima della levata del
sole.

ARTICOLO 37

E' fatto  divieto di  cacciare  qualsiasi  specie  di  selvaggina
quando il  terreno dell'area  faunistica sia  in  tutto  o  nella
maggior parte coperto di neve, e comunque a distanza inferiore di
m. 300 dalle superfici innevate.

E' inoltre  vietata la  caccia  ai  palmipedi  e  trampolieri  in
specchi o  corsi d'acqua,  paludi, o  stagni coperti di ghiaccio,
quando ne  risulti pregiudicata  la possibilità  di  sussistenza
della selvaggina.

Il contravventore  è punito con la sanzione amministrativa da L.
40.000 a  L. 120.000 o con la revoca della licenza di caccia fino
a tre anni.

ARTICOLO 38

Salvo che  nelle aziende  per la produzione di selvaggina e nelle
aree di  protezione è  fatto  divieto  a  chiunque  di  detenere
selvaggina viva  appartenente alle  specie di  cui  all'art.  20,
salvo autorizzazione del Presidente della Giunta Provinciale.

Chiunque, per  qualsiasi motivo  e in  qualsiasi tempo,  venga in
possesso di  selvaggina deve darne sollecito avviso al Presidente
della Giunta  Provinciale o  alla delegazione  della  caccia  che
provvedono, nel  modo più  conveniente, alla  sistemazione della
selvaggina stessa.

Il contravventore alle disposizioni di cui ai commi precedenti è
punito con la sanzione amministrativa da L. 15.000 a L. 50.000.

Chiunque uccida,  catturi o  rinvenga uccelli  inanellati o altra
selvaggina contrassegnata  deve darne  notizia al  Laboratorio di
Zoologia applicata  alla caccia  o  al  Presidente  della  Giunta
Provinciale o alla delegazione della caccia.

Il contravventore alle disposizioni di cui al comma precedente è
punito con la sanzione amministrativa di L. 10.000.

ARTICOLO 39

Sono vietati  la detenzione  e il commercio della selvaggina viva
di ogni  specie salvo  i casi  di cui all'art. 38. Sono parimenti
vietati in ogni tempo, la detenzione e il commercio di selvaggina
catturata o uccisa illegalmente.

E' vietato vendere, detenere per vendere ed acquistare selvaggina
morta, a  meno che  essa  sia  munita  di  apposito  contrassegno
predisposto dalla Provincia.

Dopo il  quinto giorno  dalla chiusura  della caccia  è comunque
vietato vendere, detenere per vendere ed acquistare la selvaggina
morta alla  quale si  riferisce la chiusura stessa. Detto termine
può  essere  prorogato  per  non  più  di  cinque  giorni,  dal
Presidente della Giunta Provinciale, su istanza degli interessati
per permettere a questi di esaurire le proprie scorte.

Le disposizioni  del  comma  precedente  non  si  applicano  alla
selvaggina immessa nei frigoriferi per essere venduta in tempo di
caccia chiusa  a condizione  che entro  il  quinto  giorno  dalla
chiusura della  caccia essa  sia munita  di contrassegno nei modi
indicati nel comma secondo del presente articolo.

E' comunque  vietato detenere  per la  vendita, vendere  o  porre
altrimenti  in   commercio,  gli   uccelli  morti  di  dimensioni
inferiori a  quella del  tordo. La  Giunta  Regionale  determina,
sentito il  Laboratorio di  Zoologia applicata  alla  caccia,  le
specie cui si applica il divieto di cui al presente comma.

Il contravventore  è punito con la sanzione amministrativa da L.
100.000 a L. 500.000.

Nel caso in cui l'infrazione sia stata commessa nell'esercizio di
una attività commerciale, la sanzione amministrativa può essere
aumentata fino  a  Lire  5.000.000  e  può  essere  disposta  la
chiusura dell'esercizio  fino ad un massimo di venti giorni (art.
39 legge 11-6-1971, n. 426).

ARTICOLO 40

La detenzione di animali appartenenti a specie selvatiche ai fini
della produzione  di soggetti  da carne da destinare alla vendita
presso   gli   esercizi   commerciali   o   che   effettuino   la
somministrazione al  pubblico di  alimenti, è  consentita previa
autorizzazione  dell'Amministrazione   Provinciale  quando   ciò
avvenga nell'ambito di impianti di allevamento.

Gli animali  di cui  al primo  comma  potranno  essere  messi  in
commercio anche in periodo di caccia chiusa.

Ogni  capo   dovrà  essere   munito  di  specifico  contrassegno
predisposto dall'Amministrazione Provinciale;
inoltre i  soggetti dovranno  sottostare all'esame dell'autorità
sanitaria locale,  secondo le  vigenti  disposizioni  di  polizia
sanitaria.

Il titolare  dell'allevamento è  tenuto a  redigere su  apposito
registro i  movimenti di  capi, segnalandone  la provenienza e la
destinazione.

Il contravventore, salva e impregiudicata ogni altra sanzione, è
punito  con   la  revoca   dell'autorizzazione  o   la   sanzione
amministrativa da L. 300.000 a Lire 1.000.000.

Nel caso in cui l'infrazione sia stata commessa nell'esercizio di
una attività commerciale, la sanzione amministrativa può essere
aumentata fino  a L. 5.000.000 e può essere disposta la chiusura
dell'esercizio fino  ad un massimo di venti giorni (art. 39 legge
11-6-1971, n. 426).

ARTICOLO 41

L'introduzione dall'estero  di specie animali selvatiche vive nel
territorio della Regione, fermi restando i divieti sanitari, può
effettuarsi su  proposta e  sotto la vigilanza del Laboratorio di
Zoologia  applicata   alla  caccia,   previa  autorizzazione  del
Presidente della Giunta Regionale.

Il contravventore  è punito con la sanzione amministrativa da L.
100.000 a L. 500.000.

ARTICOLO 42

La vigilanza  ai fini  del rilevamento  delle infrazioni previste
dalla presente  legge è  affidata  ai  guardiacaccia  dipendenti
dalle Amministrazioni  Provinciali e  dai  Comuni,  alle  guardie
forestali, agli ufficiali ed agli agenti di polizia, alle guardie
dei  consorzi   idraulici  e   forestali,  alle  guardie  private
riconosciute  ai  termini  della  legge  di  PS  e  alle  guardie
volontarie delle Associazioni venatorie e naturalistiche.

Le predette  Associazioni hanno  facoltà di  chiedere ai termini
della  legge   di  PS,   il  riconoscimento  di  guardie  giurate
volontarie per quei soci che diano sicuro affidamento di serietà
e di  capacità e che intendano eseguire volontariamente servizio
di vigilanza venatoria.

Tali guardie  sono ammesse all'esercizio delle loro funzioni solo
dopo  aver   prestato  giuramento  ai  sensi  dell'art.  250  del
Regolamento 5-6-1940, n. 635.

Le domande  ed i  documenti necessari  per il  riconoscimento dei
guardiacaccia delle  Province e  dei Comuni  sono esenti  da ogni
tassa di bollo e di concessione.

Durante l'espletamento  delle loro  funzioni è  fatto divieto di
esercitare la  caccia a  tutti i  soggetti indicati  nel presente
articolo, salvo ogni diversa disposizione prevista dalla presente
legge.

ARTICOLO 43

Gli agenti  addetti ai  sensi  delle  vigenti  disposizioni  alla
vigilanza contro  le infrazioni  in  materia  di  caccia  possono
chiedere la  presentazione della  licenza o  dei permessi e della
cacciagione a  qualsiasi persona  trovata in  possesso di  armi o
arnesi atti alla caccia o in esercizio o attitudine di caccia, ai
sensi dell'art. 4.

In  caso   di  contestata  contravvenzione,  gli  agenti  debbono
sequestrare le  armi e gli arnesi, nonchè la cacciagione;  detto
sequestro non si estende al cane.

I mezzi  di trasporto sono considerati strumenti di caccia quando
servono direttamente a compiere atti di caccia.

Nel  caso   in  cui  non  sia  stato  possibile,  per  fatto  del
contravventore, eseguire  il sequestro  delle armi o strumenti di
caccia, leciti o illeciti, il minimo della pena è raddoppiato.

Se  la  contravvenzione  è  commessa  da  uno  degli  agenti  di
vigilanza o da chi eserciti il commercio della selvaggina, ove si
tratti di violazioni di norme riguardanti il commercio stesso, la
pena è  raddoppiata e  può essere aggiunto l'arresto fino a due
mesi, secondo  quanto disposto  dall'art. 76  del TU 5-6-1939, n.
1016.

Gli agenti che accertino violazioni alle disposizioni delle leggi
sulla  caccia,   redigono  verbale   nel  quale   vanno  indicate
specificatamente le  circostanze dell'accertata contravvenzione e
ne trasmettono  copia all'Amministrazione Comunale competente per
territorio, che  ne dà  comunicazione, al  contravventore ove la
contravvenzione non sia stata personalmente contestata.

Se fra  le cose sequestrate si trovi selvaggina viva o morta, gli
agenti la  consegnano alla delegazione della caccia, che provvede
a liberare  in località adatta la selvaggina viva e a vendere la
selvaggina morta  e i  richiami. In  quest'ultimo caso  il prezzo
ricavato sarà  tenuto a disposizione di colui contro il quale è
stata elevata  la contravvenzione,  per  il  caso  che  egli  sia
assolto. Nel  caso invece,  di condanna o di oblazione, l'importo
della  vendita   della  selvaggina  resta  a  disposizione  della
delegazione della caccia.

Quando la selvaggina viva sia sequestrata in campagna, gli agenti
la liberano sul posto.

ARTICOLO 44

I cani  trovati a  vagare nelle  campagne in  tempo di divieto di
caccia, debbono  essere  catturati  dagli  agenti  di  vigilanza;
durante il  periodo nel  quale l'uso  dei cani  è  permesso,  la
cattura deve  aver luogo  solo quando  non  siano  a  seguito  di
persone.

I cani  trovati nelle  aziende per  la produzione  di selvaggina,
zone di  rispetto venatorio,  e aree  di protezione devono essere
catturati;   possono altresì  essere  uccisi,  quando  arrechino
danno reale  alla selvaggina e semprechè non ne sia possibile la
cattura nè il riconoscimento.

Colui che,  essendo tenuto  alla custodia, anche temporanea di un
cane, permette  che esso  vaghi per la campagna, è punito con la
sanzione amministrativa  di L. 10.000. Nel caso che il cane vaghi
in aziende  per la  produzione di  selvaggina, zone  di  rispetto
venatorio e aree di protezione, la sanzione amministrativa di cui
al presente comma è raddoppiata.

I cani  catturati ai sensi del primo e secondo comma del presente
articolo,  devono   essere  dati  in  custodia  alla  delegazione
comunale della caccia, verso la quale il proprietario del cane è
tenuto al  rimborso delle  spese di  custodia e  di  mantenimento
nella misura  di L. 500 al giorno. Eseguiti i predetti pagamenti,
il cane catturato viene restituito.

Trascorsi trenta giorni, nel caso che il proprietario sia rimasto
sconosciuto, il cane rimane di proprietà della delegazione della
caccia che ne dispone liberamente.

ARTICOLO 45

I cani  di ogni  razza a  guardia delle abitazioni o del bestiame
non devono  essere lasciati  incustoditi nelle campagne a più di
200 metri dall'abitazione o dal bestiame.

Per l'addestramento  o l'allenamento  i cani  da  caccia  possono
essere condotti nelle aree faunistiche soltanto nei trenta giorni
precedenti l'apertura  generale della  caccia e  nelle  località
preventivamente fissate  nel  calendario  venatorio  su  proposta
della delegazione della caccia competente per territorio e devono
essere  costantemente  sorvegliati  dal  proprietario  o  da  suo
incaricato.  Il   contravventore  è   punito  con   la  sanzione
amministrativa da L. 10.000 a L. 15.000.

Le associazioni  dei cacciatori  e quelle cinotecniche, anche nel
periodo in cui la caccia non è consentita, possono chiedere alla
Giunta   Provinciale   di   delimitare   zone   particolari   per
l'addestramento dei cani.

L'autorizzazione   viene    rilasciata,   sentito   il   Comitato
Provinciale della  Caccia, fissandone  la durata,  il regolamento
dell'esercizio e  le misure  di salvaguardia  della selvaggina  e
dell'agricoltura.

L'autorizzazione è  subordinata al  consenso dei proprietari dei
terreni o dei conduttori degli stessi.

In detti  terreni possono essere autorizzate prove di riporto con
quaglie allevate in cattività.

Le associazioni  che gestiscono tali zone debbono provvedere alla
cartellazione nei modi stabiliti dall'art. 17.

Durante l'addestramento, le prove o gare di cani su quaglie, deve
essere assicurata  la presenza  di almeno  un  agente  o  di  una
guardia volontaria.

Tutti i  cacciatori possono  accedere nelle zone di addestramento
di prove e di gare, a parità di diritti e di doveri.

L'irregolare gestione e le violazioni del regolamento, comportano
la  decadenza   di  cui   al  comma   precedente  ed   il  ritiro
dell'autorizzazione.

Le gare  di caccia  pratica su  animali ungulati  potranno essere
autorizzate dal Presidente della Giunta Provinciale anche in zone
recintate con estensione minima di 50 ettari.

ARTICOLO 46

Con provvedimento del Consiglio Provinciale è costituito in ogni
Provincia il  Comitato Provinciale  della Caccia,  organo tecnico
consultivo dell'Amministrazione Provinciale.

Esso è composto:

a) dal Presidente della Giunta Provinciale o da un Consigliere da
   lui delegato, in qualità di Presidente del Comitato;
b) da un esperto di zoologia o scienze naturali; da un esperto in
   problemi agricoli;   da  un esperto in problemi forestali;  da
   un esperto  in problemi urbanistici; da un esperto in problemi
   di tempo libero;
c) da sei esperti designati dalle associazioni venatorie;
d) da  tre   rappresentanti    designati    dalle    Associazioni
   professionali dei coltivatori diretti;
e) da  un rappresentante  degli agricoltori designato dall'Unione
   Provinciale degli agricoltori;
f) da un rappresentante designato dalle Organizzazioni Sindacali;
g) da   due   rappresentanti   designati    dalle    Associazioni
   Naturalistiche.

Il  Comitato  elegge  nel  suo  seno  un  Vice  Presidente  e  un
Segretario.

Alle riunioni  del Comitato  Provinciale della  Caccia  prenderà
parte, con  diritto di  voto, un rappresentante delle delegazioni
della caccia  ogni qualvolta  siano in  discussione argomenti che
riguardano l'area  faunistica alla cui gestione la delegazione è
interessata.

Il Comitato  ha sede  presso l'Amministrazione Provinciale e dura
in carica quanto il Consiglio Provinciale che l'ha costituito.

ARTICOLO 47

I Comitati Provinciali della Caccia hanno i seguenti compiti:

a) esprimere  parere agli organi dell'Amministrazione Provinciale
   o dei  Comuni ogni  qualvolta ne  vengano richiesti e nei casi
   previsti dalla presente legge;
b) svolgere  rilievi, studi  ed indagini  su tutte le materie che
   abbiano  direttamente   o  indirettamente,  attinenza  con  la
   conservazione dell'ambiente,  la preservazione  del patrimonio
   faunistico e  l'esercizio della  caccia, anche d'intesa con il
   Laboratorio di  Zoologia  applicata  alla  caccia,  proponendo
   conseguentemente agli  organi dell'Amministrazione Provinciale
   l'adozione dei provvedimenti ritenuti opportuni.

ARTICOLO 48

Le associazioni venatorie sono libere.

Esse,  quando  siano  costituite  con  atto  pubblico  e  abbiano
finalità  esclusivamente   tecnico  -   venatorie,  sportive   e
ricreative  ed   organizzino  soltanto  cacciatori  muniti  della
relativa licenza, possono concorrere all'assolvimento dei compiti
affidati dalla presente legge alle associazioni venatorie stesse.

ARTICOLO 49

Le riserve  e le bandite di caccia di cui all'art. 43 del TU 5-6-
1939, n.  1016, modificato  con legge  2-8-1967, n.  799, saranno
superate  in   corrispondenza  all'attuazione   delle   aree   di
protezione e  delle aziende  di produzione  di selvaggina  di cui
all'art. 5.

Per le  concessioni esistenti rimangono in vigore, fino alla loro
scadenza, le norme contenute nel citato  TU 5-6-1939,  n. 1016  e
successive modificazioni salvo, per le riserve, le limitazioni di
tempo, di  specie e di numero di capi di selvaggina  da abbattere
o catturare  previste dalla presente legge.

Le   Amministrazioni    Provinciali,   anche    in    riferimento
all'attuazione degli  istituti pubblici e privati di cui al primo
comma,  sentito  il  Comitato  Provinciale  della  Caccia  ed  il
Laboratorio di Zoologia applicata alla caccia, tenuto conto della
peculiarità  e   della  importanza   del  patrimonio  faunistico
presente, potranno  prorogare le concessioni di riserva di caccia
giunte a scadenza.

Tali proroghe  sono subordinate a specifico disciplinare di volta
in    volta    predisposto    dall'Amministrazione    Provinciale
interessata, nel quale dovrà comunque essere previsto:

- il divieto di caccia alle specie migratorie;
- la  limitazione di  caccia alle  specie per  l'incremento delle
  quali la riserva viene prorogata;
- la  possibilità  di  cattura,  a  cura  delle  Amministrazioni
  Provinciali,   di   selvaggina   eventualmente   eccedente   da
  utilizzare per ripopolamento;
- la  qualità di  selvaggina da  mettere  a  disposizione  della
  delegazione della caccia per il ripopolamento;
- la  predisposizione  di  ambienti  idonei  per  la  sosta,  per
  l'alimentazione, il rifugio e la riproduzione della selvaggina;
- il numero degli agenti addetti alla vigilanza;
- il  divieto di  recinzioni che  impediscano il libero movimento
  della selvaggina;
- il  divieto di  uso di fitofarmaci che possano risultare letali
  per la selvaggina.

Le proroghe  alle concessioni  di riserva  possono essere  sempre
revocate quando  il concessionario  non  abbia  ottemperato  agli
obblighi  previsti   dalla  presente   legge  e  dallo  specifico
disciplinare.

Per la  proroga delle  concessioni le Amministrazioni Provinciali
si  atterranno   alla  normativa  del  TU  5-6-1939,  n.  1016  e
successive modificazioni  in  quanto  non  in  contrasto  con  la
presente legge.

ARTICOLO 50

Fino alla approvazione del piano di cui all'art. 1 della presente
legge, nei  territori di  proprietà della  Regione, in regime di
bandita di caccia, l'esercizio venatorio è vietato.

ARTICOLO 51

Le infrazioni  alle disposizioni  contenute nella  presente legge
per   le   quali   è   prevista   l'applicazione   di   sanzioni
amministrative  (ritiro  della  licenza  o  sanzione  pecuniaria)
vengono descritte in apposito verbale.

L'originale  del   verbale   è   trasmesso   dal   verbalizzante
all'Amministrazione Comunale  nel  cui  territorio  è  accertata
l'infrazione.

Copia di  detto verbale  deve essere immediatamente consegnata al
trasgressore;   in caso  di rifiuto  a riceverla il verbalizzante
trasmetterà anche tale copia all'Amministrazione Comunale.

L'Amministrazione Comunale  determina l'ammontare  della sanzione
e/o il  periodo di ritiro della licenza relativi all'infrazione e
ne   dà   comunicazione   al   responsabile   mediante   lettera
raccomandata  con   ricevuta  di   ritorno,  alla   quale   viene
eventualmente allegata  copia del verbale ricusato all'atto della
contestazione della contravvenzione.

La sanzione  amministrativa deve  essere assolta  entro 30 giorni
dall'avvenuta  notificazione   mediante  versamento  nelle  Casse
dell'Amministrazione  Comunale   della  somma   indicata  e/o  la
consegna agli uffici comunali della licenza di caccia.

Quando per  la stessa infrazione risulti in corso un procedimento
presso l'Autorità  Giudiziaria  il  termine  previsto  al  comma
precedente viene  prorogato fino a 30 giorni dall'esaurimento del
procedimento citato.

Quando non  sia stato effettuato il pagamento o la consegna della
licenza ai  sensi dei commi quinto e sesto del presente articolo,
l'Amministrazione Comunale  sentito il  responsabile, ove  questi
abbia fatto  opposizione entro  15 giorni  dal ricevimento  della
comunicazione,  se   ritiene  fondato   l'accertamento,  ingiunge
all'obbligo,  con   apposito   atto   da   notificarsi   mediante
raccomandata con  ricevuta di  ritorno, di pagare entro 30 giorni
dalla notificazione  la somma  dovuta maggiorata  del 10%;   tale
maggiorazione si  applica altresì  al periodo  di  ritiro  della
licenza, nella  misura  di  30  giorni  in  più  per  ogni  anno
previsto.

L'ingiunzione costituisce titolo esecutivo.

Contro  di   essa,  entro  il  termine  ultimo  previsto  per  il
pagamento, l'interessato  può  ricorrere  dinanzi  all'autorità
giudiziaria competente  ai sensi dell'art. 3 del TU 14-4-1910, n.
639.

Le somme  riscosse a  titolo di  sanzione amministrativa verranno
introitate  dall'Amministrazione   Comunale  e   destinate   alla
gestione dell'area  faunistica cui  il Comune è territorialmente
interessato.

ARTICOLO 52

Agli oneri  derivanti dall'applicazione  della presente  legge si
fara fronte  con gli  stanziamenti iscritti  in appositi capitoli
del bilancio regionale istituiti con la presente legge.

Per l'anno  finanziario  1974  è  autorizzata  la  spesa  di  L.
527.990.000. A  tal fine  si apportano  allo stato  di previsione
della spesa  del  bilancio  di  previsione  per  l'anno  1974  le
seguenti variazioni:

Capitolo da ridurre:

Tit. I - Sezione V - Rubrica 6a

Capitolo 26000
   Fondo  di  finanziamento  di  provvedimenti
   legislativi in corso di adozione            L.     527.990.000

Capitoli di nuova istituzione:

Tit. I - Sezione IV - Rubrica 5a

Capitolo 22410
   Fondo da  ripartire fra  i  Comuni  per  la
   gestione delle aree faunistiche             L.     300.000.000

Capitolo 22420
   Fondo da  ripartire fra  le Province per la
   gestione degli  istituti pubblici  previsti
   dal secondo comma dell'art. 5               L.     150.000.000

Capitolo 22430
   Fondo a disposizione della Giunta Regionale
   per gli  adempimenti di cui agli artt. 1, 2
   e 5                                         L.      77.990.000

Totale nuova istituzione                       L.     527.990.000

Per gli  anni successivi sarà fatto fronte con le disponibilità
esistenti nei relativi capitoli di bilancio.

ARTICOLO 53

I mezzi finanziari assegnati ai Comuni per la gestione delle aree
faunistiche sono ripartiti con le seguenti modalità:

- 40%  in  rapporto  alla  superficie  del  territorio  dell'area
  faunistica;
- 25% in rapporto alla natura del territorio;
- 25% in rapporto all'indennizzo faunistico;
- 10% in rapporto all'esistenza o meno dei vincoli.

I mezzi  finanziari assegnati alle Province per la gestione degli
istituti pubblici  di cui  al  secondo  comma  dell'art.  5  sono
ripartiti secondo  i criteri  e le  modalità fissate  dal  piano
regionale previsto agli artt. 1 e 5 della presente legge.

Gli enti gestori di aree faunistiche, ogni anno, entro la fine di
aprile, trasmetteranno  alla Giunta  Regionale una  relazione con
allegate le  notizie che  saranno richieste dalla Giunta medesima
sui risultati  della gestione,  nonchè il rendiconto delle spese
sostenute nell'anno precedente.

ARTICOLO 54

Le somme  stanziate ai capitoli di cui all'art. 52 sono ripartite
con deliberazione  della Giunta  regionale, entro  il 1 giugno di
ogni anno, e nella prima applicazione della presente legge, entro
giorni 90 dalla approvazione del piano di cui all'art. 5.

La  Giunta   presenta  annualmente  al  Consiglio  Regionale  una
relazione contenente  i dati  informativi, contabili e statistici
sull'esercizio  delle   funzioni  delegate,   nonchè  tutti  gli
elementi che  possano consentire  al Consiglio  la più  completa
valutazione dei risultati raggiunti.

ARTICOLO 55

Cessano di  avere applicazione tutte le norme di leggi statali in
materia di  caccia,  ad  eccezione  di  quelle  richiamate  dalla
presente legge.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 4 luglio 1974.

La presente  legge è  stata approvata dal Consiglio Regionale il
27-5-1974 ed  è stata vistata dal Commissario del Governo il 28-
6-1974.



CACCIA

