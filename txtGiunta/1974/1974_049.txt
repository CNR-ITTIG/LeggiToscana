Integrazione alle  norme del  DPR  27-3-1969,  n.  128,  relativo
all'ordinamento interno dei servizi ospedalieri.

Il Consiglio Regionale ha approvato il 15-7-1974
Il Commissario del Governo ha apposto il visto il 11-8-1974
Il Presidente  della Giunta  Regionale promulga la seguente legge
regionale:

ARTICOLO 1

Per il  servizio di  trasfusione del  sangue gli Enti ospedalieri
che in  base all'art.  17 del  DPR 27  marzo 1969, n. 128 ed alle
previsioni del  piano regionale ospedaliero non siano obbligati a
far  funzionare   un  centro   trasfusionale,  possono  avvalersi
dell'attività di  sezioni decentrate  dei  centri  trasfusionali
previsti dalla  legge 14  luglio 1967,  n.  592  e  dal  relativo
regolamento di  esecuzione, approvato con DPR 24-8-1971, n. 1256,
con eccezione della produzione di emoderivati.

Tali  sezioni   possono  essere   installate  presso   gli   Enti
ospedalieri che  dispongano di locali di superficie non inferiore
a quella  prescritta per  i centri  di  raccolta  fissi,  di  cui
all'art. 24  del DPR  24-8-1971, n.  1256 e  devono essere dotate
dell'attrezzatura minima  prevista dalle  lettere a), b), c), d),
e) degli articoli 31 e 32 del DPR 24-8-1971, n. 1256.

ARTICOLO 2

La  direzione   tecnica  delle  sezioni  è  affidata  al  Centro
trasfusionale dal quale dipendono, che provvederà ad assicurare,
con opportuni  controlli e  direttive, il  rispetto di ogni norma
vigente sulla  raccolta, conservazione,  distribuzione del sangue
umano  nonchè   l'osservanza  del  Regolamento  interno  di  cui
all'art. 17 del DPR 24 agosto 1971, n. 1256.

ARTICOLO 3

Il personale  della sezione  dipende dall'Ente  ospedaliero ed è
assunto secondo le norme previste dalla legge 12-2-1968, n. 132 e
dal DPR 27-3-1969, n. 130.

La dotazione  organica minima  di ciascuna  sezione è costituita
da:

a) un medico responsabile particolarmente competente;
b) due tecnici di centro trasfusionale o tecnici di laboratorio o
   assistenti sanitari o infermieri professionali.

Il personale  addetto a ciascuna sezione potrà essere utilizzato
in altri  servizi ospedalieri  soltanto nel  caso in cui l'orario
prescritto per il servizio trasfusionale sia inferiore all'orario
vigente.

ARTICOLO 4

I rapporti economici tra l'Ente ospedaliero gestore della sezione
e l'Ente  gestore  del  centro  trasfusionale  sono  regolati  da
convenzioni.

ARTICOLO 5

I rapporti  tra le  Associazioni di donatori con gli Enti gestori
di  centri   trasfusionali  o   loro  sezioni   potranno   essere
disciplinati da convenzioni che dovranno, di regola, prevedere:

a) il numero dei prelievi per ogni aderente;
b) le modalità con le quali il centro trasfusionale o la sezione
   assicurano il  rispetto delle norme previste dal tit. III capo
   I del DPR 24 agosto 1971, n. 1256;
c) la  copertura e  la misura  delle spese di cui all'art. 95 del
   DPR 24-8-1971, n. 1256;
d) l'utilizzazione e l'attività dei centri di raccolta mobile di
   cui agli  artt. 27, 28, 29 del DPR 24 agosto 1971, n. 1256, da
   aggregarsi, nella loro totalità a centri trasfusionali o loro
   sezioni;
e) l'esclusione  di qualsiasi  rapporto   economico   tra  centro
   trasfusionale o sezione e donatore;
f) il divieto dell'iscrizione a più di un centro trasfusionale o
   sezione dei soci aderenti ad una associazione.

ARTICOLO 6

Le convenzioni  di  cui  ai  precedenti  artt.  4  e  5  dovranno
contenere reciproci  impegni ad  indirizzare verso  i  Centri  di
produzione di  emoderivati le  quantità di  sangue eccedenti  il
fabbisogno  locale.   Il  regolamento   interno  del   Centro  di
produzione degli  emoderivati  dovrà  contenere  l'impegno  alla
compensazione delle  partite relative  alla quantità  di  sangue
ricevute e gli emoderivati ceduti al Centro trasfusionale.

Sia gli  emoderivati che  il sangue  saranno ceduti a chiunque ne
faccia richiesta  al costo  stabilito a  livello regionale  dalla
Giunta Regionale. Detto costo non può comunque essere addebitato
ai pazienti ricoverati presso gli Enti ospedalieri.

ARTICOLO 7

La  Giunta   regionale  può   istituire,  sentito  il  Consiglio
regionale, un  comitato tecnico consultivo per la trasfusione del
sangue, presieduto da un rappresentante della Giunta.

ARTICOLO 8

Per quanto  non previsto  dalla presente  legge si  applicano  le
norme contenute nella legge 14-7-1967, n. 592 e DPR 24-8-1971, n.
1256.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 19 agosto 1974.

La presente  legge è  stata approvata dal Consiglio Regionale il
15-7-1974 ed  è stata vistata dal Commissario del Governo il 11-
8-1974.



EMODERIVATI
ENTI SANITARI

