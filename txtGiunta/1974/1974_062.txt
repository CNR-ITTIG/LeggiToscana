Contributi a favore di Enti locali singoli od associati per opere
di costruzione, ammodernamento, potenziamento impianti pertinenti
ad attività termali ed idroterapiche.

Il Consiglio Regionale ha approvato il 17-9-1974
Il Commissario del Governo ha apposto il visto il 21-10-1974
Il Presidente  della Giunta  Regionale promulga la seguente legge
regionale:

ARTICOLO 1

La Regione Toscana, nell'ambito degli obiettivi di sviluppo delle
attività termali  ed idroterapiche,  concede contributi in conto
capitale a  Comuni, Province,  Comunità  Montane,  Consorzi  tra
detti  enti   per  opere   di   costruzione,   ammodernamento   e
potenziamento relative  ad  impianti  di  proprietà  degli  Enti
stessi  e   da  essi   gestiti  direttamente  o  tramite  aziende
municipalizzate ovvero da società a prevalente partecipazione di
Enti locali.

ARTICOLO 2

I contributi  di cui alla presente legge sono concessi nei limiti
del 70% della spesa riconosciuta ammissibile.

Per gli  impianti relativi  ad attività  termali o idroterapiche
ricadenti nelle  zone di cui alla legge regionale 2-1-1973, n. 1,
il contributo  può  essere  elevato  fino  all'85%  della  spesa
riconosciuta ammissibile.

ARTICOLO 3

Alla domanda  per la  concessione del  contributo sono allegati i
seguenti documenti:

a) copia  della deliberazione consiliare o dell'organo altrimenti
   competente con  la quale  si indicano  le  iniziative  che  si
   intendono realizzare,  si chiede  il contributo  regionale, si
   approva il  progetto di  massima delle opere, il preventivo di
   spesa ed il piano finanziario;
b) copia  del suddetto  progetto di  massima, del  preventivo  di
   spesa e relativo piano finanziario;
c) relazione  illustrativa sulle  finalità delle  opere  e  loro
   specifica destinazione,  evidenziando altresì  ogni  elemento
   atto   a    dimostrare   l'interesse   economico   e   sociale
   dell'iniziativa;
d) documentazione comprovante la conformità al vigente strumento
   urbanistico e copia della licenza edilizia;
e) dichiarazione  del legale  rappresentante con  la quale  venga
   specificato se  e  quali  altre  richieste  di  contributo  ha
   avanzato, ai fini del divieto di cumulabilità di cui all'art.
   5.

Le domande  per la  concessione  dei  contributi  e  la  relativa
documentazione dovranno  pervenire alla Giunta regionale entro il
31 marzo di ogni anno.

Per l'anno 1974 le domande di contributo sono presentate entro 90
giorni dall'entrata in vigore della presente legge.

ARTICOLO 4

Concorrono   alla   determinazione   della   spesa   riconosciuta
ammissibile ai fini della concessione del contributo:

- l'acquisto  del  terreno  o    dell'immobile    necessari  alla
  realizzazione dell'iniziativa;
- l'esecuzione delle opere murarie;
- l'acquisto  e l'installazione  di  impianti  fissi  interni  od
  esterni, di  attrezzature e macchinari destinati alle attività
  termali ed  idroterapiche nonchè  di attrezzature  igienico  -
  sanitarie;
- l'arredamento;
- la  realizzazione di  giardini e  parchi nelle  aree adibite  a
  stabilimento termale;
- gli eventuali contributi già concessi.

ARTICOLO 5

I contributi  previsti dalla  presente legge  non sono,  in alcun
caso, cumulabili  con altri  contributi concessi,  per le  stesse
opere, da Enti pubblici.

ARTICOLO 6

La Giunta  regionale propone  al Consiglio regionale il programma
di ripartizione  dei fondi  disponibili, indicando  altresì  gli
eventuali casi  di inammissibilità  a contributo.  La  pronuncia
consiliare  di  inammissibilità  a  contributo  e  di  eventuale
reiezione di singole domande deve essere motivata.

Il  contributo   è  concesso   con  deliberazione  della  Giunta
regionale. Tale  deliberazione fissa  altresì i  termini entro i
quali le  iniziative dovranno  essere  portate  a  compimento  ed
autorizza la liquidazione immediata del contributo.

ARTICOLO 7

Gli  immobili  al  cui  beneficio  sono  destinati  i  contributi
regionali sono  soggetti al vincolo di specifica destinazione per
una durata di 15 anni dalla data di erogazione del contributo.

Il vincolo  è trascritto  a cura  ed a  spese  del  beneficiario
presso il competente ufficio dei registri immobiliari.

La Giunta  regionale, su  istanza motivata,  può autorizzare  la
cancellazione del  vincolo, quando  sia accertata la sopravvenuta
impossibilità dell'originaria destinazione.

ARTICOLO 8

La  concessione   del  contributo   può  essere   revocata   con
deliberazione della Giunta regionale:

- quando  l'opera o l'iniziativa non venga eseguita conformemente
  al progetto  o nei  termini indicati nella deliberazione di cui
  al comma 2 dell'art. 6;
- qualora,  prima che  sia  trascorso  il  termine  previsto  dal
  precedente   articolo,    venga    mutata    la    destinazione
  dell'immobile, senza  preventiva  autorizzazione  della  Giunta
  Regionale. In  tal caso  si procederà  al recupero delle somme
  già erogate ai sensi del RD 14-4-1910, n. 639.

ARTICOLO 9

Per la  concessione dei  contributi previsti dalla presente legge
è autorizzata per l'esercizio 1974, la spesa di L. 500.000.000.

La predetta  spesa farà  carico al capitolo 31000 dello stato di
previsione della  spesa per  l'esercizio 1974 che viene istituito
con la variazione di bilancio di cui all'articolo 10.

L'onere derivante  dalla presente  legge per  gli anni successivi
nei  limiti   previsti  dal   primo  comma,   farà   carico   ai
corrispondenti capitoli dello stato di previsione della spesa per
gli esercizi medesimi.

Le somme stanziate ai sensi della presente legge ed eventualmente
non  impegnate  nell'esercizio  di  riferimento,  possono  essere
utilizzate negli  esercizi successivi,  in ogni caso non oltre il
secondo  anno   successivo  a   quello  in  cui  fu  iscritto  lo
stanziamento.

ARTICOLO 10

E' autorizzata  la seguente  variazione allo  stato di previsione
della spesa del bilancio regionale per l'anno finanziario 1974:

In diminuzione:

Tit. I - SPESE CORRENTI
Sez. 5a - Oneri non ripartibili.
Rubr. 6a - Fondo globale.

Cap. 26000
   Fondo    per     il    finanziamento    dei
   provvedimenti  legislativi   in  corso   di
   adozione                                    L.     500.000.000

In aumento con modifica della descrizione:

Tit. II - SPESE IN CONTO CAPITALE
Sez. 4a - Azione ed interventi in campo economico.
Rubr. 4a - Acque minerali e termali.

Cap. 31000
   Contributi a  favore di Enti locali singoli
   od  associati  per  opere  di  costruzione,
   ammodernamento, potenziamento  di  impianti
   pertinenti   ad    attività   termali   ed
   idroterapiche                               L.     500.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

La presente  legge è  stata approvata dal Consiglio Regionale il
17-9-1974 ed  è stata vistata dal Commissario del Governo il 21-
10-1974.



OPERE PUBBLICHE
TERMALISMO
ATTRIBUZIONI DELEGHE

