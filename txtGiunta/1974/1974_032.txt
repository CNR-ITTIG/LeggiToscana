Istituzione di  una società  di  diritto  privato  a  prevalente
partecipazione  regionale   "FIDI  TOSCANA   SpA"  per   favorire
l'accesso al  credito e  agevolare  la  consulenza  tecnica  alle
minori imprese della Regione.

Il Consiglio Regionale ha approvato il 29-4-1974
Il Commissario del Governo ha apposto il visto il 1-6-1974
Il Presidente  della Giunta  Regionale promulga la seguente legge
regionale:

ARTICOLO 1
(Costituzione, denominazione e sede della Società)

La Regione Toscana promuove, ai sensi dell'art. 57, quarto comma,
dello Statuto,  la costituzione  di  una  Società  a  prevalente
partecipazione regionale,  avente la  denominazione  di  "FIDI  -
TOSCANA SpA".

La "FIDI - TOSCANA SpA" sarà costituita in forma di società per
azioni, secondo  le norme  dell'art. 2325  e seguenti,  e con  le
modalità previste  dall'art. 2329,  del codice civile, entro sei
mesi dall'entrata in vigore della presente legge ed avrà sede in
Firenze.

L'atto costitutivo  e lo  statuto  della  "FIDI  -  TOSCANA  SpA"
dovranno uniformarsi  alle disposizioni  della presente  legge  e
dello Statuto della Regione Toscana.

ARTICOLO 2
(Soci)

Alla  "FIDI  -  TOSCANA  SpA"  può  partecipare  anche  dopo  la
costituzione qualunque  soggetto di diritto pubblico o di diritto
privato.

Saranno tuttavia  preferiti, sia  in sede  di costituzione  della
società, sia  in sede  di aumento  di capitale,  gli Enti locali
territoriali, gli Enti pubblici, gli Enti pubblici economici, gli
Enti  di   diritto  pubblico   e  le   associazioni  maggiormente
rappresentative  delle  categorie  economiche,  ivi  comprese  le
associazioni rappresentative della cooperazione.

ARTICOLO 3
(Quota di partecipazione della Regione)

La Regione  Toscana sottoscriverà  all'atto  della  costituzione
della "FIDI  - TOSCANA  SpA" una quota di capitale corrispondente
almeno al 51 per cento delle azioni.

In caso  di aumento del capitale, non potrà essere in alcun modo
limitato o escluso il diritto di opzione della Regione Toscana.

Questa  eserciterà   tale  diritto   nei  limiti  necessari  per
mantenere almeno il 51 per cento delle azioni.

ARTICOLO 4
(Finalità)

La "FIDI  - TOSCANA  SpA" si  propone di  agevolare l'accesso  al
credito a  medio termine,  sia a  tasso  ordinario  sia  a  tasso
agevolato, ed  a breve  termine, secondo le indicazioni di cui al
successivo sesto  comma, nonchè ad altre forme di finanziamento,
come  il   factoring  e  il  leasing,  delle  imprese  di  minori
dimensioni operanti  nei settori di interesse regionale, ai sensi
degli artt. 117 e 118 della Costituzione e dello Statuto, imprese
che, se pur sprovviste di garanzie, presentino valide prospettive
di sviluppo, al fine di indirizzarne l'attività al perseguimento
degli obiettivi  fissati  nel  programma  regionale  di  sviluppo
economico e  nei piani di intervento settoriale di cui all'art. 5
dello Statuto regionale.

Tali  agevolazioni   saranno   estese,   in   particolare,   alle
cooperative ed alle imprese associate anche in forme consortili.

La Giunta  indirizza l'attività dei rappresentanti della Regione
nel quadro  delle direttive  fissate, di  norma annualmente,  dal
Consiglio Regionale  intese a  stabilire i  criteri di  selezione
degli interventi  in relazione  alla ubicazione delle imprese, al
settore di  appartenenza delle stesse ed alle relative dimensioni
economiche, al  tipo di  operazione  da  agevolare,  individuando
inoltre la  quota minima  degli  interventi  da  riservarsi  alle
imprese artigiane e della cooperazione.

Per quanto  concerne il  credito  a  breve  termine  l'intervento
dovrà orientarsi verso operazioni aventi utilizzazione specifica
e, comunque con durata e modalità di rimborso predeterminate, ed
entro i  limiti percentuali,  non eccedenti  un terzo  del  fondo
destinato alle  operazioni di credito a medio termine, prefissati
dalle direttive del Consiglio Regionale.

Il Consiglio  Regionale  emana  le  direttive  di  cui  ai  commi
precedenti  previa   consultazione  degli   Enti  locali,   delle
organizzazioni  sindacali   dei  lavoratori   dipendenti,   della
cooperazione e delle organizzazioni delle categorie economiche.

ARTICOLO 5
(Fondi di garanzia)

Per la  realizzazione dei  propri fini  la "FIDI  - TOSCANA  SpA"
costituisce col  contributo dei  soci, previsto dall'art. 6 della
presente legge,  con i  contributi di  cui al successivo art. 8 e
con altri  eventuali contributi  volontari, un  fondo  col  quale
garantire, secondo  le modalità fissate nelle convenzioni di cui
al successivo art. 8, i crediti concessi per suo tramite.

Il fondo  di garanzia potrà essere articolato, con deliberazione
degli organi  sociali della  "FIDI - TOSCANA SpA" in due sezioni:
l'uno per  garantire operazioni  a  breve  termine,  l'altro  per
garantire operazioni a medio termine.

ARTICOLO 6
(Contributo dei soci alla formazione del fondo di garanzia)

I soci  della "FIDI  - TOSCANA  SpA" sono  tenuti  a  versare  un
contributo  determinato   dallo   statuto   della   società   in
proporzione al  numero delle  azioni  possedute,  destinato  alla
formazione del fondo di garanzia di cui all'art. 5.

Il contributo di cui al comma precedente non è restituito nè in
caso di  recesso del  socio, nè  in caso  di trasferimento delle
azioni.

ARTICOLO 7
(Contributi delle imprese mutuatarie al fondo di garanzia)

Per ogni  operazione di  credito garantita  dalla "FIDI - TOSCANA
SpA" l'impresa  mutuataria è  tenuta a  versare alla società un
contributo per  alimentare  il  fondo  di  garanzia,  al  momento
dell'erogazione del mutuo o della concessione del credito.

L'ammontare  del   contributo  di  cui  al  comma  precedente  è
determinato  dal   Consiglio   di   Amministrazione,   di   norma
annualmente,  entro   i  limiti   dello  0,50   per   cento   del
finanziamento ottenuto  per i  crediti a  breve termine  e, per i
crediti a  medio termine,  dello 0,30  per cento  sul prestito in
essere per ogni anno di durata dell'operazione.

Per le  operazioni di  credito a  medio termine  i due  terzi del
contributo versato  verranno restituiti  in sede  di rimborso del
prestito.

ARTICOLO 8
(Convenzioni con aziende e istituti di credito)

Con le  modalità stabilite  dal successivo  art. 9,  la "FIDI  -
TOSCANA SpA"  stipulerà con  aziende ed  istituti di credito una
convenzione per  le operazioni  di credito a breve termine ed una
convenzione per le operazioni di credito a medio termine, al fine
di stabilire  modalità  e  condizioni  per  la  concessione  dei
prestiti ed il regime delle relative garanzie.

Le convenzioni  dovranno stabilire  in  particolare  le  seguenti
condizioni:

a) il tasso di interesse per i diversi tipi di operazioni;
b) la  quota delle  eventuali  perdite  derivanti  da  operazioni
   garantite dal  "fondo di  garanzia", che  deve essere  assunta
   dalle aziende o istituti di credito;
c) la  determinazione del volume di credito massimo garantito dal
   "fondo di garanzia" espresso in un multiplo di questo;
d) le modalità della partecipazione delle aziende ed istituti di
   credito al controllo sulla consistenza del fondo di garanzia;
e) le  modalità di  ricevimento delle  domande presentate  dagli
   operatori garantendo che entro otto giorni dalla presentazione
   le domande  stesse siano  a disposizione  sia dell'istituto  o
   azienda di  credito sia  del Comitato  Tecnico competente  per
   territorio;
f) le  modalità con  cui l'istruttoria delle domande deve essere
   effettuata dall'azienda  o istituto  di credito  entro un mese
   dal ricevimento della domanda.
   Il Comitato  Tecnico  ed  il  rappresentante  dell'istituto  o
   azienda di  credito convenzionata convengono, sulla base delle
   istruttorie  dell'azienda   o  istituto  di  credito  e  delle
   informazioni eventualmente  assunte dal  Comitato Tecnico,  la
   concessione del finanziamento garantito;
g) la  facoltà del  Consiglio di  Amministrazione della  "FIDI -
   TOSCANA SpA",  in caso  di rifiuto  del finanziamento da parte
   dell'azienda  o  istituto  di  credito,  dopo  avere  esperito
   l'istruttoria supplementare  di cui  al successivo art. 12, di
   ripresentare la  domanda della  stessa impresa  anche ad altra
   azienda  o   istituto  di   credito   convenzionato   offrendo
   eventualmente,  ed  in  via  eccezionale,  una  copertura  del
   rischio superiore a quella stabilita ai sensi della lettera b)
   del presente articolo;
h) modalità per l'azione di recupero delle insolvenze;
i) condizioni  per il rinnovo della garanzia per le operazioni di
   credito a breve termine;
l) modalità  per la  valutazione  in  sede    istruttoria  delle
   eventuali garanzie reali.

ARTICOLO 9
(Modalità per la stipulazione delle convenzioni)

Per la  stipulazione  della  convenzione  per  le  operazioni  di
credito  a   breve  termine,  la  "FIDI  -  TOSCANA  SpA"  dovrà
determinare  preliminarmente   il  numero   minimo  di  sportelli
operanti  nella   Regione  e  la  quota  di  risparmio  regionale
raccolta, come  requisiti indispensabili  perchè un  istituto  o
un'azienda di  credito  ordinario  possa  convenzionarsi  con  la
società.

A tal  fine vengono equiparati agli istituti o aziende di credito
le federazioni  tra istituti  o aziende  di credito  della stessa
categoria.

La "FIDI  - TOSCANA SpA" dovrà indicare le condizioni richiamate
al precedente  art. 8  e stipulerà  la convenzione  con tutte le
aziende o istituti di credito che tali condizioni accetteranno.

La convenzione  per le operazioni di credito a breve termine deve
essere la  stessa, in  tutte le  sue parti,  quali che  siano  le
aziende di credito ordinario convenzionate.

Per le  operazioni di  credito a medio termine la "FIDI - TOSCANA
SpA" stipulerà  la convenzione con tutti gli istituti di credito
interessati mantenendo comunque l'uniformità della convenzione.

ARTICOLO 10
(Funzioni del Consiglio di Amministrazione)

Il Consiglio di Amministrazione della "FIDI - TOSCANA SpA" svolge
le funzioni  indicate dallo  Statuto e dalle vigenti disposizioni
di legge.

E' comunque compito del Consiglio di Amministrazione:

- dettare  istruzioni, da rendersi pubbliche, ai Comitati Tecnici
  di cui  al successivo  art. 11  in attuazione  delle  direttive
  impartite dal  Consiglio regionale ai sensi del precedente art.
  4;
- deliberare  la concessione  della  garanzia  sulla  base  della
  proposta motivata avanzata dai singoli Comitati Tecnici;
- determinare le iniziative da assumere per agevolare l'accesso a
  forme di  finanziamento diverso  dal credito  a breve  e  medio
  termine, ivi comprese le operazioni di leasing e di factoring;
- determinare le modalità per il versamento di contributi di cui
  all'art. 7  e per  la restituzione della quota di contributo di
  cui al secondo comma dello stesso articolo;
- determinare  le modalità  specifiche per la stipulazione delle
  convenzioni con le aziende o istituti di credito oltre a quelle
  indicate dal precedente art. 9;
- deliberare  l'ammontare del contributo delle imprese mutuatarie
  al fondo di garanzia ai sensi dell'art. 7;
- deliberare  l'accoglimento  delle    domande    richiedenti  la
  consulenza tecnica di cui al successivo art. 13;
- deliberare  sulla  proposta  dei  comitati  tecnici  in  ordine
  all'attuazione   di    una    istruttoria    supplementare    e
  sull'assunzione di  una maggior quota del rischio di insolvenza
  nell'ipotesi prevista dalla lettera g) dell'art. 8;
- deliberare  l'eventuale istituzione  di un  comitato  esecutivo
  scelto tra i suoi membri, al quale delegare parte delle proprie
  funzioni;
- assumere  tutte le decisioni non assegnate dalla presente legge
  o dallo Statuto ad altri organi della società.

ARTICOLO 11
(Composizione dei Comitati Tecnici)

In ogni  Provincia e  nel mandamento  di Prato sarà istituito un
Comitato Tecnico  presieduto rispettivamente da un rappresentante
dell'Amministrazione   provinciale   e   da   un   rappresentante
dell'Amministrazione comunale di Prato per quel mandamento.

Fanno parte  del Comitato  Tecnico due esperti per ogni categoria
economica  i  quali  partecipano  alle  sole  sedute  concernenti
l'esame sulle  domande di imprese operanti nei rispettivi settori
di competenza.

Gli esperti  di cui  al comma  precedente  sono  designati  dalle
associazioni di categoria che partecipano alla Società.

Nel caso  in cui  per una  stessa categoria  vi siano più di due
associazioni, la  designazione avviene  secondo  un  criterio  di
rotazione.

Le funzioni  di segreteria  del Comitato  Tecnico  sono  assolte,
sulla   base   delle   direttive   emanate   dal   Consiglio   di
Amministrazione,  da   un  dipendente   di   un   Ente   pubblico
partecipante alla società.

Tutti i  membri dei  comitati tecnici sono nominati dal Consiglio
di Amministrazione della Società e restano in carica tre anni.

Alle sedute  del Comitato  Tecnico  partecipa  il  rappresentante
dell'Istituto di credito finanziatore.

Per far  fronte  agli  oneri  conseguenti  al  funzionamento  dei
Comitati Tecnici e degli altri organi sociali, la "FIDI - TOSCANA
SpA" si avvale dei contributi della Regione, di cui al successivo
art. 18,  e degli  altri  soci  nella  misura  determinata  dallo
Statuto della Società.

ARTICOLO 12
(Attribuzioni dei Comitati Tecnici)

Il Comitato  Tecnico ha  il compito  di esaminare  le domande  di
finanziamento    sulla    base    dell'istruttoria    predisposta
dall'azienda  o   istituto  di  credito,  raccogliendo  tutte  le
informazioni che  ritiene opportuno  acquisire per  una  migliore
valutazione della richiesta.

Per l'esame  delle richieste  di finanziamento a medio termine il
Comitato  Tecnico,  su  richiesta,  è  tenuto  ad  ascoltare  il
soggetto richiedente il finanziamento o un suo delegato nonchè i
rappresentanti degli  enti locali  e dei sindacati dei lavoratori
maggiormente rappresentativi.

Il Comitato  Tecnico,  nell'espletamento  dell'istruttoria  delle
domande di  garanzia per  operazioni a medio termine, ha facoltà
di avvalersi  della  consulenza  degli  enti  regionali  o  delle
società a  prevalente partecipazione  regionale per l'assistenza
tecnica gestionale  e per  la promozione  commerciale, al fine di
giudicare la validità tecnica dei progetti di ammodernamento, di
ristrutturazione, di  sviluppo e  di insediamento connessi con le
operazioni finanziarie richieste.

A seguito  del rifiuto  dell'istituto di  credito di concedere un
prestito su  garanzia del  fondo di  cui all'art.  5, il Comitato
Tecnico, su  richiesta dell'interessato,  ha facoltà di proporre
al  Consiglio   di  Amministrazione   di   curare   l'istruttoria
supplementare  della   domanda,  e  di  proporre  all'impresa  la
necessaria  consulenza  tecnica  onde  accertare  l'esistenza  di
valide prospettive  di sviluppo  dell'azienda, ovvero individuare
le  eventuali   operazioni   necessarie   per   realizzare   tali
prospettive, nonchè  la rispondenza  del finanziamento richiesto
alle esigenze dell'azienda stessa.

A conclusione  dell'istruttoria supplementare  da effettuarsi con
le modalità  stabilite  dal  successivo  art.  13,  il  Comitato
Tecnico ha  facoltà di  proporre al Consiglio di Amministrazione
l'assunzione di  una maggior  quota di rischio prevista dall'art.
8, lett. g).

Il Comitato  Tecnico ha infine il compito di attuare le decisioni
del Consiglio  di Amministrazione  per facilitare  la  consulenza
tecnica di cui al successivo art. 13.

ARTICOLO 13
(Consulenza tecnica)

Il Consiglio  di  Amministrazione,  su  richiesta  delle  imprese
interessate  ad  ottenere  la  concessione  di  una  garanzia  di
credito, può deliberare lo svolgimento di una consulenza tecnica
volta  a   verificare  l'opportunità   di   ristrutturazioni   o
modificazioni  dell'impresa   ed  a  indicarne  le  modalità  di
attuazione.

Ai  fini   di  cui  al  comma  precedente  e  per  l'espletamento
dell'istruttoria supplementare  di  cui  all'articolo  12  quarto
comma, il Consiglio di Amministrazione ha il compito di compilare
e tenere  aggiornato un  "Albo  dei  consulenti"  della  "FIDI  -
TOSCANA SpA"  formato da  società  specializzate  in  consulenza
aziendale e  da  qualificati  esperti,  distinti  per  settori  e
specialità.

In merito  alla consulenza  di cui  al primo  comma del  presente
articolo è  compito del Comitato Tecnico formulare, su richiesta
del Consiglio  di Amministrazione,  un  progetto  di  lavoro  con
relativa previsione di spesa.

Per l'attuazione  della consulenza, il Comitato Tecnico si avvale
della collaborazione  dei consulenti compresi nell'albo di cui al
secondo comma del presente articolo.

La spesa  per la  consulenza tecnica  è sostenuta  per il 60 per
cento dall'impresa beneficiaria e per il 40 per cento dalla "FIDI
- TOSCANA SpA".

Quando la  consulenza è  richiesta a  seguito del  diniego della
concessione di  un prestito,  e congiuntamente  alla  istruttoria
supplementare di  cui al  precedente art.  12,  il  Consiglio  di
Amministrazione  stabilisce   l'onere  per  l'impresa  che  sarà
compreso fra  un massimo del 60 per cento ed un minimo del 20 per
cento della spesa sostenuta.

Per sostenere  gli oneri derivanti dal presente articolo la "FIDI
- TOSCANA  SpA" si avvale dei contributi della Regione, di cui al
successivo art.  19, e  degli altri soci nella misura determinata
dallo statuto della Società.

ARTICOLO 14
(Assistenza tecnica di Enti regionali o Società a partecipazione
regionale)

La "FIDI - TOSCANA SpA", ai fini dell'istruttoria di cui all'art.
12, quarto  comma, e  dell'assistenza tecnica di cui all'art. 13,
primo comma,  potrà  deliberare  lo  svolgimento  di  consulenze
tecniche ad opera di consulenti iscritti all'albo di cui all'art.
13, secondo comma.

Quando diverranno  operanti gli  Enti regionali  o le  società a
prevalente partecipazione  regionale per  l'assistenza tecnica  e
gestionale e  di promozione  commerciale alle  minori imprese, la
"FIDI -  TOSCANA SpA", si varrà prevalentemente dell'opera degli
Enti di  cui sopra  in tutti  i casi  per i quali essi saranno in
grado di offrire servizi appropriati.

ARTICOLO 15
(Relazione annuale)

La  "FIDI   -  TOSCANA  SpA"  presenta  annualmente  alla  Giunta
Regionale  il   bilancio  accompagnato  da  una  relazione  sulla
situazione patrimoniale, sulla attività svolta e sugli indirizzi
programmatici, da  unire alla documentazione allegata al bilancio
preventivo regionale.

ARTICOLO 16
(Nomina da  parte del  Consiglio Regionale  di membri  di  organi
societari)

Ai sensi  e con  le modalità  del comma 1 dell'articolo 59 dello
Statuto il  Consiglio Regionale  indica, al  rappresentante della
Regione nell'assemblea  della "FIDI  - TOSCANA  SpA" i  membri da
nominare  nel   Consiglio  di   Amministrazione  e  nel  Collegio
Sindacale.

E' riservata  al Consiglio  Regionale ai sensi degli artt. 2458 e
2459 del Codice Civile la nomina del Presidente della Società.

Lo  Statuto  della  Società  dovrà  determinare  le  norme  che
regolano la presenza nel Consiglio di Amministrazione degli altri
soci, ivi comprese le associazioni di categoria.

ARTICOLO 17
(Autorizzazione della spesa)

Il contributo  regionale per  la formazione del capitale sociale,
di cui  al precedente  art. 3, e del fondo di garanzia, di cui al
precedente art. 5, sarà determinato con successivo provvedimento
che indicherà i mezzi di copertura della spesa relativa.

ARTICOLO 18
(Contributo regionale per il funzionamento dei Comitati Tecnici e
degli altri organi sociali)

Il contributo  regionale di  cui all'art. 11 della presente legge
è determinato in L. 50.000.000 per ogni esercizio finanziario.

La  spesa   prevista  dal   comma   precedente   sarà   imputata
all'apposito capitolo del Bilancio della Regione.

ARTICOLO 19
(Contributo regionale per la Consulenza Tecnica)

Il contributo  regionale di  cui all'art. 13 della presente legge
è determinato in L. 550.000.000 per ogni esercizio finanziario.

La  spesa   prevista  dal   comma   precedente   sarà   imputata
all'apposito capitolo del Bilancio della Regione.

ARTICOLO 20
(Copertura della spesa)

La spesa  di cui agli artt. 18 e 19 della presente legge trova la
sua copertura  nella maggiore entrata derivante dall'aumento pari
al 100  per cento  della tassa di circolazione che nel 1974 passa
da  Lire   5.500.000.000  a  Lire  11.000.000.000  ai  sensi  del
penultimo comma  dell'art. 4  della legge 16-5-1970, n. 281 e del
comma 1 dell'art. 18 della Legge Regionale n. 2 del 30-1-1971.

DISPOSIZIONE FINALE

Il Presidente  della Giunta  Regionale è  autorizzato a compiere
tutti gli  atti necessari  per  la  costituzione  della  "FIDI  -
TOSCANA SpA" secondo le norme della presente legge.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 5 giugno 1974.

La presente  legge è  stata approvata dal Consiglio Regionale il
29-4-1974 ed è stata vistata dal Commissario del Governo il 1-6-
1974.



ORGANIZZAZIONI
CREDITO
ORDINAMENTO

