Interventi  per  il  reperimento  e  l'utilizzazione  di  risorse
idriche, nonchè  per lo smaltimento e la depurazione delle acque
di rifiuto.

Il Consiglio Regionale ha approvato il 17-4-1974
Il Commissario del Governo ha apposto il visto il 20-5-1974
Il Presidente  della Giunta  Regionale promulga la seguente legge
regionale:

TITOLO I
NATURA E MODALITA' DELL'INTERVENTO

ARTICOLO 1

La Regione nell'ambito della politica di difesa e risanamento dei
corpi idrici  e dell'ambiente  e di approvvigionamento idrico per
uso potabile, industriale ed irriguo concorre, con spesa a totale
o parziale  suo carico,  alla realizzazione di programmi di opere
per il  reperimento e  l'utilizzazione di risorse idriche nonchè
per lo smaltimento e la depurazione delle acque di rifiuto.

Il finanziamento  della Regione  ha luogo sulla base di programmi
approvati dal Consiglio regionale su proposta della Giunta;  esso
è rivolto  ad opere che, interessando una pluralità di comuni o
tendendo alla  difesa ed  al  risanamento  dei  principali  corpi
idrici  della  Toscana,  richiedono  l'intervento  diretto  della
Regione.

Nella scelta  delle priorità delle opere da attuare, i programmi
devono tenere conto soprattutto degli effetti complessivi che gli
investimenti programmati  conseguiranno ai fini dell'incremento e
del risanamento del patrimonio idrico della Toscana.

Le opere  realizzate a  totale carico  della Regione  vengono  di
norma attribuite  in proprietà  agli Enti locali interessati che
provvedono alla relativa gestione.

Ove non  possa farsi  luogo all'attribuzione agli Enti locali, le
opere di  cui al  comma precedente,  restano in  proprietà della
Regione.

La Gestione  è comunque  affidata, di  norma, agli  Enti  locali
interessati.

ARTICOLO 2

Il Consiglio regionale, nell'approvare i programmi di intervento,
delibera l'assunzione  a totale  o parziale  carico della Regione
delle singole opere di cui al primo comma dell'art. 1.

Quando si  è decisa  l'assunzione della  spesa a carico parziale
della  Regione   la  deliberazione   consiliare  fissa  la  quota
percentuale del concorso regionale sull'importo preventivato.

Nel caso  di cui  al precedente  comma, la Regione, in attesa del
perfezionamento delle  pratiche relative ai mutui, è autorizzata
ad anticipare  sui fondi di cui al successivo art. 10 la quota di
spesa a carico degli Enti locali, previo riconoscimento di debito
da parte degli stessi.

In tale  caso  la  Regione  potrà  sostituirsi  all'Ente  locale
nell'adempimento delle  pratiche necessarie  all'ottenimento  dei
mutui da parte dell'Ente finanziatore.

Il  ricavo  dei  mutui  affluirà  alle  casse  della  Regione  a
copertura dell'anticipazione fatta.

Con  apposito  provvedimento  si  provvederà  al  reintegro  del
corrispondente capitolo dello stato di previsione della spesa.

ARTICOLO 3

Alla progettazione  ed alla esecuzione dei lavori da realizzare a
cura  della   Regione,  si   provvederà  a  mezzo  degli  uffici
regionali.

E' in  facoltà della Regione affidare l'esecuzione dei lavori di
cui  al  comma  precedente  ad  uno  o  più  degli  Enti  locali
interessati o  loro  consorzi  quando  ne  facciano  richiesta  e
possiedano un'adeguata attrezzatura tecnico amministrativa.

L'affidamento è deliberato dalla Giunta regionale.

ARTICOLO 4

Gli  Enti   locali  che  singolarmente  o  riuniti  in  consorzio
intendono ottenere  i  benefici  previsti  dalla  presente  legge
debbono presentare domanda alla Giunta regionale.

A corredo  di ciascuna domanda deve essere allegata una relazione
illustrativa atta  a dimostrare  la necessità  delle opere  e la
spesa presumibile occorrente per la loro realizzazione.

ARTICOLO 5

Al finanziamento  sono ammesse anche le spese inerenti agli studi
preliminari ed alla progettazione.

Quando i lavori sono comunque eseguiti dagli Enti interessati, le
spese tecniche  e generali sono compensate, forfettariamente, con
un'aliquota del 6% dell'importo complessivo della spesa.

L'approvazione dei  progetti esecutivi  e l'impegno  della  spesa
hanno  luogo   con  deliberazione   della  Giunta  regionale,  in
conformità del  programma approvato  dal Consiglio  regionale ai
sensi dell'art.  2  previo  parere  della  Commissione  Regionale
Tecnica Amministrativa  - Sezione  lavori pubblici  - per importi
superiori a L. 300.000.000.

In ogni  caso, ove  si intenda  ricorrere all'appalto concorso, i
relativi bandi dovranno essere approvati dalla Giunta regionale.

L'approvazione dei progetti esecutivi implica la dichiarazione di
pubblica utilità,  indifferibilità ed  urgenza  delle  relative
opere.

ARTICOLO 6

Gli  interventi   hanno  luogo  secondo  le  norme  che  regolano
l'attuazione delle  opere pubbliche  dello Stato fino all'entrata
in vigore della normativa regionale in materia.

Nel caso  di lavori  affidati agli  enti interessati,  la  Giunta
regionale, a  mezzo  degli  uffici  tecnici  regionali,  esercita
l'alta vigilanza sulla conduzione dei lavori.

Per le  opere affidate  agli Enti locali o da essi realizzate con
il concorso finanziario della Regione, la nomina dei collaudatori
è di competenza degli enti stessi che ne sosterranno la spesa.

Alla Giunta  regionale spetta, invece, la nomina dei collaudatori
delle opere  eseguite a  mezzo degli  uffici tecnici  regionali e
l'approvazione degli atti di collaudo per tutte le opere previste
dalla presente legge.

ARTICOLO 7

Nei programmi  d'intervento di  cui  all'art.  2  possono  essere
comprese opere per le quali, alla data di entrata in vigore della
presente legge, siano già state esperite le procedure di appalto
mediante concorso,  anche se  il relativo  bando  non  sia  stato
approvato dalla Giunta regionale.

L'inclusione delle  opere predette  nei  summenzionati  programmi
potrà avvenire  soltanto se,  al momento  della formulazione dei
programmi stessi  non siano  stati stipulati i relativi contratti
nè siano stati iniziati i lavori.

ARTICOLO 8

La scelta  delle aree  non conforme  alle  previsioni  del  piano
regolatore generale  o del  programma di  fabbricazione vigenti o
adottati, è  disposta con  deliberazione del  Consiglio comunale
entro sessanta  giorni dalla  formale  richiesta  del  Presidente
della    Giunta    regionale,    oppure    della    comunicazione
dell'ammissione a contributo delle opere.

Tale delibera costituisce, in deroga alle norme vigenti, variante
al piano  regolatore generale ed al programma di fabbricazione ai
sensi  della   legge  17   agosto  1942,  n.  1150  e  successive
modificazioni.

La deliberazione  stessa, pubblicata  insieme agli  elaborati nel
primo  giorno   festivo  immediatamente   successivo   a   quello
dell'adozione,  è  trasmessa  alla  Giunta  regionale  entro  il
quindicesimo giorno dalla data di adozione.

La variante  adottata ai  sensi del  comma 1  previo parere della
Commissione   Regionale    Tecnica   Amministrativa   -   Sezione
urbanistica e beni ambientali - è approvata in deroga all'art. 8
della legge  regionale 3-7-1972, n. 7, con decreto del Presidente
della Giunta regionale.

ARTICOLO 9

Nel caso  in cui  l'esecuzione dei lavori sia stata affidata agli
enti interessati,  all'erogazione del finanziamento accordato per
la realizzazione delle opere, la Giunta regionale provvede con le
seguenti modalità:

- anticipazione integrale della somma occorrente per gli studi al
  momento dell'approvazione della relativa perizia;
- il  30% previa  produzione  da  parte    dell'Ente  interessato
  dell'atto formale di consegna dei lavori appaltati;
- il  30%  previa  dimostrazione  dell'avvenuta  spesa  da  parte
  dell'Ente di almeno 2/3 della precedente erogazione;
- il  30% previa  dimostrazione dell'avvenuta spesa di almeno 2/3
  della seconda erogazione;
- il rimanente decimo a collaudo approvato.

Nel  caso   di  lavori  eseguiti  a  cura  degli  uffici  tecnici
regionali, il  pagamento  delle  somme  dovute  viene  effettuato
gradualmente in  base a  stati di  avanzamento  rilasciati  dagli
uffici stessi.

In caso  di assunzione dell'opera a parziale carico della Regione
gli enti,  nel disporre i pagamenti, debbono eseguire il rapporto
percentuale determinato  nella deliberazione  prevista al comma 2
dell'art. 1.

L'aliquota  del  6%  per  spese  generali  e  di  amministrazione
prevista dall'art.  5  sarà  integralmente  erogata  al  momento
dell'approvazione dei progetti esecutivi.

ARTICOLO 10

Al finanziamento  delle opere  previste dalla  presente legge  si
provvede mediante  stanziamenti da iscriversi nei bilanci annuali
della Regione,  ovvero  mediante  la  contrazione  di  mutui.  Lo
stanziamento di  L. 100.000.000  di cui  al  capitolo  32200  del
bilancio di  previsione per  l'anno 1974  è utilizzato  per  gli
interventi di cui alla presente legge.

Le somme  stanziate in  bilancio per  gli interventi  di cui alla
presente legge,  se  eventualmente  non  impegnate  nell'anno  di
riferimento,  possono   essere  utilizzate   entro   il   biennio
successivo.

Oltre all'utilizzazione  dei mezzi  ordinari di  bilancio, per il
finanziamento dei  programmi d'intervento,  il  Presidente  della
Giunta regionale  è  autorizzato  a  contrarre  con  le  sezioni
autonome per il finanziamento di opere pubbliche e di impianti di
pubblica utilità  della Banca  Nazionale del  Lavoro e del Monte
dei  Paschi  di  Siena,  Tesorieri  Regionali,  un  mutuo  di  L.
14.000.000.000.

Il mutuo  sarà costituito  da due quote uguali da somministrarsi
dalle sezioni  anzidette e  verrà  ammortizzato  in  35  anni  a
decorrere dal 1 maggio 1974.

Il tasso  effettivo per  il mutuo  di cui sopra non dovrà essere
superiore al 7,50%.

Nessuna variazione  del  tasso  medesimo  sarà  ammessa  durante
l'intero periodo di ammortamento.

Gli oneri  fiscali derivanti dalla contrazione del predetto mutuo
e le  spese necessarie  per il suo perfezionamento faranno carico
all'amministrazione regionale.

ARTICOLO 11

Le rate  di ammortamento  del mutuo,  di cui all'articolo 10, per
capitali ed  interessi, trovano  capienza, ai  sensi del  comma 2
dell'art. 10  della legge  16-5-1970, n.  281, nei limiti del 20%
dell'ammontare  complessivo   delle  entrate   tributarie   della
Regione.

Il pagamento  delle annualità  di ammortamento  del mutuo  sarà
garantito dalla Regione mediante la iscrizione nei propri bilanci
delle somme  occorrenti al  servizio  del  mutuo  stesso  per  il
rimborso del  capitale per  interessi ed  accessori negli importi
indicati nel successivo art. 13.

La Giunta  regionale, con  proprio  provvedimento  darà  inoltre
incarico irrevocabilmente  all'attuale Tesoriere,  per il periodo
della sua gestione ed a ciascun Tesoriere pro-tempore, singolo od
associato, per  tutta la  residua  durata  dell'ammortamento  del
mutuo, la  quota delle  entrate tributarie  di  competenza  della
Regione o  del "fondo comune" di cui all'art. 8 della legge 16-5-
1970, n.  281, occorrente  al versamento  a favore  dell'Istituto
mutuante delle  rate  semestrali  comprensive  del  rimborso  del
capitale,  dell'interesse   e  degli  accessori  del  mutuo  alle
stabilite scadenze,  che s' intende pertanto vincolata alla detta
destinazione, con  prelazione su  ogni altro pagamento, affinchè
lo stesso  Tesoriere (singolo  od associato)  provveda  ai  detti
pagamenti, autorizzandolo  anche  e  sempre  irrevocabilmente  ad
accantonare sul  totale di  tutte le  entrate  riscosse  in  ogni
esercizio finanziario  ed in  via prioritaria  rispetto  ad  ogni
altra disposizione, le somme all'uopo occorrenti.

Per  l'accettazione   delle  obbligazioni   poste  a  suo  carico
l'attuale Tesoriere  interverrà nella stipulazione del contratto
di mutuo  fra l'Istituto  mutuante e l'amministrazione regionale;
la  quale   ultima  resta  altresì  obbligata  ad  inserire  nei
contratti di  tesoreria che  saranno stipulati durante il periodo
di ammortamento  del mutuo,  clausole  che  impongono  ai  futuri
Tesorieri le medesime obbligazioni di cui sopra.

ARTICOLO 12

L'importo del  mutuo di  cui sopra  sarà introitato al Titolo V,
cat. 1a,  cap. 06900  "Entrate per contrazioni mutui" dello stato
di previsione  dell'entrata di  bilancio per  l'anno  finanziario
1974 e  la corrispondente  spesa sarà prevista al cap. 32300 che
viene istituito  con la  variazione  di  cui  all'art.  14  della
presente legge.

ARTICOLO 13

Le spese  necessarie per  il perfezionamento  del  mutuo  faranno
carico al  cap. 03800  "Spese  per  contrazione  mutui,  prestiti
obbligazionari e  concessione  di  garanzie  fidejussorie"  dello
stato di previsione della spesa del bilancio per l'anno 1974.

La  spesa   di  L.   570.380.370,  pari  al  50%  della  rata  di
ammortamento, sarà  imputata, per  l'anno  1974,  per  la  quota
interessi di  L. 525.000.000  al cap.  25400  "Interessi  passivi
compresi nelle  annualità di  ammortamento di  mutui" e,  per la
quota capitale di L. 45.380.370 al cap. 36400 "Quota capitale per
estinzione mutui" del bilancio 1974, che vengono integrati con la
variazione di cui all'articolo seguente.

Per l'anno  2009 le  spese di  cui al  comma  precedente  faranno
carico   agli    stanziamenti   degli   appositi   capitoli   del
corrispondente bilancio di previsione.

La  spesa   annua  di   L.  1.140.760.740,   pari  alla  rata  di
ammortamento,  graverà   sugli  stanziamenti  dei  capitoli  che
verranno  appositamente   istituiti  nella  sezione  delle  spese
correnti, per  ciò che  riguarda gli interessi, ed al Titolo III
"Spese per  rimborso di  prestiti", per  quanto riguarda le quote
capitali, nel bilancio relativo agli anni dal 1975 al 2008.

La maggiore  spesa relativa  agli anni  dal 1975  al  2008  sarà
fronteggiata con  la maggiore  entrata del  "fondo comune" di cui
all'art. 8 della legge 6 maggio 1970, n. 281.

Le spese sopra richiamate sono dichiarate obbligatorie.

ARTICOLO 14

Gli  stati   di  previsione   del  bilancio   della  Regione  per
l'esercizio finanziario 1974 sono così modificati:

                              Entrata

In aumento:

TITOLO V  - Entrate  provenienti da  assunzione di  prestiti,  di
anticipazioni ed ogni altra operazione di credito.
Cat. 1a - Accensione di prestiti.

Cap. 06900
   Contrazione di mutui                        L.  14.000.000.000

                               Spesa

In diminuzione:

TITOLO I - Spese correnti.
Sez. V - Oneri non ripartibili.
Rubrica 6a - Fondo globale.

Cap. 26000
   Fondo    per     il    finanziamento    dei
   provvedimenti  legislativi   in  corso   di
   adozione                                    L.     570.380.370

In aumento:

TITOLO I - Spese correnti.
Sez. IV - Azione ed interventi in campo economico.
Rubr. 16a - Servizio interessi su mutui e debiti in ammortamento.

Cap. 25400
   Interessi passivi compresi nelle annualità
   di ammortamento dei mutui                   L.     525.000.000

TITOLO III - Spese correnti.
Rubr. 1a - Spese per rimborso di prestiti.

Cap. 36400
   Quota capitale per estinzione mutui         L.      45.380.370

Totale in aumento                              L.     570.380.370

Di nuova istituzione:

TITOLO II - Spese in conto capitale.
Sez. IV - Azione ed interventi in campo economico.
Rubr. 8a  - Acquedotti, fognature, impianti di depurazione, opere
idrauliche ed igieniche.

Cap. 32300
   Spese per costruzione acquedotti, fognature
   ed impianti per il disinquinamento          L. 14.000.000.000.

Riepilogo
- In diminuzione                               L.     570.380.370
- In aumento                                   L.     570.380.370
- Di nuova istituzione                         L.  14.000.000.000
Differenza                                     L.  14.000.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente per  gli effetti  e con le
modalità  di  cui  al  secondo  comma  dell'articolo  127  della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 27 maggio 1974.

La presente  legge è  stata approvata dal Consiglio Regionale il
17-4-1974 ed  è stata vistata dal Commissario del Governo il 20-
5-1974.



RISORSE IDRICHE
TUTELA AMBIENTALE

