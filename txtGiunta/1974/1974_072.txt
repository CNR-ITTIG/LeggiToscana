Modifiche ed  integrazioni alla  legge regionale 29 gennaio 1973,
n. 10,  recante "Provvidenze  per  l'adeguamento  del  patrimonio
alberghiero,  per   il  potenziamento   dei  complessi  ricettivi
complementari  a   carattere  turistico   -  sociale   e  per  il
miglioramento delle  aziende della  ristorazione  ai  fini  dello
sviluppo del turismo regionale".

Il Consiglio Regionale ha approvato il 21-10-1974
Il Commissario del Governo ha apposto il visto il 21-11-1974
Il Presidente  della Giunta  Regionale promulga la seguente legge
regionale:

ARTICOLO 1

L'art. 6  della legge  regionale  29  gennaio  1973,  n.  10,  è
sostituito con il seguente:

   "Le domande  per la concessione dei contributi sono dirette al
   presidente della  Giunta Regionale  e presentate,  entro il  1
   marzo di  ogni anno,  al Sindaco del Comune nel cui territorio
   è localizzata l'iniziativa.

   Le domande devono essere corredate:

   a) dal progetto e dal computo metrico estimativo delle opere;
   b) dal piano di finanziamento;
   c) dalla  relazione illustrativa  che dimostri  la rispondenza
      dell'opera o  dell'iniziativa alle finalità espresse dalla
      presente legge.

   Salvo quanto  previsto dal  successivo art.  7 i  Sindaci  dei
   Comuni trasmettono  al presidente  della Giunta Regionale, nei
   termini  di   cui  al  primo  comma,  l'elenco  delle  domande
   ricevute".

ARTICOLO 2

L'art. 7  della legge  regionale  29  gennaio  1973,  n.  10,  è
sostituito con il seguente:

   "I Comuni istruiscono le domande, pervenute nel termine di cui
   all'articolo precedente, entro i 30 giorni successivi.

   I Comuni  esprimono un parere globale motivato con riferimento
   alle  esigenze   dello  sviluppo   del   proprio   territorio,
   pronunciandosi altresì  sull'ordine  di  priorità  da  darsi
   all'accoglimento  delle  domande  stesse  entro  i  30  giorni
   successivi al termine di cui al comma precedente.

   Ai fini  degli adempimenti  di cui al secondo comma, i Comuni,
   previa acquisizione  del parere  dell'Ente provinciale  per il
   turismo, sentono  le organizzazioni  rappresentative a livello
   locale  dei  soggetti  beneficiari  e  le  organizzazioni  dei
   sindacati  dei   lavoratori.  Nel  caso  in  cui  le  predette
   organizzazioni  non  siano  rappresentate  a  livello  locale,
   saranno sentite  le organizzazioni provinciali o, in mancanza,
   le organizzazioni regionali.

   I Sindaci  entro due  mesi dal  termine di cui all'articolo 6,
   trasmettono al presidente della Giunta Regionale il parere del
   Comune, le  domande e  tutta la  documentazione a  corredo  di
   esse, ivi  compreso il  parere espresso  dall'Ente provinciale
   per il turismo".

ARTICOLO 3

L'art. 8  della legge  regionale  29  gennaio  1973,  n.  10,  è
sostituito con il seguente:

   "I Consigli  dei Comuni  compresi nelle zone di cui alla legge
   regionale 2  gennaio 1973,  n. 1,  entro il  termine di cui al
   primo comma  dell'articolo  precedente,  possono  delegare  la
   Comunità montana  a svolgere  le funzioni  di  cui  ai  commi
   secondo e terzo dell'art. 7.

   A tal  fine, entro  lo stesso  termine, i  Sindaci dei  Comuni
   inviano al  presidente  della  comunità  montana  le  domande
   istruite con la relativa documentazione.

   Entro i  30 giorni  successivi al  ricevimento, il  presidente
   della comunità  montana rimette  al presidente  della  Giunta
   Regionale tutti gli atti unitamente al parere globale motivato
   e alla  pronuncia sull'ordine  di priorità  di cui al secondo
   comma dell'art. 7".

ARTICOLO 4

L'art. 10  della legge  regionale 29  gennaio  1973,  n.  10,  è
sostituito con il seguente:

   "I  contributi   sono  concessi   con  delibera  della  Giunta
   Regionale che  determina la  spesa da  ammettere a contributo,
   fissa il  termine entro  il  quale  dovrà  essere  presentata
   l'ulteriore documentazione  necessaria  anche  ai  fini  della
   liquidazione di  cui al successivo art. 11, stabilisce la data
   entro cui deve essere portata a compimento l'iniziativa ovvero
   la data  di ultimazione  dei  lavori  quando  l'iniziativa  ne
   comporti la effettuazione.

   La Giunta  Regionale, per quanto previsto dall'art. 5, secondo
   comma,  accerterà,  in  ordine  ai  beneficiari,  l'eventuale
   sussistenza di  altri contributi concessi da Enti pubblici per
   analoghe provvidenze e l'ammontare degli stessi".

ARTICOLO 5

L'art. 11  della legge  regionale 29  gennaio  1973,  n.  10,  è
sostituito con il seguente:

   "A  seguito   dell'adozione  della   delibera   della   Giunta
   Regionale,  viene   liquidata  una   quota  pari  al  50%  del
   contributo,  quando   trattasi  di   iniziative   di   privati
   operatori, Enti  pubblici e  associazioni  del  tempo  libero,
   ovvero l'importo  totale del  contributo  quando  trattasi  di
   iniziative  di   Comuni,  Province,  comunità  montane,  loro
   consorzi e associazioni.

   In questo  ultimo caso  le somme  liquidate sono depositate su
   appositi conti  correnti a disposizione degli Enti interessati
   presso i  relativi tesorieri  al tasso  di interesse  previsto
   dalle singole convenzioni di tesoreria.

   Gli Enti  beneficiari assumono ogni responsabilità, in ordine
   al vincolo di destinazione dei fondi stessi.

   L'anticipazione concerne le iniziative di cui alle lettere a),
   b), c)  dell'art.  1  con  esclusione  di  quelle  di  privati
   operatori, Enti  pubblici  e  associazioni  del  tempo  libero
   dirette alla  costruzione, allestimento di complessi ricettivi
   complementari nonchè all'adattamento di immobili a loro uso.

   La  liquidazione   del  residuo   50%  del   contributo  e  la
   liquidazione dell'importo  totale  del  contributo,  nei  casi
   previsti al  terzo comma,  ha luogo  previo  accertamento,  da
   parte dei  Comuni competenti  per territorio, della regolare e
   puntuale esecuzione dei lavori o attuazione delle iniziative".

ARTICOLO 6

La misura  della percentuale  a carico del bilancio regionale per
le spese  conseguenti agli  accertamenti, da liquidare ai Comuni,
ai sensi  dell'art. 12  della legge regionale 29 gennaio 1973, n.
10, è elevata al 3% del contributo erogato.

ARTICOLO 7

Il testo  della lettera  a) dell'art. 14 della legge regionale 29
gennaio 1973, n. 10, è sostituito con il seguente:

  "a) quando   l'opera  o  l'iniziativa  non    venga    eseguita
      conformemente al  progetto o  nei  termini  indicati  nella
      delibera della giunta regionale con la quale è concesso il
      contributo.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente per  gli effetti  e con le
modalità  di  cui  al  secondo  comma  dell'articolo  127  della
Costituzione e dell'articolo 28 dello Statuto, entra in vigore il
giorno stesso della sua pubblicazione".

Firenze, 27 novembre 1974.

La presente  legge è  stata approvata dal Consiglio Regionale il
21-10-1974   ed è  stata vistata  dal Commissario del Governo il
21-11-1974.



TURISMO

