Norme per  la concessione  di assegni di mantenimento a favore di
operatori socio  - sanitari  già diplomati  dipendenti  da  Enti
locali  e   Enti  ospedalieri  che  intendono  seguire  corsi  di
ulteriore qualificazione in Italia o all'estero.

Il Consiglio Regionale ha approvato il 17-9-1974
Il Presidente  della Giunta  Regionale promulga la seguente legge
regionale:

<PARTE I>

ARTICOLO 1

Al  fine   di  poter   disporre  di   operatori   particolarmente
qualificati per l'attività didattico - organizzativa inerente la
formazione professionale del personale tecnico, infermieristico e
sociale per  le strutture  ed i  servizi socio  - sanitari  della
Toscana, la  Regione può  concedere  "assegni  di  mantenimento"
riservati  ad   operatori  socio   -  sanitari   già  diplomati,
dipendenti da  Enti locali  o Enti  ospedalieri della Regione che
intendano  partecipare  a  programmi  di  studio  o  pratiche  di
tirocinio  o   frequentare  corsi  indetti  da  scuole,  istituti
scientifici o  di ricerca,  ospedali o  cliniche universitarie in
Italia  o  all'Estero,  allo  scopo  di  conseguire  un'ulteriore
qualificazione o l'acquisizione di tecniche o metodi particolari.

ARTICOLO 2

Il Consiglio  regionale determina  entro il 15 marzo di ogni anno
il numero  degli assegni  ed il  loro importo,  nei limiti di cui
all'art. 5  della presente legge, nonchè i criteri di erogazione
dei medesimi.

L'importo  dell'assegno   è  compensativo   di  una   indennità
giornaliera fissa e di una indennità di prima sistemazione oltre
al rimborso  delle spese  di viaggio dalla località di residenza
alla località sede della scuola o del corso e viceversa.

L'indennità di prima sistemazione è commisurata per l'importo e
durata a  quella prevista  per i  dipendenti regionali trasferiti
fuori sede.  Nel caso  che il  corso si  svolga all'estero  detta
indennità è aumentata di un importo pari al 50%.

ARTICOLO 3

L'importo dell'assegno  è corrisposto direttamente al dipendente
che  sia   stato  posto  in  aspettativa  senza  godimento  dello
stipendio.

Qualora il  dipendente sia  stato posto in posizione di comando o
in aspettativa con assegni, è disposto direttamente a suo favore
la sola  indennità di  prima sistemazione e le spese di viaggio,
mentre   l'indennità   giornaliera   fissa   viene   corrisposta
all'amministrazione dell'Ente  da cui  dipende, quale  contributo
alle spese che l'Ente medesimo sostiene.

Nel caso  di cui  al secondo  comma dell'art. 48 del DPR 27 marzo
1969, n.  130, o  in  caso  analogo,  l'importo  dell'assegno  è
corrisposto per  intero  all'Ente  di  dipendenza  dell'operatore
quando il  compenso speciale  sia di  importo uguale  o superiore
all'indennità di  prima  sistemazione  prevista  dalla  presente
legge. In caso contrario spetta al dipendente la differenza.

ARTICOLO 4

La spesa afferente all'esercizio 1974, calcolata in L. 37.500.000
sarà  imputata   al  Cap.  11500  che  viene  istituito  con  la
variazione al Bilancio di cui al successivo art. 5 della presente
legge.

ARTICOLO 5

Lo stato  di previsione  della spesa  - tabella  2 - del Bilancio
della Regione per l'anno 1974 è così modificato:

Spesa in diminuzione:

Tit. I - SPESE CORRENTI
Sez. 2a - Azione ed interventi in campo sociale.
Rubr. 2a  -  Educazione  e  propaganda  igienico  -  sanitaria  -
Prevenzione e Profilassi.

Cap. 16000
   Spese  e   contributi  per   la  propaganda
   sanitaria e la educazione igienica          L.      37.500.000

Di nuova istituzione:

Tit. I - SPESE CORRENTI
Sez. 2a  -  Azione  ed  interventi  in  campo  dell'istruzione  e
cultura.
Rubr. 2a - Formazione.

Cap. 11500
   Fondo  per   la  formazione  professionale,
   riqualificazione,     aggiornamento      ed
   educazione  permanente  del  personale  dei
   servizi  sanitario   e  sociale   (tecnico,
   infermieristico e  sociale) nonchè  per la
   formazione e  l'aggiornamento del  relativo
   personale insegnante                        L.      37.500.000

<PARTE FINALE>
NORME TRANSITORIE

ARTICOLO 6

L'assegnazione delle provvidenze di cui all'art. 1 della presente
legge può  essere disposta  anche per  gli operatori che abbiano
partecipato alle  scuole o  corsi ivi  indicati durante  gli anni
scolastici 1972-1973 e 1973-1974.

Il Consiglio  regionale determina  il numero  degli assegni  e il
loro importo,  nonchè i  criteri di  assegnazione dei  medesimi,
entro due mesi dall'approvazione della presente legge.

ARTICOLO 7

All'onere derivante  dall'art. 6,  calcolato in  lire 37.500.000,
sarà fatto  fronte con i fondi di cui al cap. 11500 del bilancio
dell'esercizio 1974  (gestione residui  ex cap. 46/1 del bilancio
1972).

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 26 ottobre 1974.

La presente  legge è  stata approvata dal Consiglio Regionale il
17 settembre  1974 e  viene promulgata ai sensi e per gli effetti
del  combinato   disposto  dall'art.  127  della  Costituzione  e
dell'art. 27 dello Statuto.



ASSISTENZA SANITARIA
FORMAZIONE
PERSONALE

