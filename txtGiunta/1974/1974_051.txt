Norme integrative transitorie della legge regionale n. 35.

Il Consiglio Regionale ha approvato il 30-7-1974
Il Commissario del Governo ha apposto il visto il 26-8-1974
Il Presidente  della Giunta  Regionale promulga la seguente legge
regionale:

ARTICOLO 1

Le norme  in materia  di licenza di caccia di cui ai commi terzo,
quarto,  quinto,   sesto  e  settimo  dell'art.  18  della  legge
regionale 4-7-1974,  n. 35, si applicano a decorrere dal 1 aprile
1975.

Fino a tale data continuano ad aver vigore le disposizioni di cui
al Testo  Unico 5-6-1939,  n. 1016  e  successive  modificazioni,
limitatamente al  rilascio e  al rinnovo della licenza di caccia,
alle relative  modalità, al  pagamento delle tasse inerenti tali
atti e alla comunicazione degli atti stessi da parte del Prefetto
e del  Questore. Le  attribuzioni del  Comitato provinciale della
caccia previste  dal citato  Testo Unico  nella materia di cui al
presente comma  sono peraltro  devolute, fino alla data suddetta,
all'Amministrazione provinciale.

Le licenze  di caccia  rilasciate prima  della data  indicata  al
primo comma  continuano ad  avere validità  a tutti  gli effetti
fino alle  rispettive  scadenze  e  sono  disciplinate,  per  gli
aspetti trattati al comma precedente, dalle norme ivi richiamate.

ARTICOLO 2

I primi tre commi dell'art. 21 della legge regionale 4-7-1974, n.
35, sono sostituiti come segue:

   "L'esercizio  della   caccia  è  consentito  dalla  penultima
   domenica di  settembre  al  1  gennaio  dell'anno  successivo,
   limitatamente a  tre giorni per ogni settimana che il titolare
   di licenza  può scegliere  tra quelli  di domenica,  lunedì,
   mercoledì, giovedì,  sabato e festività a tutti gli effetti
   civili, salvo le seguenti eccezioni:

   a) la  caccia al  maschio  del  capriolo  ha    termine  il  1
      novembre;
   b) la  caccia  al  cinghiale  ed  ai  maschi  del    daino  è
      consentita  dal   1  novembre   al  15   gennaio  dell'anno
      successivo;
   c) la  caccia al  germano reale,  alla folaga, alla gallinella
      d'acqua, al  porciglione e  al voltolino è consentita fino
      alla seconda domenica di febbraio;
   d) la  caccia  al  passero,  alla  cornacchia    grigia,  alla
      taccola, alla gazza, al tordo bottaccio, al tordo sassello,
      alla cesena  e al  colombaccio è  consentita  fino  al  28
      febbraio;
   e) la  caccia all'alzavola,  allo storno,  al beccaccino, alla
      canapiglia, al  codone, al  croccolone,  al  fischione,  al
      frullino, alla  marzaiola, al  mestolone, alle  morette, al
      moriglione, alle  pittime  è  consentita  fino  all'ultima
      domenica di marzo.

   La caccia  alle averle,  al beccaccino, al frullino, al merlo,
   al passero,  alle pittime,  al prispolone,  alla quaglia, allo
   storno, allo  strillozzo ed  alla tortora  è consentita anche
   l'ultima domenica  di agosto  e la prima domenica di settembre
   da appostamento  senza l'uso  del cane,  eccezion fatta per le
   aree espressamente indicate nel calendario venatorio.

   Nel periodo  compreso tra la prima domenica di ottobre ed il 4
   novembre,   le   giornate   di   caccia   complessivamente   a
   disposizione  di  ogni  titolare  di  licenza  possono  essere
   usufruite anche  continuativamente, salvo  l'interruzione  nei
   giorni di  silenzio venatorio  di cui  al comma 1 del presente
   articolo."

ARTICOLO 3

Il quarto  comma dell'art.  32 della legge regionale 4-7-1974, n.
35, è sostituito dal seguente:

   "Il contravventore  alle norme del presente articolo è punito
   con la sanzione amministrativa da L. 50.000 a L. 150.000.

ARTICOLO 4

Il sesto  comma dell'art.  36 della  legge regionale 4-7-1974, n.
35, è sostituito dal seguente:

   "L'inizio della  caccia da  appostamento ai palmipedi, cesena,
   colombella, colombaccio,  merlo, prispolone, strillozzo, tordo
   bottaccio, tordo  sassello, nonchè  l'inizio  delle  relative
   operazioni per  la preparazione  dei richiami,  possono essere
   anticipate di  un'ora rispetto  alle corrispondenti previsioni
   del primo e secondo comma del presente articolo."

ARTICOLO 5

Il primo  comma dell'art.  38 della  legge regionale 4-7-1974, n.
35, è sostituito dal seguente:

   "Salvo che  nelle aziende  per la  produzione di  selvaggina e
   nelle aree  di protezione  è  fatto  divieto  a  chiunque  di
   detenere selvaggina  viva  appartenente  alle  specie  di  cui
   all'art. 20,  qualora non  sia munito  di  autorizzazione  del
   Presidente della Giunta Provinciale."

Tale disposizione si applica a decorrere dall'1-4-1975.

ARTICOLO 6

Il primo  comma dell'art.  39 della  legge regionale 4-7-1974, n.
35, è sostituito dal seguente:

   "La detenzione  a scopo  di commercio  di qualsiasi  specie di
   selvaggina viva  è subordinata a specifica autorizzazione del
   Presidente della Giunta Provinciale.

   Sono vietati  la detenzione  ed  il  commercio  di  selvaggina
   catturata o uccisa illegalmente. Si presume catturata o uccisa
   illegalmente la  selvaggina di  cui non sia data dimostrazione
   della legittima provenienza."

ARTICOLO 7

Fino all'approvazione  del piano di cui agli articoli 1 e 5 della
legge regionale  4-7-1974, n. 35 e comunque non oltre il 1-4-1975
e fatte salve le attribuzioni ai Comuni di cui agli artt. 29 e 30
della  legge   regionale  4-7-1974,  n.  35,  le  Amministrazioni
provinciali provvedono  alla gestione  venatoria  dei  rispettivi
territori, che  si intendono  costituiti in  area  faunistica  ai
sensi degli artt. 1 e 5 della citata legge.

A tali  effetti  alle  Amministrazioni  Provinciali  stesse  sono
assegnati per l'esercizio finanziario 1974, i mezzi finanziari di
cui al  capitolo 22410 del bilancio per il corrente esercizio, da
ripartire per il 70% in base alla superficie del territorio e per
il residuo 30% in rapporto all'esistenza o meno dei vincoli.

Le zone  di ripopolamento e cattura, le oasi e le aree di divieto
di caccia  di cui  agli artt. 52, 67 bis e 23 del TU 5-6-1939, n.
1016 esistenti  alla  data  di  entrata  in  vigore  della  legge
regionale 4-7-1974,  n. 35, rimangono costituite nell'ordinamento
previsto dal citato TU fino alla data di cui al comma 1.

Alle relative  funzioni già  esercitate dal Comitato provinciale
della caccia provvedono le Amministrazioni Provinciali.

A tal fine gli stanziamenti di cui al cap. 22420 del bilancio per
il   corrente   esercizio   finanziario   sono   assegnati   alle
Amministrazioni Provinciali stesse.

Le  somme   di  cui   ai  precedenti  commi  sono  ripartite  con
deliberazione della Giunta Regionale entro 60 giorni dall'entrata
in vigore della presente legge.

ARTICOLO 8

Il tesserino  di cui  all'art. 19 della legge regionale 4-7-1974,
n.  35   è  personale   e  contiene  tra  l'altro,  le  seguenti
indicazioni:

- le giornate di caccia;
- il numero dei capi che possono essere abbattuti per giornata;
- le norme per l'uso del tesserino stesso.

I cacciatori  non  residenti  in  Toscana,  possono  ottenere  il
rilascio del  tesserino se  in possesso di tesserino valido nella
Provincia di residenza, quando ivi prescritto.

Il cacciatore non residente in possesso di tesserino valido nella
propria Provincia  deve esibirlo  ad ogni  richiesta degli agenti
unitamente a quello valido per la Toscana.

La mancata  esibizione del  tesserino valido  nella Provincia  di
residenza equivale  alla mancata  esibizione del tesserino valido
per la Toscana.

Nel caso  in cui  nella Provincia  di  residenza  del  cacciatore
l'apertura della  caccia sia antecedente a quella prevista per la
Toscana  e   l'esercizio  venatorio  ai  cacciatori  toscani  sia
consentito in  tale  Provincia  solo  a  partire  dalla  data  di
apertura generale  della caccia  in  Toscana,  la  validità  del
tesserino rilasciato  ai cacciatori  non residenti viene rinviata
di tanti  giorni quanti  ne intercorrono  tra la data di apertura
generale della  caccia nella  propria  Provincia  e  la  data  di
apertura generale della caccia nella Regione Toscana. Nel caso in
cui la  data di apertura generale della caccia nella Provincia di
residenza  sia  posteriore  a  quella  prevista  per  la  Regione
Toscana, il tesserino regionale per i cacciatori non residenti è
valido a  decorrere dalla  data di  apertura nella  Provincia  di
residenza.

Inoltre per  i cacciatori non residenti il tesserino ha validità
per quanto attiene la caccia alle specie stanziali fino alla data
di chiusura  della caccia  prevista per  le singole  specie nella
Provincia di  residenza e comunque non oltre a quella prevista in
Toscana.

Il numero  delle giornate  di caccia settimanali per i cacciatori
non residenti  è pari  a quello  consentito nella  Provincia  di
residenza così  come il limite di capi da abbattere, ma comunque
non superiore a quelli ammessi in Toscana.

Le  giornate   di  caccia   effettuate  in   altra  Regione  sono
considerate compiute nel territorio della Regione Toscana.

Per le  infrazioni alle  disposizioni del  presente  articolo  si
applicano le sanzioni previste dalla legge regionale 4-7-1974, n.
35.

Le sanzioni  comminate per  infrazioni fuori del territorio della
Regione Toscana  sono ritenute  valide, per  gli effetti  che  ne
conseguono, anche nella Regione Toscana.

ARTICOLO 9

I Comitati provinciali della caccia costituiti ai sensi dell'art.
82 del  TU 5-6-1939,  n. 1016  e successive  modificazioni devono
intendersi soppressi  a decorrere  dall'entrata in  vigore  della
legge 4-7-1974, n. 35.

Le Amministrazioni  provinciali subentrano a tutti gli effetti ai
Comitati provinciali  della caccia nei relativi diritti, obblighi
e rapporti giuridici in corso.

Il personale  di ruolo  e non  di ruolo  dipendente dei  Comitati
provinciali della  caccia e in servizio alla data dell'entrata in
vigore della  legge regionale 4 luglio 1974, n. 35, è inquadrato
nei ruoli organici dell'Amministrazione Provinciale, nel rispetto
dei diritti acquisiti presso i Comitati stessi.

Le   Amministrazioni    provinciali   provvedono    con   propria
deliberazione ad  attuare le disposizioni del presente articolo e
ad ogni  altro  adempimento  conseguente  alla  soppressione  dei
Comitati provinciali della caccia.

I Comitati  provinciali della  caccia secondo la composizione e i
compiti di cui agli artt. 46 e 47 della legge regionale 4-7-1974,
n. 35, si costituiscono a norma del citato art. 46.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 27 agosto 1974.

La presente  legge è  stata approvata dal Consiglio Regionale il
30-7-1974 ed  è stata vistata dal Commissario del Governo il 26-
8-1974.



CACCIA

