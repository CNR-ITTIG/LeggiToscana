Contributi  ad  enti  e  associazioni  per  attività  culturali,
sportive e di promozione sociale.

Il Consiglio Regionale ha approvato il 22-4-1974
Il Presidente  della Giunta  Regionale promulga la seguente legge
regionale:

ARTICOLO 1

Nel quadro  dei principi e delle finalità statutarie, allo scopo
di favorire  l'elevamento culturale,  la pratica  sportiva  e  le
attività ricreative,  la  Regione  concede  contributi  ad  enti
pubblici,  a   patronati  di   assistenza   ai   lavoratori,   ad
associazioni, comitati  ed organismi  vari di  diritto pubblico o
privato operanti senza fini di lucro, per iniziative ed attività
di particolare  rilevanza volte  al perseguimento  delle predette
finalità.

E'  altresì   in   facoltà   della   Regione   di   partecipare
direttamente,  assumendo   i  relativi   impegni  finanziari,  ad
iniziative o  manifestazioni promosse  agli stessi fini di cui al
comma precedente.

La Regione  può inoltre concedere contributo intesi ad agevolare
lo sviluppo  dell'associazionismo democratico,  anche al  fine di
consentire la  propria adesione  o partecipazione  alle  relative
iniziative.

I contributi di cui al presente articolo non sono cumulabili, per
le stesse  iniziative, con quelli previsti a carico della Regione
da altre leggi statali o regionali.

ARTICOLO 2

I contributi  previsti al  primo e  terzo comma  dell'art. 1 sono
concessi dalla  Giunta regionale, qualora d'importo non superiore
a L.  1.000.000;   dal Consiglio  regionale,  su  proposta  della
Giunta, qualora d'importo eccedente tale cifra.

Spetta  comunque   al  Consiglio  regionale  la  concessione  dei
contributi di  cui all'articolo  1, nel  caso che  la concessione
stessa consegua  all'adesione  o  sia  rivolta  a  consentire  la
diretta partecipazione della Regione a determinate iniziative.

Il Consiglio  regionale, su  proposta della Giunta, da presentare
entro il  31 gennaio di ogni anno, indica i criteri da osservarsi
dai competenti  organi regionali nell'applicazione della presente
legge e  approva un  programma delle  principali manifestazioni e
iniziative che  potranno beneficiare  dei contributi  di cui alla
legge stessa.

Per il  corrente anno  gli adempimenti di cui al comma precedente
sono  attuati  entro  30  giorni  dall'entrata  in  vigore  della
presente legge.

ARTICOLO 3

La Giunta  regionale è  autorizzata  ad  erogare  i  contributi,
diversi da  quelli di  cui all'articolo  1 della  presente legge,
nominativamente iscritti  in bilancio, qualora la legge regionale
non abbia espressamente attribuito la competenza ad altri organi.

A tali  contributi non  si applica la norma di cui al terzo comma
dell'art. 2.

ARTICOLO 4

Per l'attuazione  degli interventi  di cui  all'articolo 1  della
presente legge  è autorizzata,  per l'anno  1974, la spesa di L.
350.000.000 cui  si fa  fronte con  lo stanziamento  previsto  al
capitolo 04850,  istituito con le variazioni di bilancio disposte
dal seguente articolo 5.

L'onere derivante dall'attuazione degli stessi interventi per gli
anni  successivi  farà  carico  al  corrispondente  capitolo  di
bilancio nei limiti della spesa autorizzata dal comma precedente.

ARTICOLO 5

Sono autorizzate  le seguenti variazioni allo stato di previsione
della spesa del bilancio per il 1974:

- In diminuzione:

TITOLO I - SPESE CORRENTI
Sezione I - Amministrazione generale
Rubrica 2a - Giunta regionale

Cap. 04800
   Contributi vari                             L.     250.000.000

Sezione II  - Azioni  ed interventi  nel campo  dell'istruzione e
cultura.

Rubrica 3a - Organizzazione della cultura.

Cap. 12500
   Contributi     all'Associazione     "Teatro
   Regionale Toscano"                          L.     100.000.000

Totale in diminuzione                          L.     350.000.000

- Di nuova istituzione:

Cap. 04850
   Contributi  ad   enti  e  associazioni  per
   attività   culturali,    sportive   e   di
   promozione sociale                          L.     350.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 5 giugno 1974.

La presente  legge è  stata approvata  dal  Consiglio  regionale
nella seduta del 22 aprile 1974 e viene promulgata ai sensi e per
gli  effetti   del  combinato   disposto  dall'art.   127   della
Costituzione e dall'articolo 27 dello Statuto.



ORGANIZZAZIONI
CULTURA
SPORT

