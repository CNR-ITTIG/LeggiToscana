Norme per  l'acquisizione di beni agricolo - forestali al demanio
e al patrimonio indisponibile della Regione.

Il Consiglio Regionale ha approvato il 30-7-1974
Il Presidente  della Giunta  Regionale promulga la seguente legge
regionale:

ARTICOLO 1

La Regione Toscana provvede all'ampliamento del proprio demanio e
patrimonio   indisponibile    agricolo   -   forestale   mediante
l'acquisizione  di  aree  atte  all'accorpamento  e  all'organico
accrescimento dei  complessi esistenti  o  alla  costituzione  di
nuovi compendi  fondiari che, da soli o in unione a proprietà di
Comuni o  di  altri  Enti,  siano  di  estensione  sufficiente  a
garantirne una gestione razionale ed economica.

L'ampliamento del demanio e del patrimonio indisponibile agricolo
- forestale  della Regione  Toscana è  volto  all'attuazione  di
un'adeguata politica  di investimento  zootecnico - forestale, di
difesa del  suolo e  dell'ambiente, che  si articola nei precipui
impegni di:

- valorizzare la funzione sociale ed economica del bosco;
- recuperare      alla    produttività    zone    abbandonate  o
  irrazionalmente coltivate;
- attuare    organici  ed    urgenti    interventi  di  bonifica,
  sistemazione e  miglioramento di  zone interessate  da dissesti
  idrogeologici e  da degradazioni  del soprasuolo boschivo o del
  cotico erboso  o, infine,  di zone  particolarmente  esposte  a
  fattori di alterazione e inquinamento.

ARTICOLO 2

Per l'attuazione delle finalità previste dall'art. 1, la Regione
Toscana provvede all'acquisizione dei terreni indicati dal RD 30-
12-1923, n.  3267, dalla  legge 3-12-1971,  n. 1102 e dalle altre
leggi e  disposizioni vigenti  riguardanti le  acquisizioni  alla
proprietà pubblica di terreni agro - silvo - pastorali.

In particolare  la  Regione  provvede  ad  acquisire  al  proprio
demanio e patrimonio indisponibile:

- terreni,  sottoposti  o  meno  a  vincolo    idrogeologico,  da
  rinsaldare a rimboschire;
- terreni  interessati da  interventi, in atto o in programma, di
  bonifica,   di   sistemazione   idraulico   -   forestale,   di
  rimboschimento, di  ricostituzione di boschi e miglioramento di
  pascoli;
- terreni   rimboschiti    a    totale    o    parziale    carico
  dell'Amministrazione pubblica;
- terreni  atti alla  costituzione di aziende pilota o di aziende
  produttive  a  prevalente  indirizzo  forestale  zootecnico  ed
  ittico - faunistico;
- terreni  inclusi, interclusi  o limitrofi  alle  foreste  dello
  Stato  trasferite   alla  Regione,   necessari  per   il   loro
  accorpamento ed organico ampliamento;
- terreni  ricadenti in zona di rilevante interesse naturalistico
  - ambientale, storico - culturale e turistico - ricreativo.

La  Regione   può  assicurarsi  le  disponibilità  dei  terreni
descritti anche mediante affitto a lungo termine.

ARTICOLO 3

La Giunta  regionale propone  all'approvazione  del  Consiglio  i
programmi  d'intervento   relativi  alla   presente  legge,   con
l'indicazione delle  spese  ritenute  congrue  per  l'acquisto  o
l'affitto dei terreni e delle relative strutture e attrezzature.

Il prezzo  di acquisto  o l'indennità di espropriazione relativi
ai terreni  da acquisire al demanio e al patrimonio indisponibile
della  Regione   sono  desunti  da  apposite  perizie  estimative
elaborate  dagli  uffici  regionali,  nel  rispetto  dei  criteri
fissati dalle  leggi e disposizioni di cui al comma 1 dell'art. 2
per l'acquisizione  alla proprietà  pubblica dei  terreni agro -
silvo - pastorali.

Gli stessi  uffici propongono  i canoni di affitto in conformità
alle vigenti leggi e disposizioni sull'affitto dei fondi rustici.

Nel caso  non si  possa raggiungere  un accordo con i proprietari
per l'acquisto  dei terreni  ai  valori  correnti,  essi  possono
essere espropriati,  con  decreto  del  Presidente  della  Giunta
regionale, in  applicazione delle norme sostanziali e procedurali
stabilite dal  RD 30  dicembre  1923,  n.  3267,  dalla  legge  3
dicembre  1971,   n.  1102  e  dalle  altre  leggi  che  regolano
l'espropriazione di  terreni in  favore dell'Azienda di Stato per
le foreste  demaniali, sostituiti,  in ogni  caso,  i  competenti
organi regionali a quelli statali.

E' fatta  comunque salva,  in relazione  a  specifiche  opere  da
realizzare, l'applicazione delle altre norme di legge vigenti per
l'occupazione di urgenza e l'esproprio delle aree interessate.

ARTICOLO 4

Al finanziamento  degli interventi  per l'acquisizione di terreni
agricolo -  forestali con relative strutture e attrezzature e per
il miglioramento del demanio e del patrimonio indisponibile della
Regione, si  provvede  mediante  stanziamenti  da  iscrivere  nei
bilanci annuali.

Le somme  stanziate in  bilancio, se  non impegnate  nell'anno di
riferimento,  possono   essere  utilizzate   entro   il   biennio
successivo.

Il  finanziamento   di  L.  6.500.000.000  previsto  dalla  legge
regionale 27  maggio 1974,  n. 23,  di  cui  al  cap.  30500  del
bilancio di previsione per l'anno 1974, è destinato per la quota
di L.  5.000.000.000 alle  acquisizioni e  per  la  quota  di  L.
1.500.000.000 ai miglioramenti indicati all'art. 1 della predetta
legge.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 9 settembre 1974.

La presente  legge è  stata approvata dal Consiglio Regionale il
30-7-1974 e  viene promulgata  ai sensi  e per  gli  effetti  del
combinato disposto  dall'art. 127  della Costituzione e dall'art.
27 dello Statuto.



FORESTE
DEMANIO PATRIMONIO

