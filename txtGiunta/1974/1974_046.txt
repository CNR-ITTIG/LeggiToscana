Provvedimenti per lo sviluppo delle cave di marmo, di travertino,
di onice e di alabastro della Toscana.

Il Consiglio Regionale ha approvato il 25-6-1974
Il Commissario del Governo ha apposto il visto il 27-7-1974
Il Presidente  della Giunta  Regionale promulga la seguente legge
regionale:

ARTICOLO 1

Le disposizioni  della presente  legge sono  dirette  ad  attuare
interventi straordinari  rivolti ad  agevolare iniziative  per lo
sviluppo nell'ambito  del territorio  regionale  delle  attività
relative a coltivazione di cave di marmo, di travertino, di onice
e di alabastro.

ARTICOLO 2

Sono concessi  contributi a  favore di Comuni, Province, Consorzi
fra  detti   Enti  e  Comunità  Montane  per  la  costruzione  e
riparazione di  strade di  collegamento di  bacini di estrazione,
nonchè  a   favore  di   cooperative  e  consorzi  appositamente
costituiti con  la partecipazione  di Comuni  fra cooperative  di
lavoratori e  loro consorzi  e  di  cooperative  e  consorzi  tra
aziende artigiane,  per la costruzione e riparazione di strade di
arroccamento all'interno dei bacini stessi.

Per la  costruzione e  la riparazione  di strade  di arroccamento
all'interno dei bacini di escavazione sono concessi contributi ai
soggetti di  cui al  precedente comma,  nonchè alle  imprese  di
escavazione  che   singolarmente  o  congiuntamente  ne  facciano
richiesta secondo le modalità di cui alla presente legge.

I contributi  di cui  ai comma  precedenti sono concessi in conto
capitale, in misura non superiore al 70% della spesa riconosciuta
ammissibile,  o   in  conto   interesse  in  annualità  costanti
quindicennali del  5% della  spesa  riconosciuta  ammissibile.  I
contributi in  conto capitale  non possono comunque eccedere, per
ogni singola iniziativa, la somma di 50 milioni.

Requisito per ottenere il contributo in conto interessi è che la
spesa  riconosciuta  ammissibile  non  risulti  inferiore  ai  50
milioni.

Le opere  relative alla  costruzione di  strade  all'interno  dei
bacini  di  estrazione  sono  dichiarate  di  pubblica  utilità,
indifferibili ed  urgenti, ai sensi della vigente legislazione in
materia.

Sulle strade  costruite o  sulle  quali  siano  stati  realizzati
interventi con  i contributi  previsti dalla  presente legge,  è
istituita una pubblica servitù di passaggio.

ARTICOLO 3

A favore di imprese artigiane, di loro consorzi o cooperative, di
cooperative  di   lavoratori  e  loro  consorzi,  di  società  a
partecipazione di enti locali, di piccoli imprenditori singoli od
associati, sono  concessi contributi  in conto  capitale  per  le
seguenti iniziative  inerenti le attività di coltivazione di cui
all'art. 1:

a) opere  di costruzione, ampliamento, ammodernamento di impianti
   per l'attività estrattiva;
b) acquisto  di macchinari  ed  attrezzature  meccaniche  per  la
   escavazione e trasporto del materiale estratto;
c) allestimento  di servizi  sociali per  il miglioramento  delle
   condizioni di lavoro;
d) opere  relative alla costruzione e riparazione di impianti per
   la erogazione  di energia  elettrica e  di acqua nei bacini di
   estrazione.

I contributi  di cui  al comma precedente sono concessi in misura
non superiore  al 70%  della  spesa  riconosciuta  ammissibile  e
comunque non  possono eccedere,  per ogni  singola iniziativa, la
somma di L. 30 milioni.

ARTICOLO 4

Per la  costituzione,  ai  sensi  di  legge,  di  cooperative  di
lavoratori o  loro consorzi, di cooperative o consorzi di imprese
artigiane, aventi  per scopo  la escavazione  ed il trasporto dei
materiali estratti, è concesso un contributo "una tantum" per le
spese di  primo impianto  in misura  non eccedente la somma di L.
1.500.000 per  cooperative con  un numero di soci non superiore a
30 ed  aumentato di  L. 30.000  per  ogni  socio  eccedente  tale
numero.

Tale contributo  non può  comunque superare,  per  ogni  singola
cooperativa o consorzio, l'ammontare complessivo di L. 2.500.000.

ARTICOLO 5

I contributi previsti dalla presente legge non sono in alcun caso
cumulabili con  altri contributi  concessi dalla  Regione  e  con
analoghe provvidenze  concesse da  Enti pubblici  per  le  stesse
opere e finalità.

Il richiedente deve dichiarare, sotto la propria responsabilità,
se e quali altre richieste di contributo ha avanzato, ai fini del
divieto di cumulabilità di cui al primo comma.

ARTICOLO 6

Le domande per la concessione dei contributi di cui alla presente
legge, sono  indirizzate al  presidente della  Giunta Regionale e
presentate al  Sindaco del Comune ove è situata la cava entro il
31 marzo di ogni anno.

Il Comune  esprime il  proprio motivato parere anche in relazione
alla compatibilità  della  localizzazione  della  cava  con  gli
strumenti urbanistici ed alla misura del contributo da concedere,
provvedendo al  successivo invio  degli atti  al Presidente della
Giunta Regionale entro 45 giorni dalla data del ricevimento della
domanda.

Alle domande  di contributo  ove presentate  da Comuni, Province,
Comunità Montane,  Consorzi  tra  detti  Enti,  è  allegata  la
seguente documentazione:

a) copia  della deliberazione consiliare e dell'organo altrimenti
   competente, con la quale:
   - si  esprime la  determinazione  di  chiedere  il  contributo
     regionale;
   - si  approva il  progetto di  massima tecnico  -  finanziario
     delle opere ed il preventivo di spesa;
b) copia  del suddetto  progetto di  massima o  del preventivo di
   spesa.

Alle domande  di contributo ove presentate da soggetti diversi da
quelli di  cui  al  precedente  comma  è  allegata  la  seguente
documentazione:

a) progetto  di massima  tecnico  -  finanziario    dell'opera  o
   preventivo di  spesa per  l'iniziativa, con  annessa relazione
   illustrativa;
b) copia  conforme dell'atto  costitutivo e dello statuto sociale
   con indicazione del rappresentante legale;
c) elenco  nominativo dei soci, per le sole domande di contributi
   ai sensi dell'art. 4 della presente legge;
d) certificato di iscrizione all'Albo delle imprese artigiane.

In sede  di prima applicazione della presente legge le domande di
contributo devono  essere presentate entro 60 giorni dall'entrata
in vigore della legge stessa.

ARTICOLO 7

La Giunta  Regionale propone  al Consiglio regionale il programma
di ripartizione  dei fondi  disponibili, indicando  altresì  gli
eventuali casi di inammissibilità.

La pronuncia  consiliare di  inammissibilità a  contributo e  di
eventuale reiezione di singole domande, deve essere motivata.

Contestualmente all'approvazione  del programma  di  ripartizione
dei  fondi   disponibili,  il  Consiglio  regionale  delibera  la
costituzione della  pubblica servitù  di passaggio,  di  cui  al
precedente art. 2.

Il contributo  è concesso  con delibera  della Giunta Regionale.
Tale  delibera   fissa  altresì  i  termini  entro  i  quali  le
iniziative dovranno  essere portate  a compimento  e autorizza la
liquidazione anticipata  del 50%  del contributo,  ovvero del 70%
nel caso che destinatari siano Enti pubblici.

La somma  residua è  liquidata, previo  accertamento delle spese
effettivamente sostenute, nonchè del rispetto dei termini di cui
al precedente comma.

ARTICOLO 8

La  spesa  globale  per  la  concessione  di  contributi  per  la
costruzione di  opere infrastrutturali di cui all'art. 2 non può
essere inferiore  al 60% dello stanziamento iscritto nel capitolo
31200.

L'ammontare complessivo  dei contributi  in conto  interesse  non
può essere inferiore al 20% dell'intero stanziamento.

ARTICOLO 9

Agli oneri  derivanti  dall'applicazione  della  presente  legge,
previsti in  L. 638 milioni, si fa fronte, per l'anno 1974, con i
fondi stanziati  al cap. 31200: "Contributi per lo sviluppo delle
cave di  marmo, di  travertino, di  onice e  di alabastro" che si
istituisce con  la variazione  di bilancio  di  cui  all'articolo
seguente.

La spesa  relativa agli  anni successivi nell'importo previsto al
comma precedente,  sarà prevista  negli  appositi  capitoli  dei
bilanci dei relativi esercizi.

ARTICOLO 10

Nello stato  di previsione della spesa - tabella 2 - del bilancio
per  l'anno   finanziario  1974,   sono  apportate   le  seguenti
variazioni:

In diminuzione

Tit. I - SPESE CORRENTI
Sez. 5a - Oneri non ripartibili
Rubr. 6a - Fondo globale.

Cap. 26000
   Fondo    per     il    finanziamento    dei
   provvedimenti  legislativi   in  corso   di
   adozione                                    L.     638.000.000

Di nuova istituzione

Tit. II - SPESE IN CONTO CAPITALE
Sez. 4a - Azione ed interventi in campo economico.
Rubr. 5a - Cave e torbiere.

Cap. 31200
   Contributi per  lo sviluppo  delle cave  di
   marmo,  di   travertino,  di   onice  e  di
   alabastro                                   L.     638.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 5 agosto 1974.

La presente  legge è  stata approvata dal Consiglio regionale il
25-6-1974 ed  è stata vistata dal Commissario del Governo il 27-
7-1974.



ATTIVITA' ESTRATTIVE

