Norme  per   l'assistenza  tecnica   e  gestionale   nei  settori
dell'artigianato, del turismo e delle minori imprese.

Il Consiglio Regionale ha approvato il 29-4-1974
Il Commissario del Governo ha apposto il visto il 29-5-1974
Il Presidente  della Giunta  Regionale promulga la seguente legge
regionale:

ARTICOLO 1

E'  istituito,  ai  sensi  dell'art.  58  dello  Statuto,  l'Ente
regionale toscano  di assistenza tecnica e gestionale (ERTAG) con
personalità giuridica pubblica.

L'ERTAG ha sede nella città di Firenze.

ARTICOLO 2

L'Ente svolge  attività di  assistenza e  consulenza  tecnica  e
gestionale alle  imprese che  operano nei settori di attività di
cui all'art.  117 della  Costituzione o in settori per i quali la
Regione  esercita   funzioni  delegate  ai  sensi  del  II  comma
dell'art. 118 della Costituzione.

L'Ente  esercita   le  proprie   attività   nel   quadro   della
programmazione  regionale   e  secondo   le  direttive   generali
impartite dal Consiglio regionale.

In particolare l'Ente:

a) presta  assistenza tecnica,  amministrativa  ed  organizzativa
   alle imprese, singole o associate, promuovendo l'aggiornamento
   tecnologico, la  ricerca applicata  e l'assunzione  di moderni
   metodi di  gestione ai  fini dell'organizzazione  del  lavoro,
   della più  qualificata produzione  dei beni  e dei  servizi e
   dell'incremento della produttività aziendale;
b) assiste  le imprese  nella programmazione,  organizzazione  ed
   esecuzione dei  servizi  tecnici  ed  amministrativi  inerenti
   progetti di  espansione,  riconversione,  ristrutturazione  ed
   ammodernamento delle aziende;
c) assiste  le imprese  ai  fini  del  miglioramento  della  loro
   organizzazione commerciale;
d) formula  proposte alla  Regione  in  materia  di    istruzione
   professionale ed  artigiana rivolte  anche alla qualificazione
   professionale degli  operatori ed  alla  specializzazione  dei
   quadri dirigenti aziendali;
e) su  richiesta della  società  a  prevalente    partecipazione
   regionale  per  la  gestione  dei  fondi  di  garanzia,  delle
   cooperative di garanzia, dei loro consorzi e degli istituti di
   credito, ha  facoltà  di  predisporre  l'istruttoria  tecnica
   relativa alle  domande  di  garanzia  avanzate  dalle  aziende
   singole o  associate per  operazioni finanziarie  di  breve  e
   medio termine,  istruttoria  tesa  a  giudicare  la  validità
   tecnica dei  progetti, di  cui alla  lettera b)  del  presente
   articolo, connessi con le operazioni finanziarie richieste;
f) prende  iniziative e  presta assistenza tecnica per facilitare
   le aziende  singole  ed  associate  ad  accedere  al  credito,
   istruisce le  domande di  agevolazione creditizia rivolte alla
   Regione  o   ad  altri   organismi  da  questa  opportunamente
   istituiti o delegati;
g) l'Ente svolge inoltre, al servizio della Regione e degli altri
   Enti delegati,  nei limiti  e  secondo  le  finalità  di  cui
   all'ultimo  comma  dell'art.  57  dello  Statuto,  ogni  altro
   compito attribuitogli dalla legge regionale.

ARTICOLO 3

L'ERTAG ha un patrimonio e un bilancio propri.

Alle spese  per il  funzionamento e per l'attività dell'ERTAG si
provvede:

a) con i contributi della Regione;
b) con gli eventuali proventi dei servizi e delle attività;
c) con le rendite patrimoniali;
d) con le sovvenzioni volontarie o con le liberalità disposte da
   Enti pubblici e privati;
e) con i proventi di operazioni autorizzate a termini di legge.

La gestione  contabile dell'Ente  si adegua  alla  disciplina  di
contabilità regionale.

ARTICOLO 4

Sono organi dell'ERTAG:

a) il Consiglio di amministrazione;
b) il Presidente;
c) il Collegio dei Sindaci.

ARTICOLO 5

Il Consiglio  di amministrazione  è composto  di  undici  membri
eletti dal  Consiglio regionale,  fuori del  suo seno,  con  voto
limitato a sette.

Il Consiglio  di amministrazione  dell'Ente è  rinnovato con  la
elezione del nuovo Consiglio regionale.

Ove si  renda necessaria la sostituzione di uno o più membri del
Consiglio di  amministrazione,  il  Consiglio  regionale  procede
secondo i criteri indicati nel primo comma del presente articolo.

Il Consiglio  di  amministrazione  è  convocato  dal  presidente
dell'Ente in  via ordinaria, anche agli effetti dell'approvazione
del bilancio  preventivo e del conto consuntivo, almeno una volta
ogni due mesi.

Si riunisce  in via  straordinaria ogni  volta che  ne sia  fatta
richiesta motivata da almeno un terzo dei suoi componenti ed ogni
volta che il Presidente ne ravvisi la opportunità.

Le riunioni  del Consiglio  sono valide  con  l'intervento  della
maggioranza dei componenti.

Le  deliberazioni   sono  valide   quando  abbiano  riportato  la
maggioranza dei voti dei presenti.

Il Consiglio  di amministrazione  in base alle direttive generali
impartite del  Consiglio regionale  si  articola  in  sezioni  di
lavoro  assistite   da  apposite  commissioni  tecniche  da  esso
nominate nelle  quali dovrà  essere prevalente la rappresentanza
delle categorie interessate.

ARTICOLO 6

Il  Consiglio  di  amministrazione  provvede  all'amministrazione
dell'Ente, nel  rispetto delle  direttive generali  impartite dal
Consiglio regionale.

Delibera,  tra   l'altro,  il   bilancio  preventivo,   il  conto
consuntivo, il  programma annuale  di attività ed il regolamento
interno.

ARTICOLO 7

Il Presidente  ha la  rappresentanza legale  dell'Ente, convoca e
presiede  il   Consiglio  di   amministrazione  e  ne  esegue  le
deliberazioni.

Il  Presidente   è  nominato   dal  Consiglio  regionale  tra  i
componenti il Consiglio di amministrazione.

Il Consiglio  di amministrazione  nomina il vicepresidente che in
caso di assenza o di impedimento del presidente ne esercita tutte
le funzioni.

ARTICOLO 8

Il Collegio  dei Sindaci  esercita il  controllo contabile  sulla
gestione dell'Ente e redige le relazioni tecnico - amministrative
che accompagnano il bilancio preventivo ed il conto consuntivo.

Il Collegio  è  composto  da  tre  membri  effettivi  e  da  due
supplenti ed  è nominato  dal Consiglio  regionale fuori dal suo
seno, con  voto limitato rispettivamente a due membri effettivi e
ad uno supplente.

I membri  del Collegio  dei Sindaci  scadono con  il rinnovo  del
Consiglio di amministrazione.

Il Presidente  del Collegio dei Sindaci è nominato dal Consiglio
regionale tra i membri effettivi.

ARTICOLO 9

Al Presidente  ed ai  Sindaci spetta  un'indennità di carica. Ai
membri del Consiglio di amministrazione un gettone di presenza.

ARTICOLO 10

L'esercizio finanziario  dell'ERTAG  coincide  con  quello  della
Regione.

Il bilancio  ed il  conto consuntivo  sono trasmessi  alla Giunta
Regionale per  la presentazione  al Consiglio  e la discussione e
approvazione unitamente  al bilancio regionale ai sensi dell'art.
53, terzo comma, dello Statuto.

All'atto della  presentazione al  Consiglio  dei  bilanci  e  del
programma annuale  di attività  dell'ERTAG, la  Giunta trasmette
una propria  relazione al  fine di  consentire  al  Consiglio  la
verifica dei  risultati della  gestione dell'Ente ed il controllo
sul rispetto delle direttive impartite.

ARTICOLO 11

Ai sensi dell'art. 58, secondo comma, dello Statuto, il Consiglio
regionale impartisce  le direttive  generali e,  su presentazione
della Giunta, approva le deliberazioni dell'ERTAG concernenti:

a) le variazioni al bilancio preventivo;
b) il programma annuale di attività;
c) la  determinazione dell'indennità  di carica e dei gettoni di
   presenza di cui all'art. 9;
d) il regolamento interno;
e) le spese vincolanti il bilancio per oltre cinque anni.

I risultati della gestione dell'ERTAG confluiscono nel consuntivo
generale della  Regione e  fanno parte  della relativa  legge  di
approvazione ai sensi del precedente art. 10.

Fino all'entrata  in vigore  della legge regionale prevista dalla
lettera g)  dell'art. 46  dello Statuto,  il  Consiglio  delibera
altresì  circa   l'alienazione  e  l'acquisto  di  immobili,  le
locazioni e le conduzioni ultraquinquennali.

ARTICOLO 12

Di tutti  gli atti  diversi da quelli indicati nell'articolo 11 e
nel comma  precedente viene  redatto  mensilmente  un  elenco  da
trasmettere alla Giunta regionale, entro i primi dieci giorni del
mese successivo a quello di assunzione.

La  Giunta  può  richiedere  l'invio  di  determinati  atti  per
esaminarli e formulare osservazioni.

La  Giunta   regionale  vigila  sull'attuazione  delle  direttive
impartite dal  Consiglio ai sensi dell'art. 46, II comma lett. f)
e 58, III comma dello Statuto.

Fermi restando  le  prerogative  ed  i  diritti  dei  consiglieri
regionali di cui all'art. 10, comma 5 dello Statuto, il Consiglio
e la  Giunta possono  disporre,  in  ogni  tempo,  ispezioni  per
accertare il  regolare  funzionamento  dell'Ente  e  convocare  i
membri del Consiglio di amministrazione ed i Sindaci.

ARTICOLO 13

Il  Consiglio   di  amministrazione   può  essere   sciolto  per
inosservanza di  direttive di  particolare rilievo  o  per  gravi
inadempimenti e  irregolarità amministrative  con  deliberazione
del Consiglio regionale approvata a maggioranza assoluta dei suoi
componenti.

In caso  di scioglimento  del Consiglio  di  amministrazione,  il
Consiglio regionale  nomina un  commissario straordinario che non
può rimanere in carica più di sei mesi.

ARTICOLO 14

Per il  finanziamento del  contributo  di  cui  alla  lettera  a)
dell'art.  3   della  presente  legge,  la  Giunta  regionale  è
autorizzata  a   contrarre  con   le  Sezioni   autonome  per  il
finanziamento di  opere  pubbliche  e  di  impianti  di  pubblica
utilità della  Banca Nazionale del Lavoro e del Monte dei Paschi
di Siena, tesorieri regionali, un mutuo di L. 2.500.000.000.

Il mutuo  sarà costituito  da due quote uguali da somministrarsi
dalle Sezioni di cui al precedente comma e verrà ammortizzato in
35 anni a decorrere dal 1 maggio 1974.

Il tasso  effettivo per  il mutuo  di cui sopra non dovrà essere
superiore al  7,50%. Nessuna  variazione del tasso medesimo sarà
ammessa durante l'intero periodo di ammortamento.

Gli oneri  fiscali derivanti dalla contrazione del predetto mutuo
e le  spese necessarie  per il suo perfezionamento faranno carico
all'Amministrazione regionale.

ARTICOLO 15

Le rate  di ammortamento  del mutuo,  di  cui  all'art.  14,  per
capitali ed  interessi, trovano  capienza, ai  sensi del II comma
dell'art. 10  della legge  16 maggio 1970, n. 281, nei limiti del
20% dell'ammontare  complessivo delle  entrate  tributarie  della
Regione.

Il pagamento  delle annualità  di ammortamento  dei mutui  sarà
garantito dalla Regione mediante la iscrizione nei propri bilanci
delle somme  occorrenti al  servizio  del  mutuo  stesso  per  il
rimborso del  capitale per  interessi ed  accessori negli importi
indicati nel successivo art. 17.

La Giunta  Regionale, con  proprio provvedimento,  darà  inoltre
incarico irrevocabilmente  all'attuale Tesoriere,  per il periodo
della sua gestione ed a ciascun Tesoriere pro-tempore, singolo od
associato, per  tutta la  residua  durata  dell'ammortamento  del
mutuo, la  quota delle  entrate tributarie  di  competenza  della
Regione o  del "fondo comune" di cui all'art. 8 della legge 16-5-
1970, n.  281, occorrente  al versamento  a favore  dell'Istituto
mutuante delle  rate  semestrali  comprensive  del  rimborso  del
capitale,  dell'interesse   e  degli  accessori  del  mutuo  alle
stabilite scadenze,  che si intende pertanto vincolare alla detta
destinazione, con  prelazione su  ogni altro pagamento, affinchè
lo stesso  Tesoriere (singolo  od associato)  provveda  ai  detti
pagamenti, autorizzandolo  anche  e  sempre  irrevocabilmente  ad
accantonare sul  totale di  tutte le  entrate  riscosse  in  ogni
esercizio finanziario  ed in  via prioritaria  rispetto  ad  ogni
altra disposizione, le somme all'uopo occorrenti.

Per  l'accettazione   delle  obbligazioni   poste  a  suo  carico
l'attuale Tesoriere  interverrà nella stipulazione del contratto
di mutuo fra l'Istituto mutuante e l'Amministrazione regionale la
quale ultima  resta altresì  obbligata ad inserire nei contratti
di  tesoreria   che  saranno  stipulati  durante  il  periodo  di
ammortamento  del   mutuo,  clausole   che  impongano  ai  futuri
Tesorieri le medesime obbligazioni di cui sopra.

ARTICOLO 16

L'importo del mutuo di cui all'art. 14 della presente legge sarà
introitato al  Tit. V,  Cat. 1a  -  Cap.  06900  -  "Entrate  per
contrazione mutui"  dello stato  di previsione  dell'entrata  del
bilancio per  l'anno finanziario  1974 e  la corrispondente spesa
sarà  prevista  al  cap.  36300,  che  viene  istituito  con  la
variazione di cui all'art. 18 della presente legge, modificandone
la dizione riportata nel bilancio per l'anno 1974.

ARTICOLO 17

Le spese  necessarie per  il perfezionamento  del  mutuo  faranno
carico al  Cap. 03800  "Spese  per  contrazione  mutui,  prestiti
obbligazioni e  concessione di garanzie fideiussorie" dello stato
di previsione della spesa del bilancio per l'anno 1974.

La  spesa   di  L.   101.853.638,  pari  al  50%  della  rata  di
ammortamento, sarà  imputata, per  l'anno  1974,  per  la  quota
interessi di  L. 93.750.000  al Capitolo 25400 "Interessi passivi
compresi nelle  annualità di  ammortamento dei  mutui" e  per la
quota capitale  di L. 8.103.638 al Cap. 36400 "Quota capitale per
estinzione mutui" del bilancio 1974, che vengono integrati con la
variazione di cui all'articolo seguente.

Per l'anno  2009 le  spese di  cui al  comma  precedente  faranno
carico   agli    stanziamenti   degli   appositi   capitoli   del
corrispondente bilancio di previsione.

La spesa annua di L. 203.707.275, pari alla rata di ammortamento,
graverà   sugli   stanziamenti   dei   capitoli   che   verranno
appositamente istituiti  nella sezione  delle spese correnti, per
quanto riguarda gli interessi, ed al Tit. III "Spese per rimborso
di prestiti",  per quanto riguarda le quote capitali, nei bilanci
relativi agli anni dal 1975 al 2008.

La maggiore  spesa relativa  agli anni  dal 1975  al 2008,  sarà
fronteggiata con  la maggiore  entrata del  "fondo comune" di cui
all'art. 8 della legge 16 maggio 1970, n. 281.

Le spese sopra richiamate sono dichiarate obbligatorie.

ARTICOLO 18

Sono autorizzate  le seguenti variazioni agli stati di previsione
del bilancio regionale per l'anno finanziario 1974:

ENTRATA

In aumento:

Tit. V  - Entrate  provenienti  da  assunzione  di  prestiti,  di
anticipazioni ed ogni altra operazione di credito
Cat. I - Accensione di prestiti

Cap. 06900
   Contrazione di mutui                        L  . 2.500.000.000

SPESA

In diminuzione:

Tit. I - Spese correnti
Sezione V - Oneri non ripartibili
Rubrica 6a - Fondo globale

Cap. 26000
   Fondo per il finanziamento di provvedimenti
   legislativi in corso di adozione             L.    101.853.638

In aumento:

Tit. I - Spese correnti
Sezione IV  - Azione ed interventi in campo economico
Rubrica 16a - Servizio interessi su mutui
              e debiti in ammortamento         L.      93.750.000

Tit. III - Spese per il rimborso di prestiti
Rubrica 1a - Estinzione di prestiti

Cap. 36400
   Quota capitale per estinzione mutui         L.       8.103.638

Totale in aumento                              L.     101.853.638

Di nuova istituzione:

Tit. II  - Spese  in  conto  capitale  Sezione  IV  -  Azione  ed
interventi in campo economico
Rubrica 16a - Oneri non ripartibili

Cap. 36300
   Contributo per  il funzionamento  dell'Ente
   regionale toscano  di assistenza  tecnica e
   gestionale (ERTAG)                          L.   2.500.000.000

RIEPILOGO
In diminuzione                                 L.     101.853.638
In aumento                                     L.     101.853.638
Di nuova istituzione                           L.   2.500.000.000
Differenza                                     L.   2.500.000.000

ARTICOLO 19

Il personale  dell'ERTAG,  assunto  previo  concorso  secondo  le
modalità previste  dalla legge  regionale n. 54 del 6-9-1973, è
assegnato al ruolo organico unico regionale ed inquadrato secondo
le fasce  funzionali di mansioni di cui alla legge regionale 6-9-
1973, n.  54, con  provvedimento della Giunta Regionale, d'intesa
con il Consiglio di amministrazione.

Fino all'approvazione  della legge  regionale sulla  dotazione di
personale e  sulla  struttura  operativa  dell'ERTAG,  la  Giunta
regionale   è   autorizzata   ad   adottare   provvedimenti   di
trasferimento provvisorio  del personale,  ai sensi  dell'art. 29
della legge  regionale n.  54 del  6-9-1973, al  fine  di  dotare
l'Ente del personale occorrente per il suo primo funzionamento.

Nel  quadro  della  propria  attività  l'Ente  potrà  conferire
incarichi  a   specialisti  di   provata  capacità  per  periodi
determinati   e   condizioni   stabilite   contrattualmente,   ed
instaurare rapporti  di collaborazione  con istituti universitari
di ricerca.

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

La presente  legge dichiarata  urgente per  gli effetti  e con le
modalità  di  cui  al  secondo  comma  dell'articolo  127  della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 5 giugno 1974.

La presente  legge è  stata approvata dal Consiglio Regionale il
29-4-1974 ed  è stata vistata dal Commissario del Governo il 29-
5-1974.



ORGANIZZAZIONI
SVILUPPO ECONOMICO
ORDINAMENTO

