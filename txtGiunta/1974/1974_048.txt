Costituzione  e   disciplina  dell'Istituto   Regionale  per   la
programmazione economica della Toscana (IRPET).

Il Consiglio Regionale ha approvato il 1-7-1974
Il Commissario del Governo ha apposto il visto il 3-8-1974
Il Presidente  della Giunta  Regionale promulga la seguente legge
regionale:

TITOLO I
NORME GENERALI

ARTICOLO 1
(Denominazione)

E' istituito, ai sensi dell'art. 51, secondo comma, dello Statuto
della Regione Toscana, l'Istituto regionale per la programmazione
economica della Toscana (IRPET).

ARTICOLO 2
(Compiti)

Spetta all'Istituto provvedere:

- agli  studi  preparatori  per  gli  atti  della  programmazione
  regionale;
- agli  studi preparatori  per  i    provvedimenti  sui  problemi
  economici e sociali;
- alla  consulenza e agli studi sugli aspetti economici e sociali
  della attività regionale.

A tal fine l'Istituto:

- mantiene  rapporti con  i soggetti  di cui  all'art. 5, secondo
  comma, dello  Statuto della  Regione Toscana, i quali potranno,
  in particolare,  avanzare  proposte  di  ricerca  di  interesse
  regionale;
- stabilisce relazioni con altri centri di ricerca anche esteri;
- cura,  nelle forme  opportune, una  costante attività  volta a
  favorire la  circolazione delle  conoscenze e dei dati di base,
  nonchè dei risultati delle ricerche e a stimolare il dibattito
  sui problemi economici e sociali della Toscana;
- assume  iniziative per  la formazione  e la specializzazione di
  giovani studiosi nelle discipline della programmazione.

ARTICOLO 3
(Svolgimento dell'attività di ricerca)

L'Istituto svolge di norma i suoi compiti avvalendosi del proprio
personale.

Nel quadro  della propria  attività  l'Istituto  può  avvalersi
della collaborazione  di organismi esterni idonei allo scopo o di
esperti di  provata capacità,  ai  quali  possono  anche  essere
affidati studi e ricerche su oggetti specifici.

ARTICOLO 4
(Organi)

Sono organi dell'Istituto:

a) il consiglio di amministrazione;
b) il presidente;
c) il comitato scientifico;
d) il direttore;
e) il collegio dei revisori dei conti;
f) la conferenza consultiva.

ARTICOLO 5
(Consiglio di amministrazione: composizione e funzionamento)

Il consiglio di amministrazione è costituito:

a) da  dieci membri  eletti dal  consiglio  regionale,  con  voto
   segreto e limitato a sei nomi;
b) da   tre   amministratori  di   Province   toscane,  designati
   dall'Unione regionale delle Province Toscane;
c) da  sei amministratori  di  Comuni  toscani,  designati  dalla
   sezione  regionale  toscana  dell'Associazione  nazionale  dei
   Comuni italiani.

I membri  designati ai  sensi dei comma b) e c) sono nominati con
deliberazione del consiglio regionale.

Alle sedute  del consiglio di amministrazione partecipa, con voto
consultivo, il  direttore e vi interviene, per la redazione degli
atti, il  Segretario.  Vi  intervengono  altresì  i  membri  del
collegio dei  revisori  dei  conti  quando  vengono  discussi  il
bilancio preventivo e il conto consuntivo.

Il consiglio  di amministrazione  si rinnova  con l'elezione  del
consiglio regionale.

In  caso   di  dimissioni,  decadenza  o  morte  di  uno  o  più
consiglieri il  consiglio regionale procede alla sostituzione con
le modalità di cui al presente articolo, in quanto applicabili.

Il consiglio di amministrazione si riunisce almeno ogni trimestre
e quando  ne facciano  richiesta, con  la indicazione dell'ordine
del giorno, nove consiglieri.

Le sedute  del consiglio  di amministrazione  sono convocate  dal
presidente  e  sono  valide  con  la  presenza  di  almeno  dieci
consiglieri.

La prima  seduta del  consiglio di  amministrazione è convocata,
entro un mese dalla sua costituzione, dal presidente della giunta
regionale.

ARTICOLO 6
(Consiglio di amministrazione: competenze)

Al consiglio di amministrazione compete:

a) eleggere,  fra i  consiglieri, a maggioranza assoluta dei suoi
   componenti, il presidente;
b) nominare,  con la  maggioranza dei  due terzi  dei presenti, i
   componenti  del   comitato  scientifico   e,  tra  questi,  il
   presidente, nonchè, sentito tale comitato, il direttore;
c) deliberare  il bilancio  preventivo, lo  storno di  fondi,  il
   conto consuntivo  e, sentiti  il  comitato  scientifico  e  la
   conferenza consultiva,  il programma  annuale di  attivita, di
   cui all'art. 15;
d) approvare  sentiti il  comitato scientifico  e  la  conferenza
   consultiva, la relazione di cui alla lettera h) del successivo
   art. 7;
e) deliberare,  a maggioranza  assoluta dei  suoi  componenti,  e
   sentite  le   rappresentanze  sindacali   del  personale,   il
   regolamento interno e le relative modificazioni;
f) deliberare  gli schemi  di convenzione  per le  collaborazioni
   esterne e per le attività previste dall'art. 21;
g) deliberare  le indennità  da corrispondere  ai componenti gli
   organi dell'Istituto,  escluso il  collegio dei  revisori  dei
   conti;
h) deliberare,  sentito il comitato scientifico, l'affidamento di
   studi e ricerche a soggetti esterni;
i) deliberare, sentiti il comitato scientifico, il direttore e la
   conferenza consultiva,  l'esecuzione di  ricerche e  studi non
   compresi nel  programma annuale  di  attività  stabilendo  la
   misura del contributo dovuto dai committenti;
l) deliberare  sulle proposte  del presidente di cui alla lettera
   e) del successivo art. 7;
m) deliberare,  con la  maggioranza dei  due terzi  dei presenti,
   l'estensione dell'invito  alla designazione  di rappresentanti
   nella conferenza consultiva ai sensi del successivo art. 13;
n) deliberare    l'assunzione  del    segretario  e,  sentito  il
   direttore, l'assunzione del personale;
o) deliberare  su ogni  altro oggetto  che interessi  l'attività
   dell'Istituto.

ARTICOLO 7
(Presidente)

Al presidente compete:

a) rappresentare legalmente l'Istituto;
b) convocare  e    presiedere  le    sedute  del    consiglio  di
   amministrazione  e   della  conferenza   consultiva   di   cui
   stabilisce l'ordine del giorno;
c) vigilare sull'osservanza della presente legge;
d) sovrintendere    all'attuazione  del  programma    annuale  di
   attività e  delle ricerche  comunque deliberate, nonchè alla
   esecuzione    delle    deliberazioni    del    consiglio    di
   amministrazione;
e) proporre  al    consiglio  di    amministrazione,  sentito  il
   direttore, la prestazione di consulenze richieste dagli organi
   regionali, diverse  dalle attività  previste dalla lettera i)
   dell'art. 6,  nonchè la  misura  del  contributo  dovuto  dai
   committenti;
f) provvedere  in caso  di urgenza per le prestazioni di cui alla
   precedente  lettera   e),  salva  ratifica  del  consiglio  di
   amministrazione, da  adottarsi  a  pena  di  decadenza,  nella
   seduta immediatamente  successiva e  comunque  entro  sessanta
   giorni dal provvedimento presidenziale;
g) curare,  d'intesa col  direttore, i  rapporti con  gli  organi
   della Regione;
h) presentare  annualmente al  consiglio regionale  una relazione
   sulla attività svolta dall'Istituto;
i) designare  un consigliere a sostituirlo in caso di impedimento
   o assenza.

ARTICOLO 8
(Comitato scientifico: composizione e funzionamento)

Il comitato  scientifico è costituito da non meno di sette e non
più di  tredici studiosi ed esperti nelle discipline interessate
alla programmazione.

I componenti  il comitato  scientifico scadono con il rinnovo del
consiglio di amministrazione e possono essere confermati.

Il comitato scientifico può articolarsi in gruppi di lavoro.

Il comitato  scientifico è  convocato dal  suo presidente  o  su
richiesta del  presidente dell'Istituto.  Alle sue  riunioni sono
invitati il presidente dell'Istituto e il direttore.

ARTICOLO 9
(Comitato scientifico: competenze)

Al comitato scientifico compete:

a) esprimere  i pareri  di cui  alle lettere  b), c),  d), h), i)
   dell'art. 6;
b) esprimere  il parere  su  ogni  altra  materia,  afferente  al
   contenuto e al metodo degli studi e delle ricerche, che sia ad
   esso sottoposta  dal presidente  dell'Istituto o  su richiesta
   del consiglio di amministrazione o del direttore;
c) esprimere,  con relazione  motivata, il  parere su  tutti  gli
   studi e le ricerche dell'Istituto.

Al fine della formulazione dei pareri di cui al precedente comma,
il  comitato   scientifico  può   proporre   al   consiglio   di
amministrazione  di   avvalersi  della   consulenza  di  studiosi
esterni.

ARTICOLO 10
(Direttore)

Al direttore compete:

a) organizzare,  coordinare e dirigere l'attività di studio e di
   ricerca;
b) dirigere l'attività degli uffici e del personale;
c) curare l'attuazione del programma annuale di attività e delle
   ricerche  comunque   deliberate,  nonchè  l'esecuzione  delle
   deliberazioni del consiglio di amministrazione;
d) collaborare  col presidente  al mantenimento  dei rapporti con
   gli organi della Regione;
e) proporre al presidente, per le deliberazioni di competenza del
   consiglio di amministrazione, l'affidamento a soggetti esterni
   di studi e ricerche;
f) esprimere  i pareri  di cui alle lettere i) e n) dell'art. 6 e
   alla lettera e) dell'art. 7;
g) partecipare alle sedute del consiglio di amministrazione e del
   comitato scientifico.

Il direttore  rimane in  carica per  cinque anni  e  può  essere
rinnovato nell'incarico.

L'incarico di  direttore è  incompatibile con  lo  esercizio  di
qualsiasi  attività  di  lavoro  autonomo  o  subordinato  e  di
qualsiasi commercio o professione.

ARTICOLO 11
(Collegio dei revisori dei conti: composizione)

Il collegio  dei revisori dei conti è costituito dal presidente,
da due  membri effettivi  e due  supplenti eletti  dal  consiglio
regionale, con  votazioni separate  e, per  i membri  effettivi e
supplenti, con voto limitato.

I membri  del collegio  scadono con  il rinnovo  del consiglio di
amministrazione e sono rieleggibili.

Ad essi spetta una indennità stabilita dal consiglio regionale e
corrisposta dall'Istituto.

ARTICOLO 12
(Collegio dei revisori dei conti: competenze)

Al collegio dei revisori dei conti compete:

a) controllare   la   regolarità    amministrativa  e  contabile
   dell'Istituto;
b) riferire al consiglio regionale in ordine alla conformità del
   bilancio preventivo  e del  conto  consuntivo  alle  norme  di
   legge;
c) presentare semestralmente al consiglio regionale una relazione
   sull'andamento amministrativo e contabile dell'Istituto;
d) intervenire  alle sedute  del consiglio  di amministrazione di
   cui al terzo comma dell'art. 5.

ARTICOLO 13
(Conferenza consultiva: composizione e funzionamento)

Il  presidente   dell'Istituto,  su  conforme  deliberazione  del
consiglio di  amministrazione, invita  le università degli studi
della  Regione,   l'associazione  regionale   delle   camere   di
commercio,   industria,    artigianato    e    agricoltura,    le
confederazioni   regionali   maggiormente   rappresentative   dei
sindacati dei lavoratori e le associazioni regionali maggiormente
rappresentative   degli    artigiani,   dei   commercianti,   dei
coltivatori diretti,  degli imprenditori  e della cooperazione, a
designare un  proprio rappresentante  nella conferenza consultiva
dell'Istituto, fissando  un termine  non inferiore  a  60  e  non
superiore a  90  giorni,  entro  il  quale  devono  pervenire  le
designazioni.

Trascorso il  termine di cui al comma precedente, il consiglio di
amministrazione, con  propria deliberazione,  prende  atto  delle
designazioni  pervenute   e  dichiara  costituita  la  conferenza
consultiva. La  deliberazione è  comunicata  al  presidente  del
consiglio regionale.

La conferenza  consultiva si rinnova con l'elezione del consiglio
regionale.

La conferenza  consultiva è  convocata in sessione ordinaria dal
presidente dell'Istituto  per l'esercizio delle competenze di cui
al successivo art. 14.

E'  convocata,   inoltre,   su   richiesta   del   consiglio   di
amministrazione  o   del  consiglio   regionale  o  della  giunta
regionale.

Partecipano ai  lavori della conferenza consultiva, senza diritto
al voto, i consiglieri, il direttore e il segretario, nonchè una
delegazione di cinque rappresentanti del personale dell'Istituto.

La  conferenza  consultiva  adotta  le  proprie  deliberazioni  a
maggioranza dei votanti.

Ogni   membro   della   conferenza   consultiva   può   chiedere
l'inserimento nei verbali delle sedute di proprie dichiarazioni e
pareri.

ARTICOLO 14
(Conferenza consultiva: competenze)

Alla conferenza consultiva compete:

a) esprimere i pareri di cui alle lettere c), d), i) dell'art. 6;
b) formulare proposte di studi e ricerche;
c) adottare   raccomandazioni  per    l'indirizzo  dell'attività
   dell'Istituto.

I pareri  di cui  alla lettera  a) sono  accompagnati dai verbali
delle relative sedute.

ARTICOLO 15
(Programma annuale di attività)

Il programma annuale di attività determina per ciascun anno, gli
studi e  le ricerche, di cui indica le scadenze, nonchè le altre
attività dell'Istituto  per lo  svolgimento dei  compiti di  cui
all'art. 2.

Per la redazione del programma annuale di attività il presidente
dell'Istituto provvede  a raccogliere entro il 31 ottobre di ogni
anno le  richieste degli organi della Regione nonchè degli altri
soggetti indicati dall'art. 5, secondo comma, dello Statuto della
Regione Toscana.

Il  Presidente,  sulla  base  degli  elementi  di  cui  al  comma
precedente, predispone,  d'intesa col  direttore, uno  schema  di
programma che  sottopone al  parere del  comitato  scientifico  e
della conferenza  consultiva, alla deliberazione del consiglio di
amministrazione e alla approvazione del consiglio regionale.

Le modificazioni  del  programma  annuale  di  attività  che  si
rendessero  necessarie   nel  corso  della  sua  esecuzione  sono
deliberate dal  consiglio di amministrazione, sentito il comitato
scientifico,  e   sottoposte   all'approvazione   del   consiglio
regionale.

ARTICOLO 16
(Pubblicità degli atti dell'Istituto)

Le forme  di pubblicità  degli atti dell'Istituto sono stabilite
dal regolamento interno di cui al successivo art. 17.

Le ricerche  e gli studi di cui al programma annuale di attività
ed alla lettera i) dell'art. 6, provvisti del parere del comitato
scientifico, hanno sempre pubblica diffusione.

ARTICOLO 17
(Regolamento interno)

Il regolamento  interno disciplina,  tra l'altro, le modalità di
convocazione e  di funzionamento  degli organi dell'Istituto e le
modalità per l'accesso dei terzi ai dati ed alle informazioni in
possesso dell'Istituto  nel rispetto  dei limiti  di cui all'art.
72, terzo comma, dello Statuto della Regione Toscana.

Il regolamento interno è approvato entro centoventi giorni dalla
costituzione del consiglio di amministrazione.

ARTICOLO 18
(Controllo sugli atti dell'Istituto)

Sono  sottoposti   all'approvazione  del  consiglio  regionale  i
seguenti atti dell'Istituto:

- programma annuale di attività e sue modificazioni;
- bilancio preventivo;
- conto consuntivo;
- deliberazioni di nomina degli organi;
- regolamento interno.

Il consiglio  regionale, all'atto dell'approvazione del programma
annuale di  attività, detta  direttive generali  in ordine  alla
attività  dell'Istituto   anche  con   riferimento  ad   impegni
pluriennali.

Per tutti  gli altri  atti amministrativi dell'Istituto la giunta
regionale è  responsabile di  fronte al  consiglio regionale del
rispetto delle direttive da questo impartite.

ARTICOLO 19
(Stato giuridico  ed economico  del personale e ordinamento degli
uffici)

Lo stato  giuridico ed  economico del  personale e  l'ordinamento
degli uffici sono disciplinati da apposita Legge Regionale.

ARTICOLO 20
(Comando di personale regionale presso l'Istituto)

La  Giunta   Regionale,   di   intesa   con   il   consiglio   di
amministrazione  dell'Istituto,   può  disporre  il  comando  di
personale della  Regione  presso  l'Istituto,  con  finalità  di
aggiornamento e  specializzazione, nell'osservanza della legge di
cui all'articolo  precedente e dell'art. 30 della legge regionale
6 settembre 1973, n. 54, in quanto applicabili.

ARTICOLO 21
(Attività comuni  con gli  uffici della Regione e con altri Enti
pubblici)

Il consiglio  di  amministrazione  ha  facoltà  di  disporre  la
partecipazione dell'Istituto  ad attività  comuni con gli uffici
della  Regione   relative  alla  organizzazione  dei  servizi  di
documentazione e di informazione statistica e bibliografica.

Ogni altra  attività comune  fra l'Istituto  e gli  uffici della
Regione può  essere disposta  mediante convenzioni approvate dal
consiglio di amministrazione e dal consiglio regionale.

L'Istituto può  partecipare, mediante  convenzioni, ad attività
comuni anche  con  altri  Enti  pubblici  e  con  associazioni  o
società a prevalente partecipazione pubblica.

Ai risultati  delle attività  di cui  al presente articolo viene
assicurata pubblica diffusione.

ARTICOLO 22
(Aspettative e permessi del personale regionale eletto o nominato
negli organi dell'Istituto)

I dipendenti  della Regione, degli Enti e delle aziende regionali
cui  siano   conferiti  incarichi   negli  organi  dell'Istituto,
richiedenti  un   impegno  a   pieno  tempo,  sono  collocati  in
aspettativa per la durata dell'incarico.

L'aspettativa è  senza assegni ove il dipendente non richieda il
mantenimento  del   trattamento  economico   regionale  e  quindi
l'applicazione  della  norma  di  cui  all'art.  84  della  legge
regionale 6 settembre 1973, n. 54.

Il tempo trascorso in aspettativa, ai sensi dei commi precedenti,
è computato per intero agli effetti della progressione economica
nella fascia  funzionale, del  calcolo dell'anzianità  nel ruolo
regionale e dei trattamenti di quiescenza e di previdenza.

Negli altri  casi il  dipendente è, a sua richiesta, autorizzato
ad assentarsi  dal servizio  regionale per  il  tempo  necessario
all'espletamento  delle   funzioni  inerenti   l'incarico  presso
l'Istituto, salvi  gli effetti  della norma  di cui  all'art.  84
della legge regionale 6 settembre 1973, n. 54.

ARTICOLO 23
(Scioglimento e decadenza del consiglio di amministrazione)

Il consiglio di amministrazione dell'Istituto può essere sciolto
dal   consiglio    regionale,   previa   formale   diffida,   con
deliberazione adottata  a maggioranza  dei suoi  componenti,  nei
casi  di  inattività,  gravi  inadempienze  nell'attuazione  del
programma annuale di attività e violazione di legge.

La diffida,  deliberata dal  consiglio regionale  con  la  stessa
maggioranza di  cui al  comma precedente, indica il termine entro
il quale  il  consiglio  di  amministrazione  deve  provvedere  o
controdedurre.

La riduzione  per dimissioni,  decadenza o  morte del  numero dei
consiglieri a  meno della  metà comporta di diritto la decadenza
del consiglio di amministrazione.

In caso  di scioglimento  o  decadenza,  il  consiglio  regionale
procede alla  nomina di  un commissario e provvede, entro novanta
giorni dallo  scioglimento o  dalla decadenza,  alla costituzione
del nuovo consiglio di amministrazione.

ARTICOLO 24
(Finanziamento, esercizio finanziario e contabilità)

Al finanziamento dell'Istituto si provvede mediante:

a) il  contributo ordinario annuale della Regione nella misura di
   L. 250.000.000;
b) i contributi di cui alla lettera i) dell'art. 6;
c) i contributi di cui alla lettera e) dell'art. 7;
d) gli  eventuali contributi  stabiliti dalle  convenzioni di cui
   all'art. 21;
e) gli  eventuali contributi  volontari dei  soggetti di  cui  al
   primo comma dell'art. 13 della presente legge.

L'Istituto è  autorizzato ad  accettare donazioni,  oblazioni  e
contributi,  senza  condizioni,  da  parte  di  Enti  pubblici  o
privati.

L'esercizio finanziario  dell'Istituto ha  inizio il  1 gennaio e
termina il 31 dicembre di ogni anno.

Il  bilancio   preventivo  è  approvato  entro  il  15  dicembre
dell'anno precedente all'esercizio cui si riferisce.

Il conto  consuntivo è  approvato entro  il 30 aprile successivo
alla chiusura dell'esercizio finanziario cui è riferito.

La gestione  economico -  finanziaria dell'Istituto  è  regolata
dalle norme  che disciplinano  la contabilità ed amministrazione
del patrimonio della Regione, in quanto applicabili.

TITOLO II
NORME TRANSITORIE

ARTICOLO 25
(Inquadramento del  personale dell'Istituto di ricerche istituito
ai sensi dell'art. 6 del DM 11-11-1965)

Il personale  dell'Istituto di  ricerche  per  la  programmazione
economica della  Toscana, istituito  ai  sensi  dell'art.  6  del
decreto del  Ministro del  Bilancio in data 11 novembre 1965, che
risulti in  servizio  alla  data  dell'entrata  in  vigore  della
presente legge,  è  inquadrato  a  domanda  nel  ruolo  organico
dell'Istituto regolato  dalla presente  legge, con  le  modalità
disposte dalla successiva legge regionale di cui all'art. 19.

In particolare  tale legge detterà norme per l'equa valutazione,
ai  fini   dell'anzianità,  dei   servizi  resi   alla  data  di
inquadramento e  per il  mantenimento ad personam del trattamento
economico  in  godimento  eventualmente  superiore  a  quello  di
inquadramento.

ARTICOLO 26
(Direttive per la gestione contabile dell'Istituto)

In attesa  dell'emanazione della legge regionale di contabilità,
la  giunta   regionale  impartirà,   entro   60   giorni   dalla
pubblicazione della  presente legge, le direttive per la gestione
contabile dell'Istituto.

ARTICOLO 27
(Devoluzione di  beni patrimoniali  e  successione  nei  rapporti
giuridici dell'Istituto  di ricerche istituito ai sensi dell'art.
6 del DM 11-11-1965)

Nell'ipotesi di  scioglimento e liquidazione dell'Istituto di cui
al primo  comma dell'art.  25, l'Istituto regolato dalla presente
legge può,  in  deroga  alla  norma  di  cui  al  secondo  comma
dell'art. 24,  accettarne i  beni patrimoniali  che  gli  fossero
devoluti  anche  alla  condizione  di  succedergli  nei  rapporti
giuridici.

ARTICOLO 28
(Copertura della spesa)

Alla spesa  di L. 250.000.000 per il contributo ordinario annuale
di cui  alla lettera  a) dell'art.  24, si fa fronte con la somma
prevista al  Capitolo 04870 che viene istituito con la variazione
di cui all'articolo seguente.

L'onere derivante  dalla presente  legge per gli anni successivi,
nei  limiti   previsti  dal   primo  comma,   farà   carico   ai
corrispondenti capitoli dello stato di previsione della spesa dei
bilanci medesimi.

ARTICOLO 29
(Variazione al  bilancio della  Regione  per  l'anno  finanziario
1974)

Lo stato di previsione della spesa del bilancio della Regione per
l'anno finanziario 1974 è così modificato:

in diminuzione

Tit. I - SPESE CORRENTI
Sez. 5a - Oneri non ripartibili
Rubr. 6a - Fondo globale

Cap. 26000
   Fondo    per     il    finanziamento    dei
   provvedimenti  legislativi   in  corso   di
   adozione                                    L.     250.000.000

di nuova istituzione

Sez. 1a - Amministrazione generale
Rubr. 2a - Giunta Regionale

Cap. 04870
   Contributo ordinario all'Istituto Regionale
   per  la   Programmazione  Economica   della
   Toscana (IRPET)                             L.     250.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 10 agosto 1974.

La presente  legge è  stata approvata dal Consiglio regionale il
1-7-1974 ed  è stata vistata dal Commissario del Governo il 3-8-
1974.



ORGANIZZAZIONI
PROGRAMMAZIONWE
ORDINAMENTO

