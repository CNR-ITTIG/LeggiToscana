Fondo regionale di garanzia.

Il Consiglio Regionale ha approvato il 30-7-1974
Il Commissario del Governo ha apposto il visto il 30-8-1974
Il Presidente  della Giunta  Regionale promulga la seguente legge
regionale:

ARTICOLO 1

E' istituito un "Fondo regionale di garanzia" per la copertura di
rischi derivanti  agli Istituti  ed  Enti  esercenti  il  credito
agrario dalla  concessione, à  termini delle  leggi nazionali  e
regionali vigenti  in materia,  di mutui  e prestiti  non fruenti
della garanzia sussidiaria del Fondo interbancario di garanzia di
cui all'art.  36 della  legge 2  giugno 1961, n. 454 e successive
modificazioni ed  integrazioni, assistiti  o  meno  dal  concorso
pubblico negli  interessi, ed  erogati a  favore  di  coltivatori
diretti singoli od associati e di cooperative agricole.

ARTICOLO 2

La garanzia  del Fondo  regionale si  applica ai mutui e prestiti
contratti con istituti di credito appositamente convenzionati con
la Regione  qualora gli interessati, all'atto della richiesta del
mutuo o  del prestito,  chiedano di  beneficiare  della  garanzia
regionale.

Le convenzioni  di cui  al  comma  precedente,  deliberate  dalla
Giunta Regionale, sono stipulate con Aziende di credito, Casse di
risparmio, Istituti di credito a medio e lungo termine, esercenti
il credito  agrario. Dell'avvenuta stipulazione delle convenzioni
è data notizia sul Bollettino Ufficiale della Regione.

ARTICOLO 3

Le convenzioni dovranno prevedere, fra l'altro:

a) le  procedure, i  criteri  e  le  modalità  della    garanzia
   sussidiaria  regionale   prevista  dalla  presente  legge,  da
   esplicarsi sino  all'ammontare del  100% della perdita che gli
   Istituti dimostrino  di aver sofferto dopo l'esperimento delle
   procedure  di  riscossione  coattiva  -  in  riferimento  alle
   garanzie assunte - nei confronti dei mutuatari inadempienti;
b) che per i mutui ed i prestiti posti in essere con ammortamento
   a  rate   semestrali  od  annuali  e  con  durata  complessiva
   superiore ad  anni 4, le procedure di riscossione coattiva non
   potranno essere  intraprese prima  che siano  rimaste insolute
   due rate  semestrali od  una rata  annuale, salvo  i casi  nei
   quali il  rinvio  dell'azione  esecutiva  non  comprometta  la
   validità delle garanzie assunte;
c) che  gli istituti  mutuanti devono  operare, una  volta tanto,
   all'atto della prima somministrazione, sull'importo originario
   dei mutui  e prestiti assistiti dalla garanzia di cui all'art.
   1,  una  trattenuta  dello  0,20%,  ridotta  a  0,10%  per  le
   operazioni  con   durata  non   superiore  a  due  anni.  Tale
   trattenuta dovrà  essere versata  al  Fondo,  semestralmente,
   dopo il 30 giugno e dopo il 31 dicembre di ogni anno;
d) l'obbligo  per gli istituti mutuanti di comunicare al Comitato
   di cui all'art. 4 le richieste di cui all'art. 2, primo comma.

ARTICOLO 4

Il "Fondo" è amministrato da un Comitato composto di nove membri
di cui:

- tre  designati  dal  Consiglio  regionale  nel  rispetto  della
  minoranza;
- uno designato dalla Giunta e scelto fra gli esperti di economia
  agraria;
- uno  designato dall'Istituto Federale di Credito Agrario per la
  Toscana, in  relazione ai  compiti demandati dall'art. 14 della
  legge 5 luglio 1928, n. 1760;
- due designati dalle Associazioni dei Coltivatori Diretti;
- due designati dalle Organizzazioni delle Cooperative agricole.

Il Comitato  viene costituito  con provvedimento  del  Presidente
della Giunta Regionale e dura in carica tre anni.

I suoi membri sono rieleggibili.

ARTICOLO 5

Spetta al Comitato di deliberare in ordine alle singole richieste
di rimborso  che saranno  inoltrate al  "Fondo" degli Istituti di
credito.

L'erogazione delle  somme conseguenti  alla garanzia regionale è
disposta dal Presidente della Giunta Regionale.

ARTICOLO 6

Il "Fondo"  è sottoposto  alla vigilanza  della  Commissione  di
Controllo istituita ai sensi dell'articolo 54 dello Statuto.

ARTICOLO 7

La dotazione finanziaria del "Fondo" è costituita:

a) da  L. 70.000.000  all'anno, per  cinque anni,  relativi  agli
   esercizi finanziari  dal 1974 al 1978, stanziati dalla Regione
   Toscana;
b) dalle  somme  che  gli  Istituti  dovranno  versare  ai  sensi
   dell'art. 3, lett. c);
c) dall'importo  degli interessi  maturati sulle  somme  affluite
   all'apposito conto  corrente fruttifero  intestato  al  "Fondo
   regionale di  garanzia" e  che sarà  tenuto  ed  amministrato
   dall'Istituto Federale di Credito Agrario per la Toscana;
d) dalle  altre somme  che la  Regione Toscana  decidesse di  far
   affluire al  "Fondo" in relazione alla attività operativa del
   settore del credito agrario;
e) da  altre eventuali  possibili entrate  che  il  Comitato  del
   "Fondo" dovrà peraltro espressamente accettare.
   L'accettazione è  disposta con  provvedimento del  Presidente
   della Giunta Regionale;
f) dalle  eventuali somme  recuperate dagli istituti mutuanti nei
   confronti dei  mutuatari dopo  l'avvenuta  operatività  della
   garanzia sussidiaria del Fondo.

La  situazione   finanziaria  del  Fondo  è  allegata  al  conto
consuntivo della Regione.

ARTICOLO 8

La garanzia di cui alla presente legge esplica la sua efficacia a
tutti gli effetti entro i limiti delle disponibilità finanziarie
del "Fondo".

ARTICOLO 9

Il beneficio  della garanzia non è cumulabile con altri analoghi
benefici dello Stato.

ARTICOLO 10

L'onere derivante dall'attuazione della presente legge per l'anno
1974 di  L. 70.000.000  farà carico  al cap. 21050 "Spesa per il
finanziamento del  Fondo  regionale  di  garanzia"  (prima  delle
cinque annualità)  che viene  istituito con la variazione di cui
all'articolo seguente.

La medesima  spesa relativa  agli anni  dal 1975 al 1978 compreso
farà carico ai corrispondenti capitoli dello stato di previsione
dei relativi bilanci.

ARTICOLO 11

Lo stato  di previsione  della spesa del Bilancio per l'esercizio
finanziario 1974 è così modificato:

In diminuzione

Tit. I - SPESE CORRENTI
Sez. 5a - Oneri non ripartibili.
Rubr. 6a - Fondo globale.

Cap. 26000
   Fondo per il finanziamento di provvedimenti
   legislativi in corso di adozione            L.      70.000.000

Di nuova istituzione

Tit. I - SPESE CORRENTI
Sez. 4a - Azione di intervento in campo economico.
Rubr. 2a - Agricoltura - Foreste e bonifiche.

Cap. 21050
   "Spese  per   il  finanziamento  del  Fondo
   regionale di  garanzia" (prima delle cinque
   annualità)                                 L.      70.000.000

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 5 settembre 1974.

La presente  legge è  stata approvata dal Consiglio Regionale il
30 luglio 1974 ed è stata vistata dal Commissario del Governo il
30 agosto 1974.



AGRICOLTURA
CREDITO

