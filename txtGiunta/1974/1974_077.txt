Norme di  attuazione degli articoli 6 e 7 del DL 8-7-1974, n. 264
convertito nella legge 17-8-1974, n. 386 - Norme di salvaguardia.

Il Consiglio Regionale ha approvato il 18-11-1974
Il Commissario del Governo ha apposto il visto il 23-12-1974
Il Presidente  della Giunta  Regionale promulga la seguente legge
regionale:

ARTICOLO 1

In attesa  dell'entrata  in  vigore  della  Riforma  Sanitaria  e
dell'approvazione  del  Piano  Regionale  Ospedaliero  agli  Enti
Ospedalieri  e   alle  Istituzioni   Pubbliche  di  assistenza  e
beneficenza riconosciute  come infermerie  ai sensi  del RD 30-9-
1938, n.  1631, è  vietato senza preventiva autorizzazione della
Regione:

a) istituire,  modificare, sopprimere  ovvero attivare divisioni,
   sezioni o  servizi speciali  di diagnosi  o cura, ivi compresi
   quelli previsti  dall'art. 2,  comma 4, della legge 12-2-1968,
   n.  132,   ancorchè  i  provvedimenti  relativi  siano  stati
   deliberati anteriormente  alla data di entrata in vigore della
   presente legge;
b) ampliare le piante organiche del personale;
c) stipulare nuove convenzioni per consulenze, ai sensi dell'art.
   24, secondo comma, della legge 12 febbraio 1968, n. 132;
d) deliberare opere di costruzione, ampliamento e trasformazione,
   salvo l'ordinaria manutenzione;
e) deliberare  gli acquisti  di attrezzature  scientifiche per  i
   quali sia richiesto il parere del Consiglio dei Sanitari o del
   Consiglio Sanitario  Centrale ai  sensi dell'art. 14, lett. a)
   legge 12 febbraio 1968, n. 132;
f) stipulare  nuove  convenzioni  con  le  Università  ai  sensi
   dell'art. 4  del DPR  27 marzo  1969, n. 129 ovvero modificare
   quelle in vigore;
g) procedere  ad alienazioni di beni immobili e di titoli facenti
   parte del loro patrimonio nonchè alla costituzione di diritti
   reali sui medesimi.

ARTICOLO 2

Al fine  di garantire  una programmata  e  coordinata  erogazione
della spesa  ospedaliera  la  copertura,  sia  mediante  concorso
interno o pubblico che per incarico o chiamata, dei posti vacanti
nelle piante  organiche vigenti  alla data  di entrata  in vigore
della presente  legge, anche  se a  tale data  siano  stati  già
banditi i  concorsi relativi  purchè non  abbiano  avuto  ancora
inizio le  prove o  in caso  di concorsi  per  titoli  non  siano
scaduti i  termini del  bando per la presentazione delle relative
domande, è  subordinata al parere favorevole della Regione. Tale
parere non è necessario per la sostituzione di personale cessato
dal servizio o collocato in aspettativa senza assegni, in congedo
per infermità e per gravidanza o puerperio.

Resta altresì  escluso il parere per l'espletamento dei concorsi
per posti  già coperti,  alla data  di entrata  in vigore  della
presente legge,  per incarico  temporaneo ai  sensi dell'art.  3,
quarto comma, del DPR 27 marzo 1969, n. 130.

Le aspettative  concesse ai  sensi dell'art.  46 del DPR 27 marzo
1969, n.  130 sono  in ogni  caso prorogate  di diritto fino alla
definizione delle  procedure di  concorso ovvero  fino al  parere
favorevole all'espletamento  del concorso  da parte della Regione
e, per i vincitori dei concorsi, fino all'esaurimento del periodo
di prova.

Il parere della Regione è espresso dalla Giunta Regionale con le
modalità di  cui all'ultimo  comma dell'art.  3  della  presente
legge.

ARTICOLO 3

L'autorizzazione della  Regione è  subordinata all'esistenza  di
comprovati motivi di necessità ed urgenza dovuti ad inderogabili
esigenze  sanitarie   delle  comunità  locali  che  non  possono
altrimenti  essere   soddisfatte  nell'ambito   delle   strutture
esistenti e,  nel caso  che i provvedimenti riguardino cliniche o
istituti universitari  convenzionati,  qualora  sussistano  anche
imprescindibili esigenze didattiche e di ricerca.

In connessione con i provvedimenti di cui alle lettere a), d), e)
dell'art. 1  può essere  altresì autorizzato il disinvestimento
dei cespiti  patrimoniali di  cui alla  lettera g)  dello  stesso
articolo.

A tal fine l'Ente Ospedaliero deve presentare domanda alla Giunta
Regionale  allegando  una  dettagliata  relazione  sugli  aspetti
tecnico -  sanitari e  finanziari del  provvedimento che  intende
adottare nonchè sui motivi che ne rendono necessaria l'immediata
adozione. Nel  caso che  il provvedimento  per il quale si chiede
l'autorizzazione rientri  fra quelli previsti dall'art. 1 lettere
b) e c) deve allegarsi altresì la pianta organica dell'Ente.

Nel caso  che i  provvedimenti  riguardino  istituti  o  cliniche
universitarie convenzionati  deve allegarsi anche una dettagliata
relazione, confermata  dagli organi responsabili dell'Università
da cui  dipende la clinica o l'istituto, sulla imprescindibilità
del servizio medesimo ai fini didattici e di ricerca.

Sulla domanda  provvede la  Giunta Regionale su parere favorevole
della competente commissione consiliare.

In caso  di dissenso,  la questione  viene rimessa  al  Consiglio
Regionale che decide con propria delibera.

ARTICOLO 4

A decorrere  dal 1  gennaio 1975  gli Enti  ospedalieri, oltre  a
quanto previsto  dall'art. 1  della presente legge, sono tenuti a
non procedere  a lavori  di completamento  di edifici ospedalieri
non compresi nei programmi regionali di finanziamento.

Entro il  28 febbraio 1975 gli Enti ospedalieri devono presentare
alla Giunta Regionale una relazione tecnico - contabile in ordine
ai lavori  eseguiti o  in corso di esecuzione al fine di valutare
eventuali oneri derivanti dalla revisione dei prezzi contrattuali
o delle  maggiori spese  comunque incontrare  nell'esecuzione  di
opere edilizie  deliberate fino  al 31-12-1974 e per le quali gli
Enti accertino  la totale  o parziale  carenza di  disponibilità
finanziaria da impegnare.

Fino al  31-12-1974 gli  Enti  ospedalieri  possono  perfezionare
operazioni di  mutuo per finanziare opere di edilizia ospedaliera
già deliberate,  a tali mutui è estesa la garanzia fidejussoria
di cui  alla legge regionale 20-7-1974, n. 44, ancorchè le opere
finanziate non siano assistite da contributo regionale.

ARTICOLO 5

Sono abrogate  le disposizioni della legge regionale n. 29 del 26
aprile 1973.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata  urgente per  gli effetti  e con le
modalità  di   cui  al   secondo  comma   dell'art.  127   della
Costituzione e  dell'art. 28  dello Statuto,  entra in  vigore il
giorno stesso della sua pubblicazione.

Firenze, 24 dicembre 1974.

La presente  legge è  stata approvata dal Consiglio Regionale il
18-11-1974 ed è stata vistata dal Commissario del Governo il 23-
12-1974.



ENTI SANITARI
ORDINAMENTO
PERSONALE

