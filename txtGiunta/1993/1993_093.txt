Norme in  materia di  piste da  sci e  impianti a  fune  ad  esse
collegati.

Il Consiglio Regionale ha approvato il 26-10-1993
Il Commissario del Governo ha apposto il visto il 29-11-1993
Il Presidente  della Giunta  Regionale promulga la seguente legge
regionale:

TITOLO I
NORME GENERALI

ARTICOLO 1
(Oggetto della legge)

1. La  presente legge,  al fine di riqualificare e razionalizzare
le aree  sciistiche e  di garantire  la salvaguardia  ambientale,
disciplina la realizzazione, le modificazioni e l'esercizio delle
piste da sci e degli impianti a fune ad esse collegati.

2. Non possono essere rilasciate autorizzazioni e concessioni per
piste e impianti a fune ad esse collegati non compresi nelle aree
sciistiche attrezzate,  ad eccezione  di  quelle  individuate  ai
sensi del secondo comma dell'art. 2.

3. Ai fini della presente legge, per area sciistica attrezzata si
intende l'ambito  territoriale soggetto  a prevalente innevamento
naturale in  cui si  realizza un insieme di piste da fondo e/o da
discesa e di impianti a fune tra loro integrati.

ARTICOLO 2
(Direttive per  la formazione  del piano  provinciale delle  aree
sciistiche attrezzate)

1. In  conformità al  Programma Regionale di Sviluppo e al Piano
Regionale dei  Trasporti,  il  Consiglio  regionale,  sentite  le
province interessate, entro sei mesi dall'entrata in vigore della
presente legge,  ai sensi  degli artt.  2, 3  e 4 della LR 31-12-
1984, n. 74 e successive modificazioni, provvede a:

a) individuare e perimetrare le aree sciistiche attrezzate;
b) dettare  direttive cui  devono  attenersi  le  province  nella
   predisposizione del  piano provinciale  delle aree  sciistiche
   attrezzate, con particolare riferimento ai criteri di tutela e
   salvaguardia ambientale  anche in  relazione al periodo di non
   innevamento, nonché  alla realizzazione  e  utilizzazione  di
   sistemi di innevamento programmato;
c) individuare  la Provincia  competente ad adottare ed approvare
   il piano  delle aree  sciistiche attrezzate,  nel caso  in cui
   l'area sciistica interessi il territorio di più province;
d) stabilire i criteri per la classificazione delle piste e degli
   impianti in  rapporto alle  loro caratteristiche  funzionali e
   tecniche, per  gli aspetti  non  disciplinati  dalla  presente
   legge;
e) dettare  i    criteri  per    l'individuazione  dell'eventuale
   prevalente   interesse    comunale   delle   aree   sciistiche
   attrezzate,  ai  fini  di  cui  al  secondo  comma,  lett.  c)
   dell'art. 3.

2. La  Regione detta  altresì criteri  per la  individuazione da
parte della  provincia di  piste da  fondo al di fuori delle aree
sciistiche attrezzate.

ARTICOLO 3
(Piano provinciale delle aree sciistiche attrezzate - Contenuti)

1. Le  province nel  cui territorio  ricadono le  aree sciistiche
individuate  dalla  Regione  ai  sensi  del  precedente  art.  2,
predispongono,   d'intesa     con     le     Comunità    Montane
territorialmente interessate,  il piano  provinciale  delle  aree
sciistiche attrezzate.

2. Il piano provinciale provvede tra l'altro a:

a) localizzare, compatibilmente con i vincoli e con gli eventuali
   usi civici  esistenti sul  territorio, le  piste da  sci e gli
   impianti a  fune ad  esse collegati,  nonché altri  eventuali
   spazi riservati ad attività praticabili sulla neve;
b) classificare  le piste  da sci  e gli  impianti a fune ad esse
   collegati, secondo  i criteri  dettati dalla  Regione ai sensi
   del primo comma, lett. d) dell'art. 2;
c) indicare  le aree  sciistiche  attrezzate  che  rispondano  al
   prevalente interesse  comunale,  ai  fini  dell'individuazione
   dell'ente    competente     all'esercizio    delle    funzioni
   amministrative di cui all'art. 5.

ARTICOLO 4
(Piano provinciale  delle aree  sciistiche attrezzate - Procedure
di approvazione)

1. Le  Province, entro un anno dalla pubblicazione sul Bollettino
Ufficiale delle  direttive regionali di cui all'art. 2, adottano,
previa acquisizione del parere delle altre province eventualmente
interessate,  il   piano  provinciale   delle   aree   sciistiche
attrezzate tenuto conto del piano pluriennale di sviluppo socio -
economico delle  Comunità Montane di cui all'art. 29 della legge
8 giugno 1990, n. 142 nonché del piano di bacino di cui all'art.
9 della  LR 28  febbraio 1984,  n. 14  ed assicurando comunque la
partecipazione di tutti gli enti locali interessati.

2.  Il   piano,  entro  dieci  giorni  dalla  esecutività  della
deliberazione di  adozione, è  depositato  nella  segreteria  di
tutti i  Comuni territorialmente  interessati per  trenta giorni,
durante  i  quali  chiunque  ha  facoltà  di  penderne  visione.
Dell'eseguito deposito  è data  immediata  notizia  al  pubblico
mediante pubblici avvisi.

3. Nel  termine di  trenta giorni  di cui  al  comma  precedente,
chiunque può  presentare osservazioni,  opposizioni e  proposte,
che vengono  trasmesse, entro  i  successivi  venti  giorni,  dai
Comuni alla  Provincia unitamente  alle  proprie  osservazioni  e
proposte.

4.  La   Provincia  delibera   sulle  osservazioni,   proposte  e
opposizioni presentare  entro trenta  giorni  dal  ricevimento  e
quindi approva  il piano previa acquisizione del nulla osta della
giunta regionale  circa la  congruità del  piano stesso  con  le
direttive regionali.  Il nulla  osta si  intende  concesso  salva
diversa determinazione  della giunta regionale da adottarsi entro
sessanta giorni dal ricevimento del piano.

5. Il  piano è pubblicato sul Bollettino Ufficiale della Regione
Toscana. Entro  sei mesi  dalla data  di pubblicazione,  i Comuni
interessati adeguano  i loro  strumenti urbanistici  ai contenuti
del  piano  medesimo,  ai  sensi  del  secondo  comma,  lett.  d)
dell'art. 9,  della LR  31 dicembre  1984,  n.  74  e  successive
modificazioni. A  tal fine  il Comune  provvede con l'adozione di
varianti organiche  rispetto all'ambito  territoriale  costituito
dall'area sciistica.

6. Dalla  data di  deposito del  piano fino all'adeguamento degli
strumenti urbanistici  previsto al precedente comma, si applicano
le misure  di salvaguardia  di cui alla legge 3-11-1952 n. 1902 e
successive modificazioni.

7. Scaduto  il termine di cui al primo comma, la Giunta regionale
diffida la  Provincia inadempiente  ad adottare il piano entro un
ulteriore termine, ai sensi dell'art. 9, terzo comma, della LR 30
aprile 1973,  n. 30.  Decorso inutilmente tale ultimo termine, la
Giunta regionale,  sentita la  competente commissione consiliare,
provvede in via sostitutiva ai sensi dell'art. 66 dello Statuto.

ARTICOLO 5
(Esercizio delle funzioni amministrative)

1. Le  funzioni amministrative  previste dai  successivi articoli
sono esercitate dalla provincia.

2. Qualora  il  piano  provinciale  individui  un'area  sciistica
attrezzata di  prevalente interesse  di un  Comune,  le  suddette
funzioni amministrative sono esercitate dal Comune.

TITOLO II
PISTE DA SCI

ARTICOLO 6
(Definizione e caratteristiche delle piste)

1. Agli  effetti della  presente legge  sono considerate piste da
sci le aree innevate, ad uso pubblico, appositamente attrezzate e
abitualmente adibite alla circolazione degli sciatori.

2. Le  piste devono  essere tracciate  in zone  non  soggette  al
pericolo di  frane  e  valanghe,  o  comunque  protette  da  tale
pericolo, ed  idonee sotto l'aspetto idrogeologico;  il tracciato
deve  essere   privo  di  ostacoli  che  possano  costituire  una
situazione di pericolo, durante il periodo di normale innevamento
e di apertura delle piste.

3. Le  piste, in  relazione  alle  caratteristiche  funzionali  e
tecniche, si distinguono in:

a) piste da discesa;
b) piste da fondo.

ARTICOLO 7
(Piste da discesa - Requisiti tecnici)

1. Le piste da discesa hanno i seguenti requisiti tecnici:

a) sono  di norma  di  larghezza  non  inferiore  a  metri  15  e
   presentano uno spazio libero sovrastante non inferiore a metri
   3,50;
b) non  hanno   attraversamenti  o    interferenze  con    strade
   carrozzabili aperte  al traffico  invernale  e  con  tracciati
   utilizzati da  sciovie, slittovie ed altri mezzi di risalita a
   livello.

2.  Qualora  le  piste  da  discesa  passino  su  ponti  o  siano
fiancheggiate  da   tratti  scoscesi   pericolosi,   o   comunque
presentino situazioni  di possibile pericolo, devono essere posti
in essere  elementi di protezione idonei a garantire la sicurezza
degli sciatori.

ARTICOLO 8
(Piste di fondo - Requisiti tecnici)

1. Le piste da fondo hanno i seguenti requisiti tecnici:

a) una  larghezza minima  tale che,  di norma, risulti agevole il
   transito contemporaneo  di due  sciatori;  larghezze inferiori
   possono essere  ammesse solo  per brevi  tratti normalmente in
   piano e  opportunamente segnalati;   larghezze  superiori sono
   obbligatorie in presenza di forti pendenze;
b) lo  spazio minimo  sovrastante, anche  con riferimento ai rami
   degli alberi,  tale da  consentire, in  condizioni normali  di
   innevamento, l'agevole passaggio degli sciatori;
c) non  hanno attraversamenti  o interferenze  con altre piste da
   discesa, sciovie  e, di  norma, con strade carrozzabili aperte
   al traffico invernale;  qualora giustificati motivi richiedano
   l'attraversamento di  strade aperte  al pubblico  questo  può
   essere ammesso,  caso per  caso, subordinatamente all'adozione
   di misure  di segnalazione  idonee a  garantire  la  sicurezza
   degli sciatori.

ARTICOLO 9
(Uso delle piste)

1. L'uso  delle  piste  da  sci è  pubblico;  nel caso in cui le
piste siano  adibite a  manifestazioni sportive,  possono  essere
chiuse al  pubblico per  la durata  delle stesse  e dei  relativi
allenamenti preparatori.

2. Lo  sciatore è  obbligato a  rispettare le  indicazioni e  la
segnaletica  presenti   sulla   pista   nonché   a   tenere   un
comportamento specifico  di prudenza  e di diligenza in relazione
alle proprie capacità ed alla situazione e caratteristiche della
pista, in  modo da non costituire pericolo od arrecare danno agli
altri sciatori ed a sé stesso.

3. Nel  periodo di  innevamento è  vietato percorrere le piste a
piedi e  con i  mezzi diversi  dagli sci,  fatta eccezione  per i
mezzi meccanici adibiti al servizio delle piste e degli impianti.
È altresì  vietato percorrere  con sci  non idonei  le piste da
fondo.

ARTICOLO 10
(Autorizzazione alla realizzazione e all'esercizio delle piste)

1. In  conformità alle  previsioni del  piano provinciale  delle
aree sciistiche  attrezzate, l'ente competente ai sensi dell'art.
5 autorizza  la realizzazione  di nuove  piste, la  modificazione
delle piste  esistenti e delle eventuali opere accessorie nonché
l'esercizio delle  piste medesime,  sulla base  di uno  schema di
autorizzazione approvato dalla Giunta regionale.

2.  L'autorizzazione  per  le  piste   da   discesa  può  essere
rilasciata   solo   in   presenza   di   impianti   di   risalita
funzionalmente collegati alla pista stessa.

ARTICOLO 11
(Richiesta di autorizzazione)

1. Hanno  titolo a  presentare la  richiesta di autorizzazione di
cui al  precedente articolo,  i  soggetti  che  abbiano  adeguati
requisiti di idoneità tecnica e finanziaria.

2. Il  richiedente l'autorizzazione  presenta all'ente competente
ai sensi  dell'art. 5  il progetto  dell'opera,  a  firma  di  un
tecnico  abilitato   ai   sensi   della   vigente   normativa   e
controfirmato dal richiedente medesimo, che deve contenere:

a) tutti  gli elementi  tecnici relativi alla realizzazione della
   pista, comprese le descrizioni e gli schemi di eventuali opere
   accessorie,   con    particolare   riguardo   ai   lavori   di
   disboscamento e  preparazione  delle  superfici  erbose,  alla
   ricomposizione ambientale, alla segnaletica, alle opere atte a
   garantire la sicurezza degli utenti, nonché agli impianti per
   la produzione della neve;
b) l'indagine   geologica,   idrogeologica,  geotecnica, floro  -
   faunistica e forestale;
c) la  documentazione carto  - fotografica dello stato originario
   dei luoghi interessati dall'intervento;
d) la  proposta di  rimessa in  pristino  dell'area  in  caso  di
   definitiva  chiusura  della  pista  con  allegato  il  computo
   metrico necessario ai fini della determinazione dell'ammontare
   della cauzione di cui al terzo comma dell'art. 13;
e) la  documentazione comprovante  la proprietà  e  comunque  la
   disponibilità dei  terreni, il  piano particellare dei beni e
   l'elenco dei proprietari;
f) il  piano finanziario  da cui  risulti l'ammontare  del  costo
   delle opere,  le modalità  con cui si intende far fronte alle
   spese ed il piano di ammortamento;
g) il  programma temporale di esecuzione dei lavori e l'eventuale
   individuazione di stralci funzionali.

ARTICOLO 12
(Istruttoria della domanda ed approvazione del progetto)

1. L'ente  competente  ai  sensi  dell'art. 5 approva il progetto
entro sei mesi dalla presentazione della domanda.
In caso  di pluralità  di domande  l'ente competente  osserva  i
seguenti criteri di priorità:

a) raggruppamenti  di   concessionari degli    0impianti  a  fune
   funzionalmente collegati  alla  pista  e/o  raggruppamenti  di
   titolari di piste già autorizzate che risultino intersecanti,
   parallele o  comunque interferenti  con la  pista  di  cui  si
   chiede l'autorizzazione;
b) concessionario   dell'impianto    preesistente  funzionalmente
   collegato alla pista;
c) titolari  di autorizzazioni  all'esercizio delle  piste da sci
   revocate ai sensi del successivo art. 21;
d) richiedente  l'autorizzazione alla  realizzazione della  pista
   unitamente alla  realizzazione e gestione dell'impianto a fune
   ad essa collegato;
e) titolari  delle   piste  già    autorizzate  che    risultino
   intersecanti, parallele  o comunque  interferenti con la pista
   per cui si chiede l'autorizzazione;
f) richiedente  che    dimostri  la  disponibilità  della  parte
   prevalente del tracciato misurato sull'asse della pista;
g) titolari di strutture turistiche presenti sul territorio;
h) enti pubblici interessati allo sviluppo del territorio;
i) altri soggetti privati.

2. L'ente   competente,  individuato il  soggetto cui  rilasciare
l'autorizzazione ai sensi del primo comma:

a) verifica  la compatibilità del progetto con le previsioni del
   piano provinciale delle aree sciistiche attrezzate;
b) verifica   l'idoneità    tecnica  della  pista  e  valuta  la
   compatibilità tra le dimensioni della pista medesima e quella
   degli impianti ad essa collegati;
c) verifica  la sufficienza  dei mezzi  finanziari indicati  e la
   congruenza del piano si ammortamento;
d) acquisisce  dalle altre competenti amministrazioni pubbliche i
   pareri, i  nulla osta,  le  autorizzazioni  richieste  per  la
   realizzazione dell'opera in relazione ai vincoli esistenti sul
   territorio. A  tal fine  l'ente  competente  può  indire  una
   conferenza di  servizi, secondo  le procedure e gli effetti di
   cui all'art. 14 della legge 7 agosto 1990, n. 241.

3. L'approvazione   del  progetto  costituisce  dichiarazione  di
pubblica utilità  delle opere,  ai fini della costituzione della
servitù di  pista di  cui al successivo art. 19. Contestualmente
all'approvazione  del   progetto,  l'ente   competente  autorizza
l'esecuzione dello  stesso,  stabilendo  eventuali  prescrizioni.
L'autorizzazione  indica  le  determinazioni   concordate   nella
conferenza di  servizi eventualmente indetta e gli atti di cui la
stessa tiene  luogo.  L'inizio dei lavori è comunque subordinato
al rilascio  della  concessione  o  autorizzazione  edilizia,  se
necessaria in rapporto alle opere da realizzare.

ARTICOLO 13
(Autorizzazione all'esercizio della pista)

1.  L'ente   competente   ai   sensi   dell'art.  5  verifica  la
rispondenza  dei   lavori  eseguiti   al  progetto  approvato  ed
autorizza l'esercizio della pista.

2. Per i fini di cui al precedente comma, il soggetto interessato
è tenuto  a presentare  all'ente  competente  la  documentazione
amministrativa e  contabile da  cui risulti  il  costo  effettivo
dell'investimento realizzato per la determinazione dell'ammontare
dell'indennizzo di cui al terzo comma dell'art. 21.

3. Il  rilascio dell'autorizzazione  è subordinato al versamento
di un deposito cauzionale a gestione patrimoniale obbligazionaria
affidata ad un primario istituto di credito.  L'ammontare di tale
deposito è  stabilito dall'ente  competente  in  relazione  alla
consistenza  delle   opere  di   rimessa  in  pristino  dell'area
necessarie in  caso  di  definitiva  chiusura  della  pista.  Gli
interessi  medesimi,  eccedenti  il  tasso  di  inflazione,  sono
corrisposti annualmente al titolare dell'autorizzazione.

4. L'autorizzazione  detta le prescrizioni relative all'esercizio
ed  alla  manutenzione  della  pista,  nonché  all'attività  di
soccorso agli  utenti. Fra  le prescrizioni  deve essere comunque
previsto l'obbligo  di aprire  le piste al pubblico solo nel caso
in cui  sussistano condizioni  di sicurezza per l'utente, nonché
di segnalare,  alla partenza  di ciascuna pista, le condizioni di
percorribilità della pista medesima.
La  segnaletica   deve  essere   conforme  alle   Norme  Italiane
Unificate.

TITOLO III
IMPIANTI A FUNE FUNZIONALMENTE COLLEGATI ALLE PISTE

ARTICOLO 14
(Impianti a fune)

1. Gli  impianti a  fune funzionalmente collegati alle piste sono
adibiti al  servizio di  trasporto pubblico di persone, di cose o
misto. Tale servizio viene gestito dagli enti competenti ai sensi
dell'art. 5,  in una  delle forme di cui al terzo comma dell'art.
22 della  legge 8  giugno 1990,  n. 142;   le  norme del presente
titolo  si   osservano  qualora  l'ente  competente  deliberi  la
concessione della  gestione a  terzi e,  in  quanto  compatibili,
negli altri casi.

ARTICOLO 15
(Procedimento per  il rilascio  della concessione all'esercizio e
alla costruzione dell'impianto)

1. L'ente  competente  ai  sensi  dell'art.  5,  qualora  intenda
affidare in concessione a terzi la gestione di impianti ancora da
realizzare, ne  dà notizia  mediante avviso  da  pubblicare  per
estratto sul  Bollettino Ufficiale  della Regione e su almeno due
organi di stampa quotidiana.

2. I  soggetti interessati, entro il termine indicato nell'avviso
di  gara,   presentano  all'ente   competente   la   domanda   di
concessione,  allegando  un  progetto,  a  firma  di  un  tecnico
abilitato ai  sensi della  vigente normativa  e controfirmato dal
richiedente, che deve contenere:

a) gli  elementi tecnici relativi alla realizzazione delle opere,
   comprese le  descrizioni e  gli schemi  di  infrastrutture  ed
   eventuali opere  accessorie,  con  particolare  riguardo  alla
   ricomposizione ambientale, alla segnaletica, alle opere atte a
   garantire la  sicurezza degli  utenti, alle  accessibilità  e
   alla fruibilità degli impianti;
b) le caratteristiche tecniche degli impianti;
c) l'indagine  geologica, idrogeologica  e  geotecnica,  floro  -
   faunistica e forestale;
d) la  documentazione carto  - fotografica dello stato originario
   dei luoghi interessati dall'intervento;
e) la  proposta di  rimessa in  pristino  dell'area  in  caso  di
   definitiva chiusura  dell'impianto, con  allegato  il  computo
   metrico necessario  per la determinazione dell'ammontare della
   cauzione di cui al decimo comma del presente articolo;
f) una  relazione concernente  la  conformità  dell'impianto  al
   piano provinciale,  la sua  integrazione con le piste da sci e
   gli impianti  esistenti e programmati, nonché la coerenza del
   medesimo con  eventuali piani  e programmi  di  valorizzazione
   turistica invernale ed estiva;
g) la  documentazione comprovante  la proprietà  e  comunque  la
   disponibilità   dei    terreni   e,   qualora   manchi   tale
   disponibilità il  piano parcellare  dei beni  e l'elenco  dei
   proprietari;
h) il  piano finanziario  da cui  risulti l'ammontare  del  costo
   dell'opera, le  modalità con  cui si  intende far fronte alla
   spesa nonché il piano di ammortamento;
i) le  eventuali esperienze tecniche e professionali del soggetto
   proponente.

3. L'ente competente:

a) verifica  la compatibilità del progetto con le previsioni del
   piano provinciale delle aree sciistiche attrezzate;
b) valuta le soluzioni progettuali proposte, anche in rapporto al
   minor impatto  ambientale delle  stese  nonché  all'idoneità
   degli  impianti   a  garantire   un  efficiente   servizio  di
   trasporto, tenuto  conto delle  piste cui  gli impianti stessi
   sono asserviti;
c) verifica  la sufficienza  dei mezzi  finanziari indicati  e la
   congruenza del piano di ammortamento.

4. L'ente  competente,  entro  sei mesi dalla presentazione delle
domande e  dei progetti,  predispone una graduatoria degli stessi
sulla base  delle valutazioni  di cui  al precedente  comma e,  a
parità di  soluzioni progettuali  proposte, secondo  i  seguenti
criteri si priorità:

a) titolari delle autorizzazioni all'esercizio delle piste da sci
   direttamente collegate agli impianti e, qualora l'impianto sia
   direttamente collegato  a più  piste, prioritariamente a loro
   raggruppamenti;
b) concessionari  di impianti  esistenti  nell'area  sciistica  e
   prioritariamente a loro raggruppamenti;
c) titolari  di autorizzazioni  all'esercizio di  piste  comunque
   presenti nell'area e prioritariamente a loro raggrupamenti;
d) concessionari  di impianti  revocati ai  sensi del  successivo
   art. 21;
e) titolari di strutture turistiche presenti sul territorio;
f) enti pubblici interessati allo sviluppo del territorio;
g) altri soggetti privati.

5. L'Ente   competente  acquisisce, per  il  progetto  risultante
primo nella graduatoria di cui al precedente comma, il nulla osta
di cui  al secondo  comma dell'art.  3 del  DPR 11-7-1980, n. 753
nonché i  pareri, le  intese, le autorizzazioni richieste per la
realizzazione dell'opera  in relazione  ai vincoli  esistenti sul
territorio.  A   tal  fine  l'ente  competente  può  indire  una
conferenza dei servizi, secondo le procedure e gli effetti di cui
all'art. 14 della legge 7 agosto 1990, n. 241.

6.  L'ente   competente   delibera,  sulla  base  di  uno  schema
predisposto dalla  Giunta regionale, la concessione all'esercizio
e alla  costruzione dell'impianto  al soggetto  risultante  primo
nella  graduatoria   di   cui   al   quarto   comma,   approvando
contestualmente il relativo progetto. La durata della concessione
è di  norma commisurata  alla  vita  tecnica  dell'impianto,  in
conformità a  quanto disposto  dal  decreto  del  Ministero  dei
Trasporti del 2-1-1985.

7. La  concessione detta le prescrizioni relative all'esercizio e
alla manutenzione dell'impianto nonché all'attività di soccorso
agli utenti.  Fra le  prescrizioni deve  essere comunque previsto
l'obbligo di  segnalare alla  partenza  di  ciascun  impianto  le
condizioni di percorribilità delle piste ad esso collegate.
La  segnaletica   deve  essere   conforme  alle   Norme  Italiane
Unificate.

8. L'approvazione   del  progetto  costituisce  dichiarazione  di
pubblica utilità,  urgenza ed  indifferibilità delle  opere. La
concessione all'esercizio e alla costruzione dell'impianto indica
le  determinazioni   concordate  nella   conferenza  di   servizi
eventualmente indetta e gli atti di cui alla stessa tiene luogo.

9. L'inizio   dei  lavori è in ogni caso subordinato al rilascio
della concessione edilizia.

10. Il  rilascio della  concessione di  cui  al  sesto  comma  è
subordinato al  versamento di  un deposito  cauzionale e gestione
patrimoniale obbligazionaria  affidata ad un primario istituto di
credito.   L'ammontare di  tale deposito  è stabilito  dall'ente
competente ed  è composto da una quota a garanzia della regolare
ezecuzione  dell'impianto   e  da  una  quota  a  garanzia  della
esecuzione delle  eventuali opere  di rimessa  in pristino  delle
aree in  caso di  definitiva chiusura  dell'impianto stesso.  Gli
interessi  maturati,  eccedenti  il  tasso  di  inflazione,  sono
corrisposti annualmente al titolare della concessione.
La quota  di cauzione a garanzia dell'esecuzione dell'impianto è
liberata ad avvenuto rilascio  dell'autorizzazione di apertura al
pubblico.

ARTICOLO 16
(Collaudo)

1. Ultimate  le opere,  devono essere  eseguite le verifiche e le
prove funzionali  ai fini  del rilascio  del  nulla  -  osta  del
competente ufficio della MCTC, ai sensi degli artt. 4 e 5 del DPR
11-7-1980, n. 753.

2.   Il   concessionario,   prima   dell'apertura   al   pubblico
dell'impianto, è  tenuto a  presentare  all'ente  competente  ai
sensi dell'art.  5, la  documentazione amministrativa e contabile
da cui risulti il costo effettivo dell'investimento realizzato ai
fini della  determinazione dell'indennizzo  di cui al terzo comma
dell'articolo 21.

ARTICOLO 17
(Procedimento per la realizzazione di varianti degli impianti)

1. L'esecuzione  delle  opere per  la  realizzazione  di varianti
costruttive non  figuranti mero adeguamento tecnico ai fini della
sicurezza è subordinata all'approvazione di un apposito progetto
da parte dell'ente competente ai sensi dell'art. 5.

2. I soggetti che hanno in concessione l'esercizio degli impianti
di cui  al precedente  comma  presentano  il  progetto  che  deve
contenere gli elementi di cui al secondo comma dell'art. 15.

3. Per  l'approvazione del  progetto e  l'inizio  dei  lavori  si
applicano le  disposizioni contenute  nell'art. 5, terzo, ottavo,
nono e  decimo comma.  Con il  provvedimento di  approvazione del
progetto l'ente competente può dettare ulteriori prescrizioni ad
integrazione  di  quelle  dettate  ai  sensi  del  settimo  comma
dell'art. 15. Si applica altresì la disposizione di cui all'art.
16 per quanto  concerne il collaudo delle opere.

ARTICOLO 18
(Modalità di esercizio degli impianti)

1.  Ad   ogni  impianto  deve  essere  preposto  un  direttore  o
responsabile  dell'esercizio   ed  eventualmente   un  assistente
tecnico, secondo  quanto previsto  dal Decreto  del Ministero dei
Trasporti 5 giugno 1985.

2. Le  tariffe per la fruizione degli impianti sono stabiliti dal
concessionario  sulla   base  di  criteri  determinati  dall'ente
competente e comunicate  all'ente medesimo almeno 15 giorni prima
della loro adozione.

3. Tariffe,  orari e  qualsiasi altra  disposizione relativa alla
fruizione degli  impianti devono  essere esposte  al pubblico  in
modo visibile a cura del concessionario.

4. Gli  utenti sono  tenuti a  munirsi di valido ed idoneo titolo
per la  fruizione degli  impianti, a  conservarlo e ad esibirlo a
richiesta del personale di vigilanza.

TITOLO IV
NORME COMUNI

ARTICOLO 19
(Costituzione coattiva di servitù)

1. I  titolari dell'autorizzazione alla realizzazione di piste da
sci  e  della  concessione  per  gli  impianti  a  fune  ad  esse
collegati,  che   non  abbiano   la  disponibilità   di  terreni
interessati alle  opere, possono  ottenere  in  via  coattiva  la
titolarità della servitù di pista o di impianto.

2. La  costituzione coattiva  della servitù è disposta con atto
del  presidente   della  provincia  o  del  sindaco,  secondo  la
competenza individuata  ai sensi  dell'art. 5. Con lo stesso atto
è   altresì    determinata   l'indennità    che   i   titolari
dell'autorizzazione   e   della   concessione   sono   tenuti   a
corrispondere al  proprietario del  fondo ai  sensi delle vigenti
norme in materia.

ARTICOLO 20
(Esercizio della servitù)

1. La servitù comporta le seguenti facoltà:

a) l'esecuzione  delle   opere di   sbancamento,  livellamento  e
   bonifica, di  disboscamento,  taglio  di  alberi  e  rami,  in
   conformità al progetto approvato;
b) la  realizzazione di  spazi, sentieri  ed accessi ad uso degli
   impianti  a   fune,  delle   linee  e   condutture   interrate
   necessarie, nonché  delle opere  di difesa  con  le  relative
   pertinenze risultanti dal progetto approvato;
c) l'uso  del terreno  di sedime della pista o di quello comunque
   necessario per  la costruzione e l'utilizzo di manufatti utili
   all'esercizio di sistemi di produzione della neve previsti dal
   progetto approvato;
d) l'uso  del   terreno  per  il  passaggio  della  tubazione  di
   pertinenza delle opere, comprensive dei relativi pozzetti, con
   diritto di  accedere ai fondi serventi per le fasi di impianto
   e di manutenzione;
e) l'uso  del terreno  per il  passaggio degli  sciatori e  degli
   impianti a fune durante il periodo di esercizio;
f) l'inibizione,  nel corso  dell'esercizio e durante i lavori di
   manutenzione,  dell'accesso  alle  piste  e  agli  impianti  e
   l'impedimento di ogni altra attività comunque pregiudizievole
   al regolare esercizio della pista e/o dell'impianto;
g) l'apposizione  di   cartelli    indicatori  e  di  ogni  altro
   apprestamento di sicurezza.

ARTICOLO 21
(Revoca dell'autorizzazione  all'esercizio delle  piste da  sci e
della concessione per gli impianti a fune)

1. L'autorizzazione   all'esercizio  delle  piste  da  sci  e  la
concessione per  gli impianti a fune sono revocate per le piste e
gli impianti  che non  siano più  previsti nel piano provinciale
delle aree sciistiche attrezzate.

2. L'autorizzazione   e  la concessione  possono comunque  essere
revocate per  sopravvenute  ragioni  di  pubblica  incolumità  o
sicurezza anche  anteriormente alla  modifica del  suddetto piano
provinciale.

3. Nel caso in cui al primo comma l'ente che dispone la revoca è
tenuto  a   corrispondere  al  titolare  della  autorizzazione  e
concessione un indennizzo per il mancato ammortamento delle piste
e degli  impianti.   L'ammontare di  tale indennità  è pari  al
costo delle  opere, risultante dalla documentazione presentata ai
sensi del  secondo comma  dell'articolo 13  e del  secondo  comma
dell'articolo 16, detratti gli ammortamenti fiscali maturati alla
data del provvedimento di revoca.

ARTICOLO 22
(Decadenza)

1. L'ente  competente  può procedere alla pronuncia di decadenza
dell'autorizzazione all'esercizio della pista e della concessione
per l'impianto,  quando il  titolare della autorizzazione o della
concessione:

a) venga a perdere i necessari requisiti di idoneità tecnica e/o
   finanziaria;
b) non  ottemperi  alle    disposizioni  di    legge  concernenti
   l'esercizio   nonché    alle   prescrizioni   stabilite   nel
   provvedimento di autorizzazione e di concessione;
c) non  ottemperi alle altre disposizioni eventualmente impartite
   dall'ente competente;
d) non  inizi l'esercizio  nel termine prefissato o, iniziato, lo
   abbandoni, lo  interrompa o  comunque lo effettui con ripetute
   irregolarità per cause non dipendenti da forza maggiore;
e) non  osservi in  modo reiterato  i criteri stabiliti dall'ente
   competente  per   la  determinazione   delle  tariffe  per  la
   fruizione degli impianti.

2. Nei casi di cui ai punti b), c), d) ed e) del precedente comma
la  pronuncia  di  decadenza  è  preceduta  da  una  diffida  ad
adempiere nei  successivi sessanta  giorni intimata  ai  titolari
dell'autorizzazione e  della  concessione.  In  caso  di  mancato
adempimento entro tale termine è pronunciata la decadenza.

3. La  decadenza dell'autorizzazione  e dalla concessione non dà
titolo ad alcun indennizzo.

ARTICOLO 23
(Rimessa in pristino)

1. In  caso  di  dismissione  delle  piste  e  degli  impianti  a
qualsiasi titolo,  il titolare  dell'autorizzazione all'esercizio
della pista  e della  concessione per  l'impianto sono  tenuti  a
procedere alla  rimessa in  pristino dell'area  a propria  cura e
spese.

2. A  tal fine  i soggetti  di cui al precedente comma presentato
all'ente competente,  entro  sei  mesi  dalla  data  di  chiusura
dell'esercizio, il  progetto esecutivo  di  rimessa  in  pristino
dell'area.   L'ente competente  approva il progetto con eventuali
modifiche e  prescrizioni. Entro  un anno  dall'approvazione  del
progetto, il titolare della autorizzazione e della concessione è
tenuto a realizzare gli interventi previsti.

3. Il  Comune rilascia la concessione o l'autorizzazione edilizia
se e  in quanto  necessarie, ai sensi della normativa vigente, in
rapporto alle  opere da  realizzare in conformità al progetto di
rimessa in pristino.

4. Ultimate  le opere di ripristino, l'ente competente provvede a
liberare la  cauzione prestata ai sensi del terzo comma dell'art.
13 e del decimo comma dell'art. 15.

5. Qualora  il titolare  dell'autorizzazione all'esercizio  della
pista e  della concessione  per l'impianto  non  provvedano  alla
rimessa in  pristino dell'area,  l'ente competente  procede  agli
adempimenti necessari alla rimessa in pristino medesima ponendo a
carico dei  soggetti inadempienti la relativa spesa, per la parte
eccedente l'ammontare della cauzione versata.

TITOLO V
VIGILANZA E SANZIONI AMMINISTRATIVE PECUNIARIE

ARTICOLO 24
(Vigilanza)

1. Le funzioni di vigilanza sull'osservanza delle disposizioni di
cui alla  presente legge sono esercitate dagli enti competenti ai
sensi dell'art. 5.

2. Le  funzioni di  vigilanza sul comportamento degli utenti sono
altresì esercitate dal personale a ciò espressamente incaricato
dai titolari  dell'autorizzazione  all'esercizio  della  pista  e
della concessione per l'impianto, nonché dei maestri di sci.

3. Il personale di cui al secondo comma deve essere riconoscibile
mediante apposito tesserino o altro contrassegno distintivo.

ARTICOLO 25
(Titolari dell'autorizzazione  all'esercizio della  pista e della
concessione per l'impianto a fune - Sanzioni)

1. Fermo  restando quanto  disposto dall'art.  22, la  violazione
delle  prescrizioni   contenute   nell'autorizzazione   e   nella
concessione   comporta    l'applicazione    di    una    sanzione
amministrativa da L. 500.000 a L. 3.000.000.

2. Si  applica inoltre la sanzione amministrativa da L. 150.000 a
L. 900.000  per la  violazione degli  obblighi previsti  al terzo
comma dell'art. 18.

3. Si  applica la  sanzione amministrativa  da L.  5.000.000 a L.
20.000.000 ai  soggetti che  senza autorizzazione o concessione o
dopo la revoca o la decadenza dalle stesse, gestiscono la pista o
l'impianto a fune.

ARTICOLO 26
(Utenti delle piste e dell'impianto a fune - Sanzioni)

1. Agli  utenti che violino le disposizioni contenute nel secondo
e terzo  comma dell'art.  9, e  nel quarto comma dell'art. 18, si
applica una sanzione amministrativa da L. 50.000 a L. 300.000.

ARTICOLO 27
(Accertamento e  applicazione delle  sanzioni -  Devoluzione  dei
proventi)

1. Le  violazioni amministrative  di cui  ai precedenti  articoli
sono accertate  e contestate,  ai sensi  della legge  24 novembre
1981, n.  689, dal  personale addetto  alla  vigilanza  ai  sensi
dell'art. 24,  ferma restando la competenza dei soggetti cui sono
attribuiti poteri  di accertamento  e contestazione  di  illeciti
amministrativi in base alle leggi vigenti.

2. Le  sanzioni amministrative  previste ai  precedenti  articoli
sono applicate,  ai sensi  della legge  24 novembre 1981, n. 689,
dal Comune e della Provincia, secondo la rispettiva competenza in
base  a  quanto  disposto  dall'art.  5,  i  quali  introitano  i
rispettivi   proventi    derivanti   dalle    sanzioni   previste
dall'articolo 25.

3.  I   proventi  derivanti   dall'applicazione  delle   sanzioni
amministrative previste dall'art. 26 sono devoluti:

a) interamente  al titolare  dell'autorizzazione  della  pista  o
   della   concessione   per   l'impianto   che   ha   effettuato
   l'accertamento, nel caso di riscossione a seguito di pagamento
   in misura ridotta;
b) nella  misura del  70%  della  somma  introitata  al  titolare
   dell'autorizzazione o  della  concessione  che  ha  effettuato
   l'accertamento e  del 30%  all'ente competente,  nel  caso  di
   riscossione a seguito di ordinanza - ingiunzione.

TITOLO VI
NORME TRANSITORIE

ARTICOLO 28
(Adeguamento delle piste e degli impianti esistenti)

1. Entro  sei mesi  dall'approvazione del piano provinciale delle
aree sciistiche  attrezzate  di  cui  al  precedente  art.  3,  i
soggetti, che alla data di entrata in vigore della presente legge
gestiscono piste  da sci  ed impianti  a fune  presenti nell'area
interessata dal piano medesimo o che agli stessi sono subentrati,
sono tenuti  a fornire  all'ente competente una relazione tecnica
sullo stato  delle piste  e degli  impianti corredata da adeguata
cartografia.

2. Nei successivi sei mesi l'ente competente determina le piste e
gli impianti  conformi alla presente legge e al piano provinciale
e rilascia  ai rispettivi  gestori l'autorizzazione all'esercizio
della pista e la concessione per l'impianto.

3. Entro  lo stesso  termine previsto  dal secondo  comma, l'ente
competente individua  le piste  e gli  impianti non conformi alla
presente legge  e al  piano provinciale e ne dà comunicazione ai
rispettivi gestori  con l'indicazione  dei motivi che determinano
la non conformità.

4. Entro  dodici mesi dalla comunicazione di cui al terzo comma i
gestori delle  piste e  degli impianti  non  conformi  presentano
all'ente competente  il progetto  per l'adeguamento delle piste e
degli  impianti   medesimi  alla   presente  legge   e  al  piano
provinciale.

5. I  progetti di adeguamento sono approvati secondo le procedure
di cui  all'art. 12  e al terzo, settimo e ottavo comma dell'art.
15 e  devono essere realizzati entro i termini indicati nell'atto
di approvazione del progetto.

6. L'ente  competente   rilascia  l'autorizzazione  all'esercizio
delle piste,  secondo  il  disposto  di  cui  all'art.  13  e  la
concessione per  l'impianto secondo  il disposto di cui al decimo
comma dell'art. 15 e all'art. 16 della presente legge.

7. L'ente   competente entro sei mesi dall'approvazione del piano
provinciale dispone  la chiusura delle piste e degli impianti non
ricompresi nell'area interessata dal piano provinciale stesso.

8. L'ente   competente  dispone inoltre la chiusura della pista e
dell'impianto in  caso di  inosservanza delle disposizioni di cui
al primo,  quarto e  quinto comma  del presente articolo, nonché
nel caso di mancata approvazione del progetto di adeguamento.

9. Le  piste e  gli impianti dichiarati non conformi alla legge e
al piano  provinciale e  quelli di  cui  sia  stata  disposta  la
chiusura ai  sensi del  settimo ed  ottavo comma  sono dismessi e
l'area ripristinata ai sensi dell'art. 23, rispettivamente a cura
del gestore  della pista  e dell'impianto. Il progetto di rimessa
in pristino è approvato dall'ente competente.

10. Qualora  il gestore  non provveda,  la rimessa in pristino è
effettuata   dall'ente    competente   a   spese   del   soggetto
inadempiente.

11. Per  la chiusura  delle piste  e degli  impianti ai sensi del
presente articolo non è dovuto alcun indennizzo.

12. Dalla  data di  entrata in  vigore della  presente legge sino
all'approvazione del  piano  provinciale  delle  aree  sciistiche
attrezzate  non   possono  essere   rilasciate  autorizzazioni  e
concessioni per piste da sci e per impianti a fune ai sensi della
presente  legge,   né  comunque   autorizzazioni  e  concessioni
edilizie per  la realizzazione  di piste  ed impianti  a fune  ad
eccezione degli interventi indicati al successivo comma.

13. I  Comuni, previa  autorizzazione della provincia competente,
possono  rilasciare   autorizzazioni   e   concessioni   per   la
realizzazione  di   interventi   volti   alla   manutenzione   od
all'adeguamento tecnico  delle piste  e degli impianti esistenti,
nonché  alla   realizzazione  di   sistemi   per   l'innevamento
programmato.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 13 dicembre 1993

La presente  legge è  stata approvata dal Consiglio Regionale il
23-11-1993 ed  è stata vistata dal Commissario del Governo il 6-
12-1993.



SPORT
SICUREZZA

