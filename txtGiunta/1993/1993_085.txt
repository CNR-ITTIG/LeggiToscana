Disposizioni per  l'applicazione  delle  sanzioni  amministrative
pecuniarie.

Il Consiglio Regionale ha approvato il 5-10-1993
Il Commissario del Governo ha apposto il visto il 6-11-1993
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1. La  presente legge detta disposizioni per l'applicazione delle
sanzioni amministrative pecuniarie previste dalle leggi regionali
nonché dalle  leggi statali  nelle materie  di competenza  della
regione o per funzioni ad essa delegate.

2. Per  quanto non  previsto dalla presente legge si applicano le
disposizioni  di   cui  alla  legge  24  novembre  1981,  n.  689
"Modifiche al sistema penale".

ARTICOLO 2
(Autorità competente)

1. All'applicazione delle sanzioni amministrative di cui al primo
comma dell'art. 1 provvede:

a) il  presidente  della    Giunta  Regionale,  per  le  sanzioni
   applicate dalla Regione;
b) il  sindaco, il  presidente della  provincia e della comunità
   montana per le sanzioni la cui applicazione sia stata delegata
   o attribuita  rispettivamente ai  comuni, alle province e alle
   comunità montane,  salva diversa  determinazione  degli  enti
   locali;
c) le altre autorità previste da leggi regionali specifiche.

ARTICOLO 3
(Procedimento)

1.  Entro   il  termine   di  trenta   giorni  dalla  data  della
contestazione immediata  ovvero della  notificazione  di  cui  al
secondo comma  dell'art. 14  della legge  24-11-1981, n. 689, gli
interessati  possono   far  pervenire   all'autorità  competente
scritti difensivi  e documentati  e possono  chiedere  di  essere
sentiti dalla medesima autorità.

2. Quando  non  sia  stato  effettuato  il  pagamento  in  misura
ridotta, di  cui al  successivo art.  7, l'autorità  competente,
ricevuto il  rapporto, esamina  gli eventuali scritti difensivi e
sente gli interessati ove questi ne abbiano fatto richiesta.

3. Qualora l'autorità competente ritenga fondato l'accertamento,
determina  con   ordinanza  motivata   la  somma  dovuta  per  la
violazione e ne ingiunge il pagamento, unitamente a quanto dovuto
per spese postali e di notifica:

a) all'autore della violazione;
b) al  soggetto tenuto  alla sorveglianza dell'incapace, nei casi
   di cui all'art. 2 della legge 24-11-1981, n. 689;
c) alle  persone   obbligate  in  solido  con  l'autore  a  sensi
   dell'art. 6 della predetta legge 24-11-1981, n. 689.

4. Nell'ordinanza  - ingiunzione è indicato l'ufficio competente
a ricevere  il pagamento  e le  modalità  dello  stesso  nonché
l'avvertenza  che  in  difetto  si  procederà  alla  riscossione
coattiva delle somme dovute.

5. L'ordinanza  - ingiunzione è notificata a tutti i soggetti di
cui al precedente terzo comma.

6. L'ordinanza - ingiunzione costituisce titolo esecutivo.

7. L'autorità  competente, nel  caso in  cui non ritenga fondato
l'accertamento ovvero  verifichi che l'obbligazione del pagamento
delle  sanzioni   sia  estinta,  nonché  in  ogni  caso  in  cui
sussistano elementi  che non ne consentono l'applicazione, emette
ordinanza motivata  di archiviazione.  Di tale  provvedimento  è
trasmessa copia  integrale all'organo  che ha redatto il rapporto
ed è data comunicazione ai soggetti interessati.

ARTICOLO 4
(Criteri per l'applicazione delle sanzioni)

1. Quando  la sanzione  amministrativa è fissata dalla legge tra
un limite  minimo e  un limite massimo, l'autorità competente ad
emettere l'ordinanza  - ingiunzione  determina l'ammontare  della
sanzione tenendo  conto della  gravità della  violazione,  della
personalità del trasgressore e delle sue condizioni economiche.

2. La gravità della violazione è desunta dall'entità del danno
o del  pericolo conseguenti  l'illecito e  dall'opera svolta  dal
trasgressore   per   attenuare   o   eliminare   le   conseguenze
dell'illecito.

3. La  personalità del trasgressore è desunta dall'accertamento
di  precedenti  infrazioni  amministrative  attinenti  la  stessa
materia a suo carico.

4. I criteri di cui ai precedenti commi si applicano altresì per
la determinazione  delle sanzioni  amministrative  fissate  dalla
legge nel solo importo massimo. L'ammontare così determinato non
può essere  inferiore alla  decima  parte  dell'importo  massimo
fissato dalla legge.

ARTICOLO 5
(Applicazione delle sanzioni accessorie)

1.  Con   l'ordinanza  -   ingiunzione  relativa   alla  sanzione
principale sono  applicate le  sanzioni accessorie previste dalla
legge.

2. Agli  illeciti depenalizzati  sono altresì  applicabili quali
sanzioni amministrative  accessorie quelle  previste dalla  legge
vigente per le singole violazioni come sanzioni penali accessorie
quando esse consistono nella privazione o sospensione di facoltà
e diritti derivanti da provvedimenti dell'amministrazione.

3. Le  sanzioni accessorie  diventano eseguibili  dopo il decorso
del  termine   per  proporre  opposizione  o,  nel  caso  in  cui
l'opposizione è  proposta, con  il passaggio  in giudicato della
sentenza  con   la  quale   si  rigetta  l'opposizione  o  quando
l'ordinanza  con   la  quale   viene   dichiarata   inammissibile
l'opposizione  convalidato   il  provvedimento   opposto  diviene
inoppugnabile o è dichiarato inammissibile il ricorso avverso la
stessa.

4.  L'applicazione   delle  sanzioni  accessorie  facoltative  è
disposta sulla  base della  valutazione  degli  elementi  di  cui
all'art. 4.

5.  Qualora   per  l'esecuzione  delle  sanzioni  accessorie  non
pecuniarie   sia    necessario   un    atto   di   ente   diverso
dall'amministrazione  che   irroga   la  sanzione,   quest'ultima
trasmette l'ordinanza  - ingiunzione  diventa eseguibile  a  tale
ente,  disponendo  che  provveda  all'esecuzione  della  sanzione
stessa. L'ente  comunica l'avvenuta  esecuzione all'autorità che
ha irrogato la sanzione.

6. Alla  vigilanza nella esecuzione delle sanzioni non pecuniarie
provvede l'autorità  che ha  emesso  l'ordinanza  -  ingiunzione
anche avvalendosi di ufficio di un altro ente.

ARTICOLO 6
(Pagamento rateale della sanzione pecuniaria)

1. Il  trasgressore e  gli obbligati  in  via  solidale,  che  si
trovino in  condizioni economiche  disagiate, possono  richiedere
all'autorità competente  il pagamento  rateale  della  sanzione.
Tale richiesta,  che può  essere contenuta  anche negli  scritti
difensivi presentati ai sensi del primo comma dell'art. 3, non è
più  ammessa   decorsi   trenta   giorni   dalla   notificazione
dell'ordinanza - ingiunzione.

2. Alla  richiesta deve  essere allegato  un atto  di  notorietà
ovvero dichiarazione  sostitutiva del  medesimo  che  attesti  le
condizioni economiche  che impediscono  il pagamento  in un'unica
soluzione,  altra   documentazione  a  tale  scopo  eventualmente
ritenuta  utile   dall'interessato,  nonché   copia  dell'ultima
dichiarazione dei redditi presentata dal trasgressore.

3. Se  la  richiesta  dell'interessato  è  accolta,  l'autorità
competente dispone  che la  sanzione venga pagata in rate mensili
da tre  a trenta;  ciascuna rata non può essere inferiore a lire
trentamila.  In  ogni  momento  il  debito  può  essere  estinto
mediante un unico pagamento.

4. Dell'accoglienza  della domanda,  qualora il pagamento rateale
non  sia   disposto  con   l'ordinanza  -  ingiunzione,  è  data
comunicazione all'interessato  con  raccomandata  con  avviso  di
ricevimento.

5. Decorso  inutilmente, anche  per una  sola  rata,  il  termine
fissato  dall'autorità  competente,  l'obbligato  è  tenuto  al
pagamento  del  residuo  ammontare  della  sanzione  in  un'unica
soluzione.

ARTICOLO 7
(Pagamento in misura ridotta)

1.   Il    procedimento   per   l'applicazione   delle   sanzioni
amministrative, oltre  che con  i provvedimenti di cui al terzo e
settimo comma dell'art. 3, si estingue con il pagamento in misura
ridotta delle sanzioni.

2. L'ammontare del pagamento in misura ridotta è pari alla terza
parte del  massimo della  sanzione  prevista  per  la  violazione
commessa o,  se più  favorevole,  al  doppio  del  minimo  della
sanzione edittale,  oltre alle  spese  postale  conseguenti  alla
notificazione e quantificate nel processo verbale.

3. Nel  caso in  cui la norma che prevede la sanzione non indichi
il minimo  edittale, il  pagamento in misura ridotta è pari alla
terza parte del massimo edittale stabilito per la violazione.

4. Per  le  sanzioni  amministrative  pecuniarie  determinate  in
misura fissa  o proporzionale,  l'ammontare del pagamento è pari
ad un  terzo rispettivamente  della  sanzione  edittale  e  della
sanzione da  applicare in  concreto, oltre  alle spese  di cui al
secondo comma, salvo che non sia diversamente stabilito.

5.  Qualora   per  una   violazione  sia  prevista  una  sanzione
amministrativa proporzionale per la quale sia stabilito un minimo
ed un  massimo in rapporto ad una unità di riferimento stabilita
dalla legge,  l'ammontare del  pagamento  in  misura  ridotta  è
determinato applicando  i criteri  stabiliti dal  secondo comma e
moltiplicando la  cifra così ottenuta per il numero delle unità
di riferimento.

6. IL  pagamento deve  essere  effettuato  entro  il  termine  di
sessanta giorni dalla contestazione immediata o, se questa non vi
è stata,  dalla notificazione del verbale di accertamento, salvo
quanto previsto  dal secondo  e terzo  comma dell'art.  24  della
legge 24 novembre 1981, n. 689.

7. Il  pagamento deve  essere effettuato  mediante versamento  in
conto  corrente   postale  intestato   alla  tesoreria  dell'ente
competente,  individuato  nel  processo  verbale,  con  specifica
indicazione della  causale del versamento nonché dell'ufficio da
cui dipende  l'agente accertatore. A tal fine gli enti competenti
all'applicazione di  sanzioni amministrative  possono predisporre
appositi bollettini di conto corrente che vengano consegnati agli
interessati   dall'agente    accertatore   al    momento    della
contestazione della  violazione oppure  trasmessi unitamente alla
notificazione del verbale di accertamento.
Sono fatte salve diverse modalità di pagamento determinate dalle
altre autorità competenti secondo i rispettivi ordinamenti.

8. Il  pagamento in misura ridotta effettuato da uno dei soggetti
i cui al terzo comma dell'art. 3 ha effetto liberatorio per tutti
gli  obbligati   per  la   medesima  sanzione,   ferma   restando
l'applicazione  delle  eventuali  altre  sanzioni  amministrative
principali - pecuniarie e non pecuniarie - previste per lo stesso
illecito e  per le  quali non  si è  proceduto al  pagamento  in
misura ridotta.

9. Qualora sia stato effettuato il pagamento in misura ridotta il
procedimento si  estingue anche se siano stati presentati scritti
difensivi ai sensi del primo comma dell'art. 3.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 12 novembre 1993

La presente  legge è  stata approvata dal Consiglio Regionale il
5-10-1993 ed  è stata  vistata dal Commissario del Governo il 6-
11-1993.



CONTROLLI

