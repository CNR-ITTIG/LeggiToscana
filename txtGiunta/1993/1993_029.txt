Criteri di utilizzo di aree inquinate soggette a bonifica.

Il Consiglio Regionale ha approvato il 6-4-1993
Il Commissario del Governo ha apposto il visto il 7-5-1993
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  presente legge  detta criteri  generali per  l'utilizzo di
aree interessate  da fenomeni  di inquinamento  o  potenzialmente
inquinate   e   definisce   le   norme   per   l'elaborazione   e
l'approvazione dei necessari studi e dei progetti di bonifica.

ARTICOLO 2
(Piano regionale di bonifica - Individuazione delle aree)

1. Sono  soggette alla  presente legge le aree inserite nel Piano
di bonifica  delle aree  inquinate a  breve e/o  a medio termine,
così come  definito nel  Decreto del  Ministero dell'Ambiente 16
maggio 1989,  emanato in  attuazione dell'art. 5 del DL 31 agosto
1987, n.  361, convertito  con legge  20 ottobre  1987,  n.  441,
nonchè tutti  i siti inseriti nel censimento del medesimo piano.
Compete al  Consiglio Regionale  l'approvazione del  piano, delle
sue modifiche  e degli  aggiornamenti, salvo  quanto previsto nel
secondo, terzo e quarto comma.

2. Sono  altresì soggette  alla presente legge le ulteriori aree
potenzialmente contaminate  qualora, con delibera approvata dalla
Giunta Regionale  ad integrazione  e/o aggiornamento  del Piano e
del censimento  di cui  al comma precedente anche su segnalazione
degli enti  territoriali, ovvero di altri soggetti aventi titolo,
vengano  dichiarate  aree  soggette  a  studi  di  bonifica  o  a
bonifica.

3. L'inserimento  nel piano delle aree di cui al comma precedente
può essere disposto dalla Giunta Regionale anche contestualmente
all'approvazione di  progetti di  bonifica ai  sensi dell'art. 4,
primo comma.

4. Per  tutte le  aree di  cui al  primo e  al secondo  comma, il
soggetto cui compete la bonifica può dimostrare tramite apposito
studio, da  presentare alla Giunta Regionale, che le medesime non
risultano contaminate,  in quanto  le concentrazioni  di sostanze
inquinate non  superano i  valori prescritti  nelle linee - guida
del piano  in relazione  alla  specifica  destinazione  prevista.
Qualora lo  studio dimostri  che i  valori di  inquinamento  sono
uguali  o   inferiori  ai   limiti  massimi   prescritti  per  la
destinazione  d'uso  agricola, la Giunta regionale, previo parere
del Comitato  tecnico previsto  dall'art. 10 della LR 13 novembre
1984, n. 65, provvede ad escludere l'area dal piano.

5. Il piano e le sue modifiche, integrazioni e aggiornamento sono
pubblicati nel BU della Regione Toscana.

6. La  Giunta regionale  invia annualmente  al Consiglio il piano
come modificato a norma dei precedenti commi.

ARTICOLO 3
(Criteri generali  per la bonifica - Utilizzazione urbanistica ed
edilizia delle aree soggette a bonifica)

1.  Le   aree  soggette   alla  presente  legge  dovranno  essere
sottoposte ad  interventi di  bonifica sulla  base  di  specifici
progetti redatti  a cura  del soggetto cui compete la bonifica in
conformità alle  prescrizioni della  presente legge  e del piano
regionale di bonifica delle aree inquinate.

2. Nelle  aree di  cui al  primo comma  l'eventuale utilizzazione
prevista  negli   strumenti  urbanistici,  è  condizionata  alla
preventiva esecuzione del progetto di bonifica previsto dall'art.
4. In  tal senso,  il  rilascio  della  concessione  edilizia  è
subordinato alla certificazione rilasciata dalla Giunta regionale
ai sensi dell'art. 4, quinto comma.

3. Nel  caso in cui il progetto di bonifica approvato consenta la
contemporaneità dell'utilizzo  dell'area con  le  operazioni  di
bonifica, può  essere rilasciata la concessione edilizia per gli
interventi ammessi.  L'atto  di  concessione  deve  contenere  le
seguenti prescrizioni:

- esecuzione   obbligatoria  della  bonifica  in  conformità  al
  progetto approvato dalla Giunta regionale ai sensi dell'art. 4,
  primo comma;
- rilascio  della licenza  di abitabilità  o agibilità da parte
  del    sindaco     subordinatamente    all'esibizione     della
  certificazione dell'avvenuta  bonifica ai  sensi  dell'art.  4,
  quinto comma.

4. Le  varianti ai piani regolatori generali, qualora interessino
aree soggette  alla presente  legge, sono  consentite purchè  le
relative norme  di attuazione  prevedano l'obbligo della bonifica
prima dell'esecuzione degli interventi ammessi. Tale obbligo deve
essere previsto  anche nei  piani attuativi, comunque denominati,
di tali  varianti. Le  concessioni edilizie  sono  rilasciate  in
conformità alle  disposizioni del  secondo o del terzo comma. Il
presente comma  si applica  anche ai  nuovi prg  e alle  varianti
generali, per  le parti  del territorio  soggette  alla  presente
legge.

ARTICOLO 4
(Studi e Progetti di bonifica)

1. L'approvazione  degli studi  e dei  progetti  di  bonifica  è
competenza della Giunta regionale nell'ambito delle competenze di
cui al  DPR 10  settembre 1982,  n. 915,  sentito il  parere  del
comitato tecnico previsto dall'art. 10 della LR 13 novembre 1984,
n. 65.

2. L'approvazione  del progetto  di bonifica  è condizionata  al
previo rilascio  di idonea  fidejussione a favore della Regione a
garanzia dell'esecuzione dell'intervento.

3. Nelle  more dell'emanazione  di apposita  disciplina da  parte
dello Stato  ai sensi  dell'art. 4  del DPR 10 settembre 1982, n.
915, le indagini preliminari, gli studi, i progetti relativi alla
bonifica di aree inquinate sono redatti nel rispetto della salute
della persona  umana e  dell'ambiente in  relazione al  possibile
utilizzo dell'area e della falda sotterranea, in conformità alle
linee - guida e ai valori limite contenuti nel piano regionale di
bonifica delle aree inquinate.

4. L'approvazione dello studio con il quale si sia dimostrato, ai
sensi  dell'art.   2,  terzo   comma,  che  la  bonifica  non  è
necessaria, ovvero  l'approvazione del  progetto di bonifica e il
conseguente accertamento  dell'avvenuta  bonifica  ai  sensi  del
quinto  comma   del  presente   articolo,  vincola   l'area  alla
destinazione  d'uso in funzione della quale è stato approvato lo
studio o il progetti di bonifica.

5. La  Giunta regionale  provvede con apposito atto a certificare
l'avvenuta bonifica ed a svincolare la fidejussione prestata.

6.  Per  l'esercizio  delle  funzioni  di  verifica  e  controllo
relative alle  indagini preliminare  al progetto  di  bonifica  e
all'esecuzione del  medesimo, la  Giunta regionale  si avvale del
servizi 2, 4 e 9 della UUSSLL competenti per territorio.

ARTICOLO 5
(Opere in corso)

1. Si  applica l'art.  6 della  LR 31 dicembre 1984, n. 74 per la
sospensione di  opere in  corso nelle aree soggette alla presente
legge. La  prosecuzione di  tali opere  è autorizzata dal comune
subordinatamente  al   verificarsi  delle   condizioni   previste
dall'art. 3 secondo o terzo comma.

ARTICOLO 6
(Interventi urgenti - Fondo di rotazione)

1. Le  spese della  bonifica sono a carico in solido del soggetto
che   ha    provocato   l'inquinamento,    del   proprietario   e
dell'usufruttuario del  fondo, nonchè  del titolare  di  diritti
personali, di godimento sul fondo stesso.

2. Gli  interventi urgenti di bonifica, nonchè il termine per la
loro esecuzione, sono disposti con ordinanza del Presidente della
Regione.

3. Qualora il soggetto obbligato non provveda a quanto prescritto
nel termine fissato nel provvedimento di cui al comma precedente,
la Giunta  regionale provvede  d'ufficio  sulla base del progetto
di cui  al  quarto  comma,  con  addebito  delle  relative  spese
all'inadempiente, attingendo,  ove necessario, al fondo di cui al
quinto comma per l'anticipo delle spese.

4. Il  progetto urgente  di bonifica  è approvato  dalla  Giunta
regionale sulla  base delle  risultanze della Conferenza prevista
dall'art. 3/bis  del DL  31 agosto  1987, n.  361, convertito con
legge  29  ottobre  1987,  n.  441.  L'approvazione  comporta  la
dichiarazione di  pubblica utilità,  indifferibilità ed urgenza
delle opere  previste e sostituisce ad ogni effetto visti, pareri
e concessioni  di competenza  di organi  regionali, provinciali e
comunali.

5.  Per   gli  interventi  previsti  dal  presente  articolo,  è
istituito  ai   sensi  dell'art.   7,  un   fondo  di   rotazione
dell'importo di lire mille milioni.

6. Le  somme  anticipate  tramite  il  fondo  di  rotazione  sono
recuperate con  le procedure  previste dal  RD 14 aprile 1910, n.
639, e  riservate al  bilancio regionale  per  il  reintegro  del
fondo. Con atto della Giunta regionale sono dettati gli ulteriori
criteri e modalità di funzionamento del fondo.

7. per  gli interventi  urgenti finanziati  tramite il  fondo  di
rotazione di  cui al  precedente comma  e per  i  quali  non  sia
oggettivamente possibile  rivalersi sui  soggetti  obbligati,  la
legge di bilancio provvede al reintegro del fondo.

ARTICOLO 7
(Norma finanziaria)

Agli stati  di previsione dell'Entrata e della Spesa del bilancio
di previsione  1993 sono  apportate  le  seguenti  variazioni  di
analogo importo in competenza e in cassa:

Parte entrata di nuova istituzione

Cap. 24245
   "Rientri sul   fondo  di rotazione  per gli
   interventi urgenti  di bonifica    previsti
   dalla LR 12-5-1993  n. 29"                   L. 1.000.000.000
   
Parte spesa di nuova istituzione

Cap. 25795
   "Fondo di rotazione  per interventi urgenti
   di bonifica  previsti dalla   LR 12-5-1993,
   n. 29"                                       L. 1.000.000.000

La presente  Legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 12 maggio 1993.

CHITI

La presente  legge è  stata approvata dal Consiglio Regionale il
6-4-1993 ed  è vistata  dal Commissario  del Governo il 7 maggio
1993.



TUTELA AMBIENTALE
FINANZIAMENTI

