Interventi straordinari  a seguito  dell'attentato in Firenze del
27-5-1993.

Il Consiglio Regionale ha approvato il 29-6-1993
Il Commissario del Governo ha apposto il visto il 30-7-1993
Il Presidente  della Giunta  Regionale promulga la seguente legge
regionale:

ARTICOLO 1
(Emergenze sociali e abitative)

1. È  autorizzata l'erogazione  al Comune di Firenze della somma
di L.  2.000.000.000 a  titolo di  concorso nelle spese sostenute
dal Comune  per fronteggiare  le emergenze  sociali  e  abitative
causate dall'attentato di Firenze del 27-5-1993.

2. Il  Comune  di  Firenze  può  altresì  utilizzare  la  somma
prevista al  precedente comma  anche per  interventi  d'emergenza
sull'edificio  di   Palazzo   Vecchio   per   danni   conseguenti
all'esplosione.

3. All'erogazione  del 90%  del  contributo  provvede  la  Giunta
Regionale con propria deliberazione.

La Giunta  Regionale provvede  alla erogazione  del saldo, previa
rendicontazione del Comune di Firenze.

ARTICOLO 2
(Contributi per il  restauro  della  chiesa  di  Santo Stefano al
Ponte Vecchio)

1. È autorizzata l'erogazione alla Cura Arcivescovile di Firenze
di una somma fino all'importo di L. 1.000.000.000 per i lavori di
pronto  intervento  e  per  il  progetto  e i  lavori di restauro
della Chiesa di  Santo  Stefano  al   Ponte  Vecchio  danneggiata
dall'attentato di Firenze del 27-5-1993.

2. Ai fini dell'erogazione della somma di cui al precedente comma
la Curia  Arcivescovile presenta  all'Ufficio del Genio Civile di
Firenze il  progetto di  restauro. Il contributo è erogato dalla
Giunta Regionale in misura del 20% previa comunicazione di inizio
dei  lavori,   ed  il  restante  importo  secondo  gli  stati  di
avanzamento dei lavori medesimi.

ARTICOLO 3
(Interventi nel campo dei beni culturali)

1. È  disposto   un  programma  straordinario  degli  interventi
previsti dalla  LR 3-7-1976  n. 33,  dalla LR  4-12-1980, n. 89 e
dalla LR  28-1-1980, n.  12, a  favore di strutture che risultino
danneggiate  dall'attentato  di  Firenze  del  27-5-1993  per  un
importo di L. 1.000.000.000.

ARTICOLO 4
(Norma finanziaria)

1. Agli  oneri di  spesa derivanti dall'attuazione della presente
legge si  fa  fronte  con  la  seguente  variazione  di  bilancio
disposta per  analogo importo,  competenza e cassa, agli stati di
previsione dell'entrata  e dalla spesa del bilancio di previsione
1993.

Spesa in diminuzione:

Cap. 50240
   Fondo di riserva per spese obbligatorie      L. 4.000.000.000
   
Spesa di nuova istituzione:

Cap. 25982
   Concorso  nelle  spese  sostenute  dal Comune
   di  Firenze  per  fronteggiare  le  emergenze
   sociali e abitative a  seguito dell'attentato
   del  27-5-1993  (LR n. 44/93)                L. 2.000.000.000
   
Cap. 25984
   Contributo alla  Curia Arcivescovile di Firenze
   per il  restauro della  Chiesa di S. Stefano al
   Ponte Vecchio (LR n. 44/93)                  L. 1.000.000.000
   
Cap. 25986
   Programma straordinario  di interventi ai sensi
   della LR  3-7-1976, n.  33, della LR 4-12-1980,
   n. 89  e della  LR 28-1-1980, n. 12 a favore di
   strutture danneggiate dall'attentato di Firenze
   del 27-5-1993 (LR n. 44/93)                  L. 1.000.000.000

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata urgente ai sensi dell'art. 28 dello
Statuto e  dell'art. 127  della Costituzione  entra in  vigore il
giorno stesso della sua pubblicazione.

Firenze, 5 agosto 1993

CHITI

La presente  legge è  stata approvata dal Consiglio regionale il
29 giugno 1993 e vistata dal Commissario del Governo il 30 luglio
1993.



PUBBLICHE CALAMITÀ
BENI CULTURALI
FINANZIAMENTI

