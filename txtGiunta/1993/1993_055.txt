Norme per l'attuazione del diritto allo studio Universitario.

Il Consiglio Regionale ha approvato il 19-7-1992
Il Commissario del Governo ha apposto il visto il 7-8-1993
Il Presidente  della Giunta  Regionale promulga la seguente legge
regionale:

TITOLO I
PRINCIPI GENERALI

ARTICOLO 1
(Finalità)

1. In  attuazione degli  articoli 3  e 34  della Costituzione, la
presente legge  detta norme  per rimuovere gli ostacoli di ordine
economico e  sociale che  di  fatto  limitano  l'uguaglianza  dei
cittadini    nell'accesso    all'istruzione   superiore   e,   in
particolare, per  consentire ai  capaci e  meritevoli,  anche  se
privi di mezzi, di raggiungere i gradi più alti degli studi.

2. Nel  rispetto del  pluralismo delle competenze istituzionali e
nell'ambito   della   programmazione  nazionale  e  dei  relativi
strumenti attuativi  la Regione  persegue la  detta finalità  in
collaborazione con  le Università,  gli Istituti  di  istruzione
superiore, le  Accademie di  Belle Arti e con soggetti pubblici e
privati.

ARTICOLO 2
(Destinatari)

1. Gli  interventi di cui alla presente legge sono destinati agli
studenti iscritti  ai corsi  di studio  delle Università,  degli
Istituti di  istruzione superiore  di grado universitario e delle
Accademie di  Belle Arti  che rilasciano titoli di valore legale,
con sede  amministrativa in  Toscana, tutti denominati di seguito
Università.

2.  Gli   studenti  di  nazionalità  straniera  fruiscono  delle
provvidenze  del   diritto  allo   studio  secondo  le  modalità
stabilite dall'art. 20 della legge 2-12-1991, n. 390.

ARTICOLO 3
(Istituzione delle Aziende regionali per il DSU)

1. Si  istituiscono tre  aziende regionali  per il  DSU con  sede
amministrativa nei Comuni sedi delle Università di Firenze, Pisa
e Siena,  con il  compito di realizzare, in collaborazione con le
Università  e  nell'ambito  degli indirizzi  nazionali  e  delle
disposizioni normative  regionali, gli  interventi  di  cui  alla
presente legge.

2. Alle  Aziende fanno capo anche gli interventi da realizzare in
altre città  della Regione  sedi di  decentramento universitario
dipendenti dalle Università ove ha  sede l'Azienda.  All'Azienda
di Pisa  fanno  capo  gli  interventi  a  favore  degli  studenti
iscritti all'Accademia di Belle Arti di Carrara.

3. Le Aziende sono dotate di personalità giuridica, di autonomia
amministrativa e  gestionale e  di  proprio  personale.  Il  loro
funzionamento è disciplinato, oltre che dalla presente legge, da
un  regolamento  adottato  dal  consiglio  di  amministrazione  a
maggioranza dei componenti e approvato dal Consiglio regionale.

4. Le Aziende conformano la propria azione ai contenuti del piano
di indirizzo di cui  all'art. 28, nei limiti delle disponibilità
finanziarie di bilancio.

ARTICOLO 4
(Conferenza Regione - Università)

1. La  Conferenza tra  Regione e  Università della Toscana ha lo
scopo di  favorire il  coordinamento  nell'ambito regionale degli
investimenti di competenza dei due enti.

2. La Conferenza è costituita dai seguenti membri:

- il  Presidente della  Giunta regionale,  o  suo  delegato,  con
  funzioni di Presidente;
- i Presidenti delle Aziende regionali per il diritto allo studio
  universitario;
- cinque  rappresentanti nominati  ciascuno dai Comuni di Arezzo,
  Carrara, Firenze, Pisa, Siena;
- tre  rappresentanti del  Comitato regionale di coordinamento di
  cui  all'art. 3 della L. 14 agosto 1982, n. 590;
- un  rappresentante,   scelto  dai    rispettivi    Consigli  di
  Amministrazione,  per   ciascuna  delle  seguenti  Istituzioni:
  "Scuola Normale  Superiore di Pisa ", Scuola "S. Anna "di Pisa,
  Accademia di  Belle Arti di Firenze, Accademia di Belle Arti di
  Carrara, Istituto  Superiore di  Educazione Fisica  di Firenze,
  Università per Stranieri di Siena;
- tre  rappresentanti degli  studenti  eletti,  a  tal  fine,  in
  occasione delle  elezioni per  la nomina  della  rappresentanza
  studentesca negli organi universitari.

3. La  Conferenza esprime pareri ed avanza ipotesi sulle proposte
di sviluppo  universitario in Toscana per gli aspetti inerenti il
diritto allo  studio nonché sulla proposta di piano di indirizzo
triennale per il DSU di cui all'art. 28.

4. La  Conferenza esprime,  altresì,  pareri  sui  contenuti  di
singole  convenzioni   tese   a   promuovere   collaborazione   e
coordinamento tra  Regione ed Università su servizi e interventi
del  DSU,  quali  l'ordinamento,  l'editoria, il  tutorato di cui
all'art. 13 della L. 19-11-1990, n. 341.

5. I  risultati della  Conferenza sono  comunicati periodicamente
alla Consulta  Nazionale di cui  all'art. 6  della  L. 2-12-1991,
n. 390.

TITOLO II

Capo I
INTERVENTI

ARTICOLO 5
(Tipologia)

1. Gli  interventi che  attuano il  diritto allo  studio  sono  i
seguenti:

a) borsa di studio;
b) prestito d'onore;
c) servizio abitativo;
d) servizio di ristorazione;
e) servizio di informazione e orientamento al lavoro;
f) interventi a favore degli studenti lavoratori;
g) interventi a favore degli studenti portatori di handicap;
h) interventi per le attività culturali, ricreative e sportive;
i) interventi  di trasporto e per  l'assistenza socio - sanitaria
   secondo gli atti programmatori regionali;
l) ogni   altro    intervento,    ritenuto  utile  anche  per  le
   diversificate esigenze, previsto dal piano di indirizzo.

ARTICOLO 6
(Borse di studio)

1. la  borsa di  studio è  attribuita mediante pubblico concorso
agli studenti  in possesso  dei requisiti  di merito e di reddito
stabiliti ai  sensi del  successivo art.  14. La  borsa di studio
può essere  concessa limitatamente  al conseguimento  del  primo
diploma di  laurea o  del primo diploma universitario. Coloro che
abbiano conseguito  un diploma  universitario possono ottenere la
borsa  di  studio  per  il  conseguimento  di  una  laurea  fatta
eccezione per  gli anni  di corso  corrispondenti a  quelli per i
quali ne abbiano già eventualmente in precedenza beneficiato.

2. L'ammontare  annuale  complessivo  della  borsa di  studio  è
stabilito dal  piano di  indirizzo. Agli  studenti  vincitori  di
borsa  di   studio  non   fuori  sede  viene  detratta  la  somma
corrispondente alla  tariffa  stabilita  dall'Azienda  per  l'uso
dell'alloggio nelle residenze pubbliche.

3. La borsa di studio non può essere cumulata con le altre borse
di studio  a qualsiasi  titolo attribuite   con   l'eccezione  di
quanto previsto all'art. 7, lett. d, L. 2-12-1991, n. 390.

4.  Il   piano  di   indirizzo  stabilisce   i  criteri   per  la
determinazione del  numero  di  borse  di  studio  da  mettere  a
concorso presso  ogni sede  universitaria ai   sensi  dell'art. 8
della L. 390/ 91. A partire dal secondo anno di corso regolare le
borse di  studio vengono  ripartite per  corso di  diploma  e  di
laurea secondo  i criteri  a tal  fine  stabiliti  dal  piano  di
indirizzo.

ARTICOLO 7
(Prestito d'onore)

1. Il   prestito  d'onore è  attribuito, mediante concorso, agli
studenti in  possesso dei  prefissati  criteri  di  merito  e  di
reddito e  secondo le  modalità stabilite  dall'art. 16 della L.
2-12-1991, n. 390 e relativi adempimenti.

2. I  criteri, i  requisiti  e  l'ammontare del  prestito d'onore
sono determinati dal piano di indirizzo.

3. Le  procedure per  la concessione delle garanzie sussidiarie e
le  modalità   di   concessione   dei   prestiti   d'onore  sono
disciplinate con appositi atti della Regione.

ARTICOLO 8
(Servizio abitativo)

1. Il  servizio abitativo  ricomprende tutti gli interventi volti
ad agevolare la frequenza agli studi degli studenti fuori - sede,
iscritti alle  Università toscane,  mediante  rilevazione  della
domanda,  l'informazione  sulle  disponibilità di  alloggio,  la
ricerca   e   l'offerta   dell'alloggio.  Per  gli  studenti  non
assegnatari di  alloggio ai sensi del successivo quarto comma. il
servizio assicura altresì  l'informazione e  l'assistenza legale
per i  contratti di locazione, di esercizio di affittacamere o di
altri ad essi assimilabili.

2. Per  studente fuori  sede si  intende lo studente residente in
Comune diverso  da quello sede  dell'Università frequentata, con
tempi di percorrenza tra detti Comuni, mediante mezzi pubblici di
trasporto, superiori ad un'ora.

3. L'alloggio  può  essere  situato  in immobili  di  proprietà
dell'Azienda  o ad essa trasferiti a tal fine in  comodato d'uso,
nonché in  immobili di  proprietà di  altri soggetti pubblici o
privati,  a   disposizione   dell'Azienda   previa    convenzione
stipulata a qualsiasi titolo con i proprietari stessi.

4.  Gli   alloggi  di  cui  al  precedente  terzo  comma  vengono
assegnati, con  specifico provvedimento,  agli studenti  iscritti
non oltre  il secondo  anno fuori  corso, a  seguito di  apposito
concorso da  effettuarsi secondo  i criteri,  ivi compresi quelli
relativi  alla  determinazione  delle  tariffe,  e  le  modalità
indicati dal  piano di  indirizzo di   cui   all'art.  28,  e  da
concludersi con  la  pubblicazione  delle  graduatorie  entro  il
termine utile per garantire ai vincitori la frequenza agli studi,
comunque entro  la data  a tal  fine  stabilita  dall'Azienda  in
accordo  con  l'Università. A tal fine il numero degli alloggi a
concorso deve essere precisato annualmente nel relativo bando.

5. L'assegnazione  degli  alloggi è disposta prioritariamente ai
borsisti  fuori   sede  che   abbiano   presentato   domanda   di
partecipazione al concorso relativo agli alloggi stessi.

6. Il  piano di  indirizzo può  disporre che  gli studenti fuori
sede iscritti  al  primo  ed  al  secondo  anno  di  corso  siano
obbligati a  presentare,  all'atto  della  domanda  di  borsa  di
studio,  anche   domanda  di   alloggio.  In   caso  di   mancata
presentazione della  domanda di  alloggio, se vincitori, di borsa
di  studio,   dall'ammontare   complessivo  della  stessa  verrà
detratta la  somma  corrispondente  alla  tariffa  stabilita  dal
l'Azienda per l'uso dell'alloggio.

7. Nelle   residenze  di   proprietà  o   in   comodato    d'uso
all'Azienda,  agli  studenti  sono   forniti,   oltre  ai servizi
logistici,  anche  spazi  comuni  destinati  alla  lettura,  allo
studio e alla ricreazione.

8. Il servizio abitativo nei periodi di tempo libero da attività
accademiche è  a  disposizione  dell'Azienda  per i  propri fini
istituzionali e per quelli dell'Università.

9. L'utilizzazione  delle  strutture abitative è disciplinata da
apposito regolamento  che, tra  l'altro, definisce gli obblighi e
i diritti degli studenti alloggiati.

ARTICOLO 9
(Servizio ristorazione)

1. Il servizio ristorazione deve essere organizzato in modo che:

a) si  realizzi una razionale diffusione delle strutture rispetto
   alle sedi  universitarie e in riferimento alle esigenze e agli
   orari delle attività didattiche e di studio;
b) risulti    flessibile  e  modulato  nella  tipologia  e  nella
   composizione rispetto  alle mutevoli  e diversificate esigenze
   della domanda;
c) sia  garantito il  massimo di  economicità  nell'utilizzo dei
   locali, degli impianti e del personale rispetto alla domanda.

2. Al  servizio  possono  accedere  gli  studenti  iscritti  alle
Università  toscane   e  gli   studenti  di   altre  Università
temporaneamente   presenti   per   motivi   di   studio,   previa
autorizzazione del direttore dell'Azienda.

3.  L'accesso  al  servizio   ristorazione   da  parte  di  altri
interessati, ivi  compreso il personale  dell'Università nonché
quello dipendente  da enti  pubblici e  privati, può aver luogo,
purché senza  oneri a  carico delle  Aziende, mediante  apposita
convenzione e fatta comunque salva la funzionalità del servizio.

4.  Gli  studenti  di  cui  al  2o  comma  accedono  al  servizio
ristorazione a  tariffe  differenziate  stabilite  dalle  Aziende
secondo gli  indirizzi del Piano di indirizzo, tenuto conto anche
dell'andamento  della  spesa nel corso  dell'anno con riferimento
allo stanziamento  del bilancio  di previsione per il servizio di
ristorazione.

ARTICOLO 10
(Servizio informazione e orientamento al lavoro )

1. Il   servizio  informazione   e   orientamento  al  lavoro  ha
l'obiettivo di favorire la conoscenza dei profili professionali e
del mercato  del  lavoro  qualificato,  e  a  tal  fine  fornisce
strumenti  per   operare  una   scelta  consapevole  legata  alle
caratteristiche e alle propensioni individuali.

2.  Il  servizio  è  rivolto  alla  generalità  degli  studenti
universitari, ai  neodiplomati di  scuola media  superiore  e  ai
laureati, allo scopo di agevolare il collegamento tra percorsi di
studio e percorsi di lavoro.

3. Il  servizio collabora  con  l'Università, in particolare col
servizio di  orientamento universitario,  con le Province e con i
Comuni che  abbiano sviluppato iniziative analoghe, raccordandosi
alle previsioni  della LR  17-7-1989, n.  45.  Le  collaborazioni
avvengono, di  regola, tramite la convenzione di cui  all'art. 25
della L. 2-12-1991, n. 390.

ARTICOLO 11
(Studenti lavoratori)

Le aziende  attuano interventi a favore degli studenti lavoratori
che abbiano i requisiti di cui  all'art. 4, lett. a), della L. 2-
12-1991,  n.   390  e  collaborano  con  le  Università  per  il
raggiungimento degli  obiettivi indicati dagli articoli 12, lett.
b) e  c), e  14, L.  2-12-1991, n.  390, rivolti  a sostenere  la
frequenza ai  corsi per studenti lavoratori e a quelli intensivi,
nonché a   favorire  lo  studio  individuale,   anche   mediante
l'apertura in ore serali di biblioteche e laboratori.

ARTICOLO 12
(Interventi a favore di studenti portatori di handicap)

1. Le  Aziende, ad integrazione degli interventi erogati ai sensi
della L.  5-2-1992, n.  104, intervengono a favore degli studenti
portatori di  handicap con  forme di  ausilio strumentale  per le
attività didattiche, ovvero con provvidenze in denaro secondo il
tipo e il grado di invalidità.

2. Le  Aziende intervengono  per rimuovere  impedimenti  che  non
consentano al portatore di handicap di fruire correttamente delle
attività e dei servizi del diritto allo studio universitario.

ARTICOLO 13
(Attività culturali, sportive e ricreative )

Le  Aziende,   a  mezzo   di  convenzioni   con  le  Università,
collaborano per  sostenere le  attività  culturali,  sportive  e
ricreative, nei  limiti di  cui alla  legge  28-6-1977,  n.  394,
"Potenziamento  dell'attività  sportiva universitaria ", alla L.
3-8-1985, n.  429, "Norme  per la  gestione dei contributi di cui
all'articolo  11  della  legge 18-12-1951, n. 1551, versati dagli
studenti delle università e degli istituti superiori", e alla L.
2-12-1991, n. 390, "Norme sul diritto agli studi universitari".

Capo II
ACCESSO AGLI INTERVENTI

ARTICOLO 14
(Requisiti)

I criteri  per la  determinazione del  merito e  delle condizioni
economiche degli  studenti,  nonché  per  la  definizione  delle
relative  procedure  di  selezione  ai  fini   dell'accesso  agli
interventi di  cui alla presente legge, sono fissati dal piano di
indirizzo  in  conformità  all'art. 4  della legge 2-12-1991, n.
390.

ARTICOLO 15
(Accertamenti)

1.  Ai    fini   dell'ammissione   ai   benefici   previsti   per
l'attuazione del diritto agli studi  universitari,  gli  studenti
interessati, ove  necessario, sono tenuti a produrre  all'Azienda
erogatrice   un'autocertificazione,  ai  sensi  dell'articolo  24
della legge  13 aprile  1977, n.  114, attestante  le  condizioni
reddituali ed  economiche proprie  e  dei  componenti  il  nucleo
familiare di  appartenenza, sottoscritta  anche dai  titolari dei
redditi in essa indicati.

2. In relazione a quanto disposto dal comma 1, le Aziende possono
richiedere  alle   intendenze  di   finanza   l'effettuazione  di
controlli e verifiche fiscali.

3. Le  Aziende inviano,  comunque, gli  elenchi  dei  beneficiari
delle provvidenze economiche  all'Amministrazione finanziaria.

ARTICOLO 16
(Dichiarazioni non veritiere - Sanzioni)

1. Chiunque  presenti dichiarazioni  non veritiere  proprie o  di
propri congiunti,  al fine  di fruire dei relativi interventi, è
soggetto ad  una sanzione amministrativa pecuniaria dal doppio al
sestuplo  dell'importo  percepito  o  della   tariffa relativa al
servizio illecitamente goduto e  perde  il  diritto  ad  ottenere
altre erogazioni per la  durata  del corso degli studi, salva, in
ogni  caso,   l'applicazione  delle  norme  penali  per  i  fatti
costituenti reato.

2. Per  le sanzioni  amministrative si  applicano le norme di cui
alla legge 24-11-1981, n. 689.

ARTICOLO 17
(Pubblicità)

Per gli adempimenti di cui  all'art. 24 della L. 2-2-1991, n. 390
le  Aziende  inviano con  scadenza  semestrale  alle  Università
l'elenco di  tutti i  beneficiari delle provvidenze di  cui  alla
presente legge, ripartite per tipologia di intervento.

Capo III
FUNZIONAMENTO E GESTIONE

ARTICOLO 18
(Modalità di gestione)

1. Le  Aziende regionali  per il  DSU realizzano gli interventi e
gestiscono i servizi di cui alla presente legge:

a) direttamente per gli interventi previsti  dall'art. 5, lettera
   a) e b);
b) direttamente  o in  concessione o per mezzo di convenzioni con
   enti pubblici  e  privati,  con  soggetti  individuali  e  con
   associazioni e cooperative studentesche universitarie, per gli
   interventi di cui  all'art. 5, lettere c) e d);
c) direttamente  o per convenzione  per  gli  interventi  di  cui
   all'art. 5, lettere e), f), g), h), i) ed l).

2. I servizi e gli interventi di cui al primo comma, lettera b) e
c), sono  gestiti e  realizzati in  base a  criteri di  qualità,
efficienza ed  economicità e  secondo gli indirizzi del piano di
indirizzo. Nel  caso  di  interventi  gestiti  in  concessione  o
convenzione essi devono essere affidati a costi non superiori e a
caratteristiche non inferiori a quelli della gestione diretta.

3. Le  Aziende stabiliscono con appositi regolamenti sui servizi,
tra  l'altro, gli standard qualitativi degli stessi, le modalità
per il loro svolgimento e il loro utilizzo.

4. I servizi sono organizzati ed erogati in modo da soddisfare le
esigenze di  carattere didattico e scientifico  dell'Università,
in armonia con il calendario accademico.

5. Per  garantire il  controllo degli  utenti sulla  qualità dei
servizi e  delle attività  di cui  al comma  1, presso  ciascuna
Azienda è  costituita una commissione di cinque studenti eletti,
a tale  fine, in  occasione delle  elezioni per  la nomina  della
rappresentanza  studentesca,   negli  organi   universitari.   La
Commissione ha diritto di accesso nei locali destinati ai servizi
predetti; formula  al Consiglio di Amministrazione e al direttore
rilievi e proposte sulla qualità dei servizi stessi.

ARTICOLO 19
(Partecipazione al costo dei servizi)

1. La  fruizione  dei  servizi  comporta  per  gli  studenti  una
partecipazione al  costo del  servizio stesso  secondo i  criteri
individuati dal piano di indirizzo.

2. Le  Aziende possono disporre, anche in deroga ai limiti minimi
di  contribuzione   stabiliti  al   riguardo  dalla  legislazione
statale,  particolari  agevolazioni  nell'uso di  alcuni servizi,
purché ciò avvenga esclusivamente a favore di studenti capaci e
meritevoli e  privi di  mezzi, secondo  i criteri  e le modalità
stabiliti dal piano di indirizzo.

TITOLO III
LE AZIENDE REGIONALI

Capo I
ORGANIZZAZIONE DELLE AZIENDE

ARTICOLO 20
(Regolamento organizzativo)

1. Il  regolamento organizzativo di cui  all'art. 3, nel rispetto
dei principi  fondamentali previsti dalla legge 7 agosto 1990, n.
241,  e   dalla  relativa   normativa  regionale  di  attuazione,
disciplina tra l'altro:

a) le  modalità   di   convocazione,  votazione  e  quanto altro
   necessario   per  il  funzionamento  degli  organi  collegiali
   dell'Azienda;
b) i  requisiti, le  modalità  di  assunzione  e  le  competenze
   amministrative del  Direttore, ferme  restando le attribuzioni
   fissate dalla legge;
c) l'articolazione     della     struttura     organizzativa    e
   l'ordinamento degli uffici;
d) le  modalità di  attuazione della  pubblicità degli  atti  e
   dell'accesso ai documenti.

ARTICOLO 21
(Organi)

Sono organi dell'Azienda:

a) il Consiglio di Amministrazione;
b) il Presidente;
c) il Collegio dei revisori.

ARTICOLO 22
(Consiglio di amministrazione)

1. Il consiglio di amministrazione  dell'Azienda regionale per il
DSU è  nominato,  a  norma   dell'art.  58  dello  Statuto,  dal
Consiglio regionale ed è composta da:

a) Il presidente;
b) 4  rappresentanti  dell'Università  di  cui due  eletti dalla
   componente studentesca;
c) 4  rappresentanti della  Regione  scelti  fra  le  persone  di
   comprovata e  specifica esperienza  tecnico  -  amministrativa
   acquisita nella gestione di strutture pubbliche o private.

2. I componenti del Consiglio di amministrazione durano in carica
5 anni,  salvo la  componente  studentesca  che  viene  rinnovata
contestualmente  al  rinnovo  delle  rappresentanze  studentesche
negli organismi  di governo degli Atenei; decadono, in ogni casi,
al termine del mandato  dell'organismo che li ha eletti. I membri
possono essere confermati per una sola volta.

3. In  caso di  dimissioni o  decadenza  per  qualunque  causa  i
componenti del Consiglio sono sostituiti con atto  dell'organismo
o  ente  di  cui  erano  espressione.  Se  il  componente  è  un
rappresentante degli  studenti, subentra  il primo dei non eletti
nella lista.

4. I  componenti del  Consiglio di  Amministrazione  che  vengono
nominati  successivamente   alla   costituzione   del   Consiglio
rimangono in carica sino alla scadenza dello stesso.

5. Le  funzioni di  Segretario del  Consiglio di  amministrazione
sono svolte  dal Direttore  dell'Azienda  che  firma  i  relativi
verbali.

6. Il  Consiglio di  Amministrazione definisce gli obiettivi ed i
programmi da attuare, indica le priorità ed emana le conseguenti
direttive  generali  per  l'azione amministrativa  e la gestione,
verifica   la    rispondenza   dei   risultati   della   gestione
amministrativa alle direttive generali impartite. In particolare,
sono di competenza del Consiglio di amministrazione:

il regolamento organizzativo dell'Azienda;

- la  nomina  del  Direttore  e   l'adozione  dei   provvedimenti
  relativi al rapporto di lavoro dello stesso;
- i regolamenti di cui all'art. 18, terzo comma;
- la pianta organica e le sue variazioni;
- il  bilancio di  previsione con  il relativo  piano annuale  di
  attività e il conto consuntivo;
- le tariffe dei servizi;
- l'acquisto  di  beni  immobili  e, previa  autorizzazione della
  Giunta Regionale, l'alienazione dei beni immobili;
- l'accettazione di donazioni, eredità e legati;
- l'accensione di mutui.

ARTICOLO 23
(Presidente)

1. Il Presidente è nominato dal Consiglio Regionale, su proposta
della  Giunta  regionale,  d'intesa  con  l'Università,  e  deve
possedere  i   requisiti  richiesti  per  i  consiglieri  di  cui
all'art. 22.

2. Il  Presidente ha  la  legale   rappresentanza   dell'Azienda,
convoca il Consiglio di amministrazione, fissandone  l'ordine del
giorno, e lo presiede.

3. In  caso di assenza, impedimento temporaneo o cessazione dalla
carica, il  Presidente viene sostituito nelle suddette competenze
dal consigliere anziano per età.

ARTICOLO 24
(Collegio dei revisori)

1. Il  Collegio dei  revisori è composto da: tre membri iscritti
nel registro dei revisori contabili di cui al DL 27-1-1992, n. 88

2. Il  Collegio è  nominato  con  voto  limitato  dal  Consiglio
regionale che ne individua anche il presidente.

3. I  Revisori rimangono  in carica  per  la  stessa  durata  del
Consiglio di  amministrazione e  possono essere  riconfermati una
sola volta.

4.  Il  Collegio  dei  revisori  esamina  tutti  i  provvedimenti
amministrativi  dell'Azienda  sotto il profilo della legittimità
contabile ed amministrativa.

5. Gli atti di cui al precedente comma sono trasmessi al Collegio
dei  revisori  dal  Direttore  entro  cinque  giorni  dalla  loro
adozione. Il  Collegio si  esprime su  ognuno di  essi  entro  15
giorni ed  ha facoltà  di acquisire   tutta  la   documentazione
d'ufficio.

6. Le  osservazioni   del  Collegio   dei   revisori   sospendono
l'esecutività  degli  atti  amministrativi  che  tuttavia devono
essere confermati dall'organo competente entro 15  giorni   dalla
ricezione delle osservazioni.

7. In  caso di  mancata conferma gli effetti giuridici  dell'atto
cessano allo spirare del termine utile per la conferma stessa.

8. Il  Collegio dei  revisori invia  al Presidente  della  Giunta
regionale  dettagliata   relazione   trimestrale   sull'attività
amministrativa  dell'Azienda e sullo  svolgimento  dell'azione di
controllo.

ARTICOLO 25
(Direttore)

1. Il  Direttore  dell'Azienda  è  nominato  dal   consiglio  di
amministrazione sulla  base di  comprovati  requisiti  tecnico  -
professionali  secondo  le  modalità  previste  dal  regolamento
organizzativo di cui all'art. 3.

2. L'incarico  di Direttore è affidato per un periodo massimo di
cinque anni, e può essere rinnovato.
L'incarico  è attribuito mediante assunzione a contratto, previa
selezione pubblica,  con le  modalità di cui  all'art. 21, comma
6o e seguenti, della LR 21-8-1989, n. 51.

3. Il  trattamento economico  del Direttore  è  determinato  dal
consiglio di  amministrazione,  con  riferimento  al  trattamento
spettante al dirigente regionale di 2a qualifica.

4. Qualora, a seguito dello svolgimento delle procedure di cui al
precedente secondo comma,  l'incarico di Direttore sia attribuito
ad  un   dipendente  del  ruolo  unico  regionale,  questi  viene
collocato  in   aspettativa  senza   assegni,   per   la   durata
dell'incarico, con provvedimento della Giunta regionale.

5.  Al  Direttore  spetta  la  gestione  finanziaria,  tecnica  e
amministrativa,  compresa   l'adozione  di  tutti  gli  atti  che
impegnano  l'amministrazione  verso  l'esterno, mediante autonomi
poteri  di   spesa,  di  organizzazione  delle  risorse  umane  e
strumentali  e   di  controllo.  Il  Direttore  è  personalmente
responsabile della gestione e dei relativi risultati.

6. Gli  atti che  comportano impegni  di spesa  portano la  firma
congiunta  del   Direttore  e   del  funzionario   preposto  alla
ragioneria.

7. Il  Direttore formula le proposte degli atti di competenza del
Consiglio di amministrazione.

8. Il  Direttore  dirige  il  personale  e  sovrintende  al  buon
funzionamento degli uffici e dei servizi.

9. L'incarico  di Direttore può essere revocato dal Consiglio di
amministrazione con  motivato provvedimento  per gravi violazioni
di legge o inadempienti in relazione agli obiettivi contenuti nel
piano di  attività o  delle  direttive  generali  impartite  dal
Consiglio di amministrazione.

ARTICOLO 26
(Indennità)

Ai componenti  degli organi delle Aziende del diritto allo studio
universitario competono  delle indennità che vengono determinate
dalla Giunta regionale.

ARTICOLO 27
(Struttura organizzativa)

L'articolazione  della   struttura  e  l'ordinamento degli uffici
sono individuati  e disciplinati con regolamento organizzativo di
cui  all'art. 3  adeguandosi a quanto previsto dalla LR 6-9-1973,
n. 55 e successive modificazioni.

ARTICOLO 28
(Piano di indirizzo)

1.  La   Giunta  regionale,   sentita  la  Conferenza  Regione  -
Università  e   le   Aziende,  sottopone   all'approvazione  del
Consiglio regionale  la proposta  di piano  di indirizzo  per  il
diritto allo studio universitario.

2. Il  piano di  indirizzo viene  approvato  ogni  tre  anni,  in
corrispondenza  con   l'adozione   del   programma  regionale  di
sviluppo ed aggiornato eventualmente ogni anno.

3. Il piano di indirizzo dispone:

a) gli  eventuali altri  interventi previsti  dall'art.  5, lett.
   1);
b) l'ammontare   annuale  e i  criteri per  la determinazione del
   numero delle  borse di studio, per la loro ripartizione tra le
   Aziende nonché fra Facoltà e anni di corso;
c) i  criteri, i  requisiti e  l'ammontare  del prestito  d'onore
   previsti all'art. 7;
d) gli  indirizzi e  le modalità di assegnazione e i criteri per
   la  determinazione   delle   tariffe   dell'alloggio,  di  cui
   all'art. 8, quarto comma;
e) gli indirizzi per la determinazione delle tariffe del servizio
   di ristorazione di cui all'art. 9, quarto comma;
f) i  criteri per la determinazione del merito e delle condizioni
   economiche,  nonché   per  la   definizione  delle   relative
   procedure di  selezione per  l'accesso  agli interventi di cui
   alla presente legge;
g) gli indirizzi per la gestione e la realizzazione dei servizi e
   degli investimenti ai sensi  dell'art. 18, secondo comma;
h) i  criteri e le modalità per la partecipazione degli studenti
   al costo dei servizi, anche con tariffe differenziate;
i) gli  indirizzi per  l'attuazione  da  parte  delle aziende del
   controllo di gestione.

4.  La   Giunta  regionale   assegna  alle   Aziende  le  risorse
finanziarie  per   le  spese  di  gestione  e  per  le  spese  di
investimento, secondo i criteri e i parametri contenuti nel piano
di indirizzo,  e stabilisce  il numero  delle borse  di studio ai
sensi del precedente terzo comma, lettera b).

5.  La   Giunta  regionale  presenta  una  relazione  annuale  al
Consiglio   sull'attività delle  Aziende  per  il  diritto  allo
studio e sulla propria attività di vigilanza.

ARTICOLO 29
(Approvazione degli atti fondamentali)

1. Sono  soggetti   all'approvazione del  Consiglio regionale, su
proposta della  Giunta regionale,  i seguenti  atti delle Aziende
per il DSU:

a) il regolamento organizzativo e le relative modifiche;
b) gli  atti di  bilancio con    l'allegato  piano  di  attività
   annuale e i risultati finali del controllo di gestione.

2. Sono  soggette   all'approvazione della  Giunta  regionale  le
piante organiche deliberate dai Consigli di Amministrazione.

ARTICOLO 30
(Vigilanza)

1.   La     Giunta     regionale    esercita     la    vigilanza
sull'amministrazione delle Aziende ai  sensi  dell'art. 58 dello
Statuto.

2. Nell'esercizio di tali poteri la Giunta regionale:

a) dispone  ispezioni mediante nomina di uno o più ispettori fra
   il personale regionale dirigente;
b) provvede, previa diffida agli organi  dell'ente, al compimento
   di atti  resi  obbligatori  da  disposizioni  di  legge  e  di
   regolamento,  quando   gli  amministratori   ne  rifiutino   o
   ritardino l'adempimento.

3. In  caso di  persistente carenza di funzionamento o di gravi e
ripetute violazioni  di leggi  o di  prescrizioni programmatiche,
con decreto  del Presidente  della Giunta  regionale su  conforme
deliberazione  della  stessa,  il  Consiglio  di  amministrazione
dell'Azienda  è  sciolto   ed   è   nominato    un  commissario
straordinario per gestione dell'ente per un periodo non superiore
a 6 mesi.

ARTICOLO 31
(Azioni regionali)

1. La Giunta regionale:

- promuove  studi e  ricerche in  materia di  diritto allo studio
  universitario;
- raccoglie e diffonde informazioni e statistiche sul settore del
  diritto allo  studio universitario e sulle condizioni di studio
  in Toscana;
- verifica i risultati della gestione delle Aziende.

2. Gli  elaborati prodotti  dalla Giunta regionale sono trasmessi
anche alla Conferenza Regione - Università di cui  all'art. 4.

TITOLO IV
BILANCI, CONTABILITÀ, CONTRATTI

ARTICOLO 32
(Personale)

1.  Per  ciascuna  delle  Aziende  per  il  diritto  allo  studio
universitario è istituito un apposito ruolo del personale.

2.  Al  personale  delle  Aziende  per  il  diritto  allo  studio
universitario si  applica lo  stato giuridico  e  il  trattamento
economico del  personale di  ruolo della  Regione Toscana,  così
come disciplinato dalla normativa vigente.

3. Le  dotazioni organiche  delle Aziende  per  il  diritto  allo
studio   universitario    sono   adottate,   nei   limiti   delle
disponibilità  di   bilancio,   dai   rispettivi   Consigli   di
Amministrazione e  sono  soggette  all'approvazione  della Giunta
Regionale. Alla  copertura delle  piante  organiche  si  provvede
mediante:

a) personale regionale trasferito:
b) attivazione  di procedure  di mobilità  del  personale  della
   Regione Toscana;
c) assunzione  di personale  con  le  modalità  e  le  procedure
   previste dalla normativa regionale.

4. Ai  fini di  una maggiore  economicità  di  gestione,  previe
opportune intese,  ciascuna  delle  Aziende  può  utilizzare  le
graduatorie dei  concorsi, che  siano stati  banditi da una delle
altre Aziende o dalla Regione Toscana.

5. Attraverso  idonee intese possono essere attivate procedure di
mobilità del personale fra le Aziende e fra queste e la Regione.
Restano immutati  la  qualifica  d'inquadramento  e la  posizione
economica in godimento.

ARTICOLO 33
(Patrimonio)

1.  La   Regione   trasferisce   alle    Aziende,   con   effetto
dall'esecutività  della    apposita   deliberazione   di  Giunta
Regionale, i beni mobili, immobili e le attrezzature destinate al
raggiungimento dei  fini della  presente legge  e riacquistate ai
sensi  dell'art.  10  della   LR  n.  62/  89.  Detti  beni  sono
trasferiti nello  stato di  fatto e  di diritto in cui si trovano
risultante dal verbale di consegna.

2. Il patrimonio delle Aziende regionali per il DSU è costituito
altresì dai  beni mobili  e immobili  derivanti da acquisizioni,
donazioni, eredità e legati.

3. Fatta salva la possibilità di alienazione dei beni secondo le
previsioni  dell'art.  22,  comma sesto, della presente legge, il
patrimonio delle  Aziende è  vincolato  nell'uso  all'attuazione
degli interventi del DSU di cui al precedente art. 5.

4. L'individuazione   ed  il  trasferimento  dei  beni,  la  loro
consegna ed  il riacquisto  da parte  della  Regione  dell'intero
patrimonio  delle  aziende  per  il  DSU  in  caso   di  modifica
dell'assetto  istituzionale  del  settore seguono le disposizioni
di cui alla LR n. 62/ 89.

5. L'utilizzo dei  beni  messi a disposizione  dall'Università o
da altri  Enti per  gli scopi  previsti dalla  presente legge  è
regolato  da  apposita  convenzione  tra  l'ente   interessato  e
l'Azienda ai sensi dell'art. 21 della L. 2-12-1991, n. 390.

ARTICOLO 34
(Tasse e contributi)

1. La  tassa prevista  dal primo   comma  dell'art. 190 del testo
unico approvato  con RR  31 agosto  1933, n.  1592, a  carico  di
coloro    che    conseguono     l'abilitazione     dell'esercizio
professionale essendo  provvisti di  titolo accademico conseguito
in una  Università avente  sede in  Toscana, è  fissata in lire
150.000.

2. L'effettuato  pagamento,   da   eseguirsi  su  apposito  conto
corrente  postale   intestato  alla   regione  Toscana,  Servizio
Tesoreria, deve  essere  dimostrato  all'atto  della consegna del
titolo di  abilitazione ovvero,  per le  professioni per le quali
non   si   fa   luogo   al   rilascio   del   titolo,    all'atto
dell'iscrizione nell'albo o nel ruolo professionale.

3. I contributi di cui agli articoli 2 e 4 della legge 18-2-1951,
N. 1551,  sono corrisposti  dagli  studenti   all'Università  di
appartenenza le  quali provvedono  con ricorrenza  bimestrale  ad
accreditare alla Regione le somme riscosse.

4. Per quanto non disposto dal presente articolo, si applicano le
norme previste in materia di tasse sulle concessioni regionali.

ARTICOLO 35
(Mezzi finanziari)

Le Aziende acquisiscono le proprie risorse attraverso:

- finanziamenti regionali;
- proventi  dei servizi  resi per  l'attuazione  del diritto allo
  studio universitario;
- rimborsi,  recupero, entrate  diverse per  i servizi resi dalle
  Aziende;
- proventi derivanti dalla alienazione del patrimonio;
- accensione di mutui;
- donazioni, eredità e legati.

ARTICOLO 36
(Bilanci, contabilità e contratti)

1. Le  Aziende gestiscono  le proprie  attività secondo le norme
regionali in materia di contratti, demanio, patrimonio, economato
e contabilità, in quanto applicabili.

2. Entro  novanta giorni  dall'entrata  in vigore della  presente
legge la  Giunta regionale, con propria deliberazione, approva lo
schema - tipo dei bilanci delle Aziende.

TITOLO V
DISPOSIZIONI FINALI

ARTICOLO 37
(Revoca della  delega delle funzioni, scioglimento e liquidazione
delle Aziende comunali per il DSU)

1.  La   delega  delle   funzioni  amministrative  relative  agli
interventi per il Diritto allo Studio Universitario, conferite ai
Comuni  in  base  all'art. 14  della LR  n. 37  del 14-6-1989, è
revocata.

2. Le Aziende, istituite dai Comuni destinatari di delega a norma
dell'art.  14 della  LR  n.  37 del  14-6-1989, sono sciolte e la
Giunta regionale  nomina  per  ciascuna  azienda  il  Commissario
straordinario  e   liquidatore  con   i   poteri   di   ordinaria
amministrazione al  fine di  predisporre le condizioni e gli atti
necessari alla liquidazione e di assicurare  l'ordinaria gestione
amministrativa dell'Azienda stessa.

3. Il  Commissario straordinario  e liquidatore  ha il compito di
predisporre,  entro  sei   mesi   dall'entrata  in  vigore  della
presente    legge,    il    piano    liquidazione,   accompagnato
dall'inventario dei beni, in proprietà o comunque a disposizione
dell'Azienda, dalla  ricognizione dei rapporti attivi e passivi e
dall'elenco  del  personale  in servizio,  articolato  secondo  i
diversi profili  professionali.  Entro  lo  stesso  termine  sono
costituiti gli organi dell'Azienda.

4. I Commissari straordinari e liquidatori per le Aziende di Pisa
e di  Siena hanno  altresì  il  compito  di  predisporre  quanto
stabilito ai  precedenti commi  2  e  3  in  ordine  al  previsto
subingresso delle  Aziende, istituite con sede in Pisa e in Siena
ai  sensi   dell'art.  3   della  presente  legge,  nei  rapporti
instaurati rispettivamente  dai Comuni  di Carrara  e  di  Arezzo
nell'esercizio   della  delega    per  il   diritto  allo  studio
universitario conferita con LR 14 giugno 198, n. 37.

5. La  deliberazione del  Consiglio Regionale di approvazione del
piano  di  liquidazione  provvede  anche  alla  dichiarazione  di
estinzione  delle  Aziende,  disponendo  altresì  in  ordine  al
subingresso da  parte delle Aziende per il DSU istituite ai sensi
dell'art.  3  della  presente legge nei rapporti attivi e passivi
ed all'assegnazione   alle  stesse dei  beni mobili,  immobili ed
attrezzature a norma della LR 11 settembre 1989 n. 62.

6. Con  l'approvazione  del  piano  di liquidazione  da parte del
Consiglio  Regionale   cessano   le   funzioni   di   Commissario
straordinario e liquidatore.

ARTICOLO 38
(Norme transitorie)

1. Il personale del ruolo unico regionale in posizione di comando
ai Comuni per il diritto allo studio universitario, è trasferito
con il  relativo posti di pianta organica  all'Azienda per il DSU
territorialmente competente.    All'atto  del  trasferimento  dei
posti alle  Aziende, la  Regione Toscana  provvede alla riduzione
della propria  pianta organica  con le procedure di cui  all'art.
4, comma secondo, della LR 11-9-1989, n. 62.

2. Il personale regionale trasferito ai Comuni per lo svolgimento
di compiti relativi al diritto allo studio universitario ai sensi
dell'art.  3,  primo   comma,  della  LR  11-9-1989,  n.  62,  è
trasferito con il relativo posto di pianta organica dai ruoli del
Comune a quelli  dell'Azienda territorialmente corrispondente.
Dalla data di tale trasferimento cessa il finanziamento regionale
ai Comuni per la copertura delle spese di detto personale.

3. In  fase  di  prima  applicazione  della  presente  legge,  le
dotazioni organiche  trasferite alle  Aziende ai  sensi del primo
comma del  presente articolo,  diventeranno definitive al termine
delle procedure  concorsuali previste  dall'art. 3 della LR 11-9-
1989, n.  62 che  l'Amministrazione  regionale  espleterà per il
personale stesso.   Nell'ambito delle disponibilità del bilancio
delle Aziende, è assicurata la copertura finanziaria degli oneri
relativi al personale trasferito.

4. Al  personale regionale  trasferito si  applicano  i  benefici
derivanti dalle  disposizioni di  cui alla LR 10-5-1982, n. 35. I
relativi oneri  sono a  carico della Regione Toscana che provvede
direttamente all'erogazione dei benefici stessi.

5. In  caso di passaggio della gestione diretta ad altre forme di
erogazione  dei   servizi,  le  Aziende  operano,  programmandola
tempestivamente, una  graduale riconversione e ricollocazione del
personale anche mediante opportune iniziative di riqualificazione
professionale.

6. Fino  alla   pubblicazione   dell'elenco  di  cui  al  decreto
legislativo 27  gennaio 1992,  n. 88,  per  essere  nominati  nel
Collegio dei  revisori di  cui  all'art. 24 della presente legge,
è richiesto  il  possesso   dei  requisiti   per  la  iscrizione
nell'elenco predetto.

7. In  fase di  prima attuazione  e fino  allo svolgimento  delle
prime consultazioni elettorali studentesche per  l'elezione delle
rappresentanze negli organismi di governo degli Atenei:

a) sono nominati quali membri del Consiglio di Amministrazione di
   ciascuna  Azienda  gli  studenti  attualmente  in  carica  nei
   Consigli di  Amministrazione delle  Aziende  comunali  per  il
   diritto allo studio universitario;
b) sono nominati quali rappresentanti degli studenti in seno alla
   Conferenza Regione  - Università  di cui  all'art.  4   della
   presente  legge,   coloro  che,  fra  i  membri  di  cui  alla
   precedente lettera  a),  rappresentano  in  ciascuno  dei  tre
   Consigli di  Amministrazione delle  Aziende la  lista  che  ha
   ottenuto il  maggior numero  di voti  nelle  elezioni  per  il
   diritto allo studio universitario;
c) fanno  parte della Commissione di controllo degli utenti sulla
   qualità dei  servizi e  sulle attività,  di cui  all'art. 18
   della presente legge, cinque studenti nominati tra quelli che,
   nelle elezioni  per  il  Consiglio  di  Amministrazione  delle
   soppresse aziende,  abbiano, in  rapporto proporzionale  tra i
   voti della lista di appartenenza e i voti complessivi espressi
   nella   elezione,  riportato  più  voti,  con  arrotondamento
   all'unità per la lista che abbia il resto superiore a 50%.

8.  Nelle   more   dell'attivazione   delle   procedure   per  la
concessione  dei  prestiti  d'onore di cui  all'art. 16, comma 3,
della legge  2 dicembre  1991, n.  390, il  servizio di  prestito
verrà assicurato  secondo le previsioni  dell'art. 7 della LR 14
giugno 1989,  n. 37, e delle relative convenzioni con Istituti di
credito appositamente attivate.

9. Per  gli interventi  relativi  all'anno accademico 1993/ 94 si
applica il programma regionale di cui alla LR 14-6-1989, n. 37.

ARTICOLO 39
(Norma finanziaria)

Agli oneri  di spesa  derivanti dalla presente legge si fa fronte
per  l'esercizio  1994 e per gli esercizi successivi con legge di
bilancio.

ARTICOLO 40
(Norma finale)

1. È abrogata la LR 14-6-1989, n. 37.

2. Fino  all'entrata  in  vigore  dei regolamenti  previsti dalla
presente legge,  e per la parte disciplinata da ciascuno di essi,
si applica,  in quanto  compatibile, il  regolamento regionale 24
marzo 1992, n. 2.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 11 agosto 1993

La presente  legge è  stata approvata dal Consiglio Regionale il
19-7-1993 ed è stata vistata dal Commissario del Governo il 7-8-
93



ORGANIZZAZIONI PUBBLICHE
SISTEMA EDUCATIVO
ORDINAMENTO

