Finanziamenti    regionali     per    l'esercizio   di   funzioni
amministrative  delegate   dalla  Regione   agli   enti   locali.
Classificazione nei bilanci e rendicontazione delle spese.

Il Presidente  della Giunta  Regionale promulga la seguente legge
regionale:

ARTICOLO 1
(Oggetto e finalità della legge)

1. La  presente legge, in attuazione dei vigenti principi volti a
promuovere  il   programmato  uso  delle  risorse  e  il  massimo
coordinamento   della    finanza    pubblica,    disciplina    la
classificazione nei bilanci, le modalità di rendicontazione e le
forme di controllo in ordine ai finanziamenti regionali assegnati
agli enti  locali per  l'esercizio  di  attività  e di  funzioni
amministrative a  tali enti  delegate o comunque trasferite dalla
Regione.

ARTICOLO 2
(Classificazione nei bilanci)

1.  Gli   enti   locali,   nell'ambito  del  vigente  ordinamento
contabile disciplinato  dalla legge statale, curano  l'iscrizione
dei finanziamenti  regionali  di  cui   all'art.  1  in  distinti
capitoli  di   entrata  e   di  spesa  del  proprio  bilancio  di
previsione.

2. È  previsto  nel  bilancio  dell'ente locale  un capitolo  di
entrata e  uno di spesa per ogni corrispondente capitolo di spesa
del bilancio regionale.

3. La  declaratoria di  ciascuno di tali capitoli di entrata e di
spesa  del  bilancio  dell'ente locale  richiama espressamente il
corrispondente capitolo di spesa del bilancio regionale.

ARTICOLO 3
(Vincolo di destinazione)

1. Gli  enti locali  sono tenuti a rispettare nella utilizzazione
dei finanziamenti  di cui  alla  presente  legge,  le  specifiche
destinazioni risultanti  dalla leggi  regionali  di  delega  e  i
criteri, le  priorità e  i termini indicati, in conformità agli
atti della  programmazione  regionale,  dai  provvedimenti  della
Regione di assegnazione o di riparto.

2. È  comunque fatto divieto agli enti locali di disporre storni
dai capitoli di spesa di cui all'art. 2.

ARTICOLO 4
(Rendicontazione)

1. Gli  enti locali, entro sessanta giorni dalla scadenza di ogni
esercizio finanziario, trasmettono alla Giunta Regionale apposita
rendicontazione,  riferita  all'esercizio  scaduto, per  ciascuno
dei capitoli di bilancio di cui all'art. 2.

2. La  rendicontazione, che è allegata anche al conto consuntivo
degli enti  locali, riporta  le previsioni di entrata e di spesa,
gli accertamenti e gli impegni, le riscossioni, le liquidazioni e
i pagamenti, sia in conto competenza che in conto residui.

3.  Unitamente   alla  rendicontazione  è  inviata  alla  Giunta
Regionale una relazione attestante il rispetto dei vincoli di cui
all'art. 3.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della regione Toscana.

Firenze, 13 dicembre 1993

NdR: Sul  Bollettino Ufficiale  mancano le date dell'approvazione
da parte  del Consiglio  Regionale  e  del  visto  da  parte  del
Commissario del Governo.



ENTI TERRITORIALI
ATTRIBUZIONI DELEGHE
FINANZIAMENTI

