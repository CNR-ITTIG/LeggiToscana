Interventi   per    la   prevenzione,   cura   e   riabilitazione
dell'alcoldipendenza e problematiche alcolcorrelate. Modifiche ed
integrazioni della LR 30 aprile 1990, n. 61.

Il Consiglio Regionale ha approvato il 6-7-1993
Il Commissario del Governo ha apposto il visto il 3-8-1993
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1. La  presente legge,  a modifica  ed integrazione  della LR  30
aprile 1990  n. 61,  disciplina i  modelli  organizzativi  e  gli
interventi per lo svolgimento delle funzioni di prevenzione, cura
e riabilitazione  delle alcoldipendenze e patologie correlate, in
vista del reinserimento sociale delle persone interessate.

2. Le  attività  di  cui  al  comma  1  sono  svolte  da  moduli
organizzativi  a   carattere  interdisciplinare,   costituiti  in
conformità di  quanto disposto  dagli artt.  26 e  29 della LR 9
aprile 1990, n. 38, denominati:

a) Centri Alcologici Integrati (CAI)
b) Gruppi Operativi Alcoldipendenza (GOA).

TITOLO I
CENTRI ALCOLOGICI INTEGRATI (CAI)

ARTICOLO 2
(Sedi, costituzione e funzioni)

1. Sono  istituiti nelle  unità sanitarie  locali n.  2 (area di
Massa e Carrara), n. 10/D (area fiorentina) e n. 23 (area aretina
nord) i  Centri Alcologici  Integrati (CAI) le cui attività sono
rivolte ad  un bacino  di utenza  multizonale di  cui all'art. 4,
comma 2, lett. c) della LR 9 aprile 1990, n. 38.

2.  I  CAI  sono  costituiti  con  deliberazione  dell'Organo  di
gestione delle  unità sanitarie  locali in conformità di quanto
disposto dall'art.  26 della  LR 9  aprile 1990  n. 38,  a  tempo
indeterminato, per  lo svolgimento dei compiti di cui al comma 3,
e con  gli operatori di cui all'art. 3, comma 1, per i quali deve
essere  indicato,   salvo  quanto  espressamente  disposto  dalla
presente legge, l'impegno esclusivo o parziale.

3. I CAI svolgono le funzioni:

a) di  prevenzione, di  cura e  di  riabilitazione,  a  carattere
   integrato, sotto il profilo medico, psicologico e sociale, nei
   confronti di  soggetti con  problematiche alcolcorrelate anche
   mediante invio  degli stessi ai servizi pubblici ospedalieri e
   territoriali per  la continuità  del trattamento  curativo  e
   riabilitativo a più lungo termine;
b) di    monitoraggio    epidemiologico,  di  proposizione  e  di
   svolgimento,  in   rapporto  con   i  GOA   e  con  i  servizi
   territoriali,  di   programmi  di  prevenzione  ed  educazione
   sanitaria rivolti  sia agli  alcolisti sia  alle loro famiglie
   che alla popolazione in generale;
c) di  sperimentazione e  di  coordinamento  delle  attività  di
   prevenzione, terapia  e riabilitazione,  nonché  di  messa  a
   punto di  periodiche verifiche  di qualità per la valutazione
   dell'efficacia del trattamento terapeutico - riabilitativo, in
   raccordo  con   le  unità   operative   sistema   informativo
   dell'unità  sanitaria   locale  e  con  il  Comitato  tecnico
   scientifico regionale di cui all'art. 15;
d) di  aggiornamento e  formazione  del  personale  addetto  alle
   attività   per    l'alcoldipendenza   e    per   i   problemi
   alcolcorrelati  attraverso   specifici  programmi  mirati,  in
   raccordo con  le unità operative competenti per la formazione
   permanente del personale;
e) di raccolta, ricerca ed elaborazione di dati, collaborando con
   il sottosistema  informativo per  le dipendenze in ordine agli
   aspetti statistico - epidemiologici.

4. Il  CAI svolge  altresì funzioni  di consulenza ai GOA di cui
all'art.  8   sui  problemi   alcolcorrelati  e  sulle  forme  di
politossicodipendenza.      Relativamente       ai       soggetti
politossicodipendenti attua forme di collaborazione con i SERT di
cui alla LR 9 settembre 1991, n. 51.

5. Nelle  unità sanitarie  locali  ove  è  costituito,  il  CAI
svolge,  altresì,   le  attività   di  prevenzione,  terapia  e
riabilitazione dell'alcoldipendenza  e problemi alcolcorrelati di
competenza dei GOA.

6. L'ulteriore  articolazione organizzativa  dei CAI, è definita
dalle norme  regionali di riorganizzazione delle Unità sanitarie
locali, delle  aziende ospedaliere  e dei  presidi ospedalieri in
attuazione dell'art.  4 del Decreto Legislativo 30 dicembre 1992,
n. 502  anche agli  effetti  della  sua  integrazione  funzionale
all'interno  dei   modelli  organizzativi  dei  servizi  e  delle
attività dipartimentali  di cui  al  piano  sanitario  regionale
adottato ai  sensi dell'art.  1, comma 5, del predetto Decreto n.
502/1992.

7. Per  l'attuazione degli adempimenti di cui al comma 3, lettere
c) e  d), le  Unità sanitarie locali possono definire protocolli
d'intesa  con le Sedi universitarie afferenti ai bacini di utenza
dei rispettivi
CAI.

ARTICOLO 3
(Personale)

1. L'Organo  di gestione  delle unità sanitarie locali delibera,
ai  sensi   dell'art.  29   della  LR   9  aprile  1990,  n.  38,
l'assegnazione ai  CAI  di  operatori  appartenenti  ai  seguenti
profili professionali:

- medici
- psicologi
- operatori professionali (infermieri professionali)
- assistenti sociali
- amministrativi
- personale   con  funzioni    di    riabilitazione    (educatori
  professionali).

2. Tra  gli operatori  di cui al comma 1 deve essere presente una
unità    avente     specifiche    e    documentate    esperienze
epidemiologiche.

3.  In  relazione  alle  nuove  esigenze  derivanti  alle  unità
sanitarie locali  dall'applicazione della  presente normativa, al
fine della determinazione delle dotazioni funzionali di personale
necessario a  costituire i  CAI, sono  disposte, ai  sensi  degli
artt. 5  e 6,  modifiche ai parametri fissati dall'allegato 12 di
cui alla LR 30 aprile 1990, n. 61.

4. Possono  essere disposte  dall'Organo di gestione delle unità
sanitarie locali, su proposta del coordinatore dei CAI, sentiti i
direttori  sanitario   e  amministrativo,   forme  di  consulenza
professionale   specifica    nell'ambito    clinico    e    della
sperimentazione.

ARTICOLO 4
(Coordinamento)

1. Le  funzioni di  coordinamento dei CAI sono affidate, ai sensi
dell'art. 53  della LR  9 aprile  1990, n.  38, ad  un  operatore
appartenente al profilo professionale medico, almeno in posizione
funzionale di aiuto.

2. Per  i fini  di cui al comma 1, deve farsi ricorso a selezione
riservata ai  dipendenti dell'Unità  sanitaria  locale  mediante
indizione di  pubblico  avviso  da  esporre  all'albo  per  venti
giorni,  contenente   l'indicazione  dei   requisiti  generali  e
specifici necessari  per svolgere  le funzioni da attribuire. Per
tali requisiti è fatto riferimento alla normativa vigente per la
copertura di  posto della posizione funzionale di corrispondenza.
La nomina  è conferita  al candidato che abbia ottenuto maggiore
punteggio in  base ai  titoli  da  valutarsi  secondo  i  criteri
stabiliti dalle norme in vigore per i pubblici concorsi.
È attribuito  un punteggio  ulteriore agli  operatori che  hanno
svolto attività documentata con atti formali nel settore.

3. Il  coordinatore assicura  lo svolgimento  degli interventi di
cui all'art. 2 e garantisce, in particolare:

a) i  collegamenti con i GOA, con i servizi territoriali e con le
   unità operative  ospedaliere competenti  per l'attuazione dei
   programmi;
b) l'attuazione dei protocolli operativi;
c) la verifica dei piani e delle attività previsti con le unità
   operative e con i servizi territoriali coinvolti.

ARTICOLO 5
(Modifiche e  integrazioni dell'allegato  n. 12 di cui all'art. 2
della LR 30 aprile 1990, n. 61)

1. I  parametri per  la determinazione delle dotazioni funzionali
di personale  contenuti nell'allegato  n. 12  di cui  all'art.  2
della LR  6 dicembre  1984, n.  70, come  sostituito dall'art.  2
della LR 30 aprile 1990, n. 61, sono integrati come segue:

- PERSONALE MEDICO
  0102 - 0301 attività sanitarie di comunità
  CAI: 3 nelle UUSSLL nn. 2 - 10/D - 23

- PSICOLOGI
  0627 -   CAI: 1 nelle UUSSLL n. 2 - 10/D - 23

- ASSISTENTI SOCIALI
  1101 - 1102
  CAI: 1 nelle UUSSLL nn. 2 - 10/D - 23

- PERSONALE  INFERMIERISTICO
  0101 - 0802 ASSISTENZA INFERMIERISTICA TERRITORIALE
  Operatori professionali 1a cat. collaboratori
  Infermieri professionali
  CAI: n. 3 nelle UUSSLL nn. 2 - 10/D - 23
  Operatori professionali 1a cat. collaboratori

- ASSISTENTI SANITARI (ASV)
  CAI: 1 nelle UUSSLL nn. 2 - 10/D - 23

- PERSONALE CON FUNZIONI DI RIABILITAZIONE 0612 - 0629
  Operatori professionali 1a cat. coordinatori
  Educatori professionali
  CAI: 2 nelle UUSSLL nn. 2 - 10/D - 23

2. La distribuzione del personale di cui al "RUOLO AMMINISTRATIVO
E LEGALE",  come previsto  ai sensi  dell'allegato n.  12, di cui
all'art. 2 della LR n. 70/1984 sostituito dall'art. 2 della LR n.
61/1990, è  ridefinita dalle unità sanitarie locali nn. 2, 10/D
e  23  nei  rispettivi  strumenti  di  pianta  organica  mediante
ricalcolo percentuale derivante dall'applicazione del comma 1.

ARTICOLO 6
(Modifiche ed  integrazioni della LR 6 dicembre 1984, n. 70, come
integrata e modificata dalla LR 30 aprile 1990, n. 61)

1. L'art.  4, comma  1, lett.  c), ultimo  trattino, della  LR  6
dicembre 1984,  n. 70,  come sostituito  dall'art. 2  della LR 30
aprile 1990,  n. 61,  è modificato  come segue:  dopo le  parole
"prevenzione delle  dipendenze e assistenza ai tossicodipendenti"
sono aggiunte le seguenti "e alcoldipendenti".

ARTICOLO 7
(Funzionamento dei CAI)

1. Le  unità sanitarie  locali  di  cui  all'art.  2,  comma  1,
assicurano l'apertura  delle sedi  dei  CAI  in  tutti  i  giorni
feriali per almeno 4 ore pomeridiane.

2. Le  predette   unità sanitarie  locali  provvedono a dotare i
CAI delle  attrezzature e  dei locali  necessari a  consentire lo
svolgimento delle  attività attribuite  dalla presente legge. La
scelta della  sede  dovrà  favorire  soluzioni  atte  a  rendere
possibile il coordinamento operativo con il SERT.

TITOLO II
GRUPPI OPERATIVI ALCOLDIPENDENZA (GOA)

ARTICOLO 8
(Sedi e funzioni)

1. I  GOA sono costituiti, quali moduli organizzativi a carattere
interdisciplinare, in conformità di quanto disposto dall'art. 26
della LR  9 aprile  1990, n. 38, con deliberazione dell'Organo di
gestione delle Unità sanitarie locali.

2.  Con  la  revisione  e  l'aggiornamento  del  piano  sanitario
regionale di  cui alla  LR 30  aprile 1990,  n. 61  in attuazione
dell'art. 1, comma 5, del Decreto Legislativo 30 dicembre 1992 n.
502, sono definiti per i GOA:

a) l'istituzione,  l'organizzazione e  le sedi  presso le  unità
   sanitarie locali;
b) la  parametrazione del  personale per  ciascuna  delle  figure
   professionali di  cui all'art.  9, comma  1, da assegnare alle
   unità sanitarie  locali per  lo  svolgimento  delle  funzioni
   previste;
c) le  modalità  operative,  le   strategie   e   le   tipologie
   d'intervento   nonché   gli   strumenti   in  funzione  delle
   specifiche esigenze del territorio;
d) i  criteri per  la valutazione dell'efficacia degli interventi
   in relazione  alle risorse  impiegate e  al  bisogno  socio  -
   sanitario.

3. I  GOA non  possono essere  istituiti nei casi in cui i CAI ne
assolvano le funzioni ai sensi dell'art. 2, comma 5.

4. I GOA svolgono attività di prevenzione, cura e riabilitazione
dell'alcoldipendenza operando  in collaborazione con il medico di
base,  con  le  unità  operative  distrettuali  ed  ospedaliere,
secondo le  rispettive competenze,  con  il  CAI  di  riferimento
territoriale nonché con il SERT di cui alla LR 9 settembre 1991,
n. 51.

5.  In   attesa  della   costituzione  dei  GOA  ai  sensi  delle
disposizioni di  cui al  comma 2, le attività di cui al comma 4,
vengono svolte  dalle unità  sanitarie locali attraverso i SERT,
ai sensi  dell'art. 11  della LR 9 settembre 1991, n. 51, secondo
le funzioni  per essi  previste e  nell'intento di  erogare  agli
utenti prestazioni uniformi in tutto il territorio regionale.

6. Il  mantenimento dei  moduli organizzativi attivati, alla data
di entrata  in vigore  della presente  legge,  con  atto  formale
dell'Organo di  gestione delle  unità sanitarie locali, ai sensi
degli indirizzi impartiti dal Consiglio regionale con il progetto
obiettivo  "prevenzione   delle  dipendenze   ed  assistenza   ai
tossicodipendenti   ed    alcolisti",   è    subordinato    alla
disponibilità della  relativa provvista finanziaria nel bilancio
della stessa  unità sanitaria  locale ed è, pertanto, correlata
all'impiego delle  quote del  fondo sanitario  già assegnato  ai
sensi dell'art. 12, comma 4, della LR 30 aprile 1990, n. 61.

ARTICOLO 9
(Personale e coordinamento)

1. GOA intervengono nelle attività loro assegnate ai sensi della
presente legge con le seguenti figure professionali:

- medici
- psicologi
- assistenti sociali
- infermieri professionali
- educatori professionali.

2. Le  funzioni di  coordinamento dei  GOA sono  affidate  ad  un
operatore appartenente  al profilo  professionale  medico  con  i
criteri e le procedure previste per i CAI di cui all'art. 4.

TITOLO III
DISCIPLINA PER L'EROGAZIONE DELLE PRESTAZIONI

ARTICOLO 10
(Rapporti fra CAI, GOA e presidio ospedaliero)

1. La  Giunta regionale,  entro sei  mesi dall'entrata  in vigore
della presente  legge, propone al Consiglio una deliberazione per
l'emanazione di direttive alle unità sanitarie locali in merito:

a) all'adozione,  su proposta  del Comitato tecnico - scientifico
   di cui  all'art. 15, di protocolli diagnostico - terapeutici a
   carattere operativo per il trattamento e gli interventi di cui
   all'art. 2;
b) alla  disciplina dei rapporti collaborativi tra CAI, GOA, SERT
   ed unità  operative di  medicina generale, gastroenterologia,
   tossicologia e  le unità  operative  del  dipartimento  della
   salute mentale,  al fine  di attuare  programmi terapeutici ed
   assistenziali anche in regime di ricovero.

2. La  direttiva di  cui al comma 1 deve prevedere che la mancata
attuazione  o   inosservanza  dei  disposti  protocolli  comporta
l'obbligo  della   notifica  motivata   all'Organo  di   gestione
dell'unità sanitaria  locale che  informa, anche  ai fini di una
loro revisione, il Comitato tecnico - scientifico di cui all'art.
15.

3. L'Organo  di gestione dell'unità sanitaria locale è tenuto a
comunicare altresì  gli eventuali rilievi di cui al comma 2, per
quanto di  rispettiva competenza,  alla  Giunta  regionale,  agli
Ordini professionali  e alle  commissioni professionali di cui ai
Decreti  Presidenziali   che  rendono  esecutive  le  convenzioni
nazionali per la medicina.

4. Le attività di emergenza connesse con l'abuso dell'alcol sono
erogate dal  pronto soccorso  ospedaliero che  è tenuto  a darne
comunicazione  entro   le  24   ore  successive  al  coordinatore
sanitario e al coordinatore del CAI o del GOA.

ARTICOLO 11
(Definizione di ulteriori rapporti organizzativi)

1. Entro  sei mesi  dalla costituzione  dei  GOA  secondo  quanto
disposto dall'art.  8, la  Giunta regionale  propone al Consiglio
l'adozione di  un  provvedimento  con  il  quale  sono  impartite
direttive per la definizione dei rapporti tra GOA, CAI,
SERT e  unità operative  ospedaliere. Con  lo stesso  atto  sono
altresì impartiti  indirizzi per consentire lo svolgimento delle
attività  in   locali  idonei,   muniti   di   ogni   necessaria
attrezzatura e  operanti secondo  orari che consentano la massima
fruibilità da parte delle persone interessate.

2. L'atto  di cui  al comma 1 è coordinato con gli interventi, i
rapporti e  le procedure  già instaurate ai sensi dell'art. 10 e
dell'art. 17.

ARTICOLO 12
(Consulta regionale sull'alcolismo)

1. È  istituita la  Consulta regionale sull'alcolismo, organismo
consultivo del  Consiglio e  della Giunta regionale in materia di
prevenzione   della    dipendenza   da    alcol,   dei   problemi
alcolcorrelati ed assistenza agli alcoldipendenti.

2. Nelle  stesse materie  di cui  al comma  1 la Consulta esprime
pareri,  su   richiesta,  al  Consiglio  regionale  nonché  può
avanzare  proposte.   Alla  Consulta,   la  Giunta  regionale  in
particolare chiede  pareri su  proposte  di  legge,  programmi  e
direttive che  riguardano la  problematica dell'alcolismo e delle
politossicodipendenze. I  pareri di cui sopra sono espressi entro
40 giorni dalla richiesta.

3. Il  Presidente della  Giunta regionale,  con proprio  decreto,
nomina a far parte della Consulta coloro che sono stati designati
a norma del comma 4.

4. Il Consiglio regionale, su proposta della Giunta, designa:

a) un rappresentante per ciascuna delle seguenti organizzazioni o
   associazioni operanti in Toscana:
   - Società Italiana Alcologica - sez.
   - Alcolisti Anonimi
   - Associazione Regionale Clubs Alcolisti in Trattamento
   - Ordine dei Medici
   - Associazione degli Assistenti sociali
   - Associazione Nazionale Educatori professionali
   - Albo degli Psicologi
   - Collegio degli Infermieri professionali
   - Federazione Italiana Medici Medicina Generale
   - Organizzazioni sindacali a carattere regionale
b) un rappresentante della Sovrintendenza scolastica regionale;
c) due  esperti nel  settore  delle  alcoldipendenze  e  malattie
   alcolcorrelate;
d) due rappresentanti degli operatori dei CAI, due rappresentanti
   dei GOA  e due  dei  SERT,   scelti d'intesa con gli Organi di
   gestione delle unità sanitarie locali interessate.

5. Il  Presidente della  Giunta regionale  o l'Assessore  da  lui
delegato procede all'insediamento della Consulta.

6. La  Consulta con  voto di  due terzi dei componenti elegge nel
proprio seno un Presidente che ne convoca e presiede le sedute.

7. La  Consulta è  convocata obbligatoriamente dal Presidente se
un terzo  dei membri ne fa unitamente richiesta, specificando gli
argomenti da trattare.

8. Ai  componenti la  Consulta, che  risiedono in Comuni distanti
oltre 10  chilometri dal luogo di riunione della Consulta stessa,
compete il  rimborso  delle  spese  sostenute  e  documentate  in
conformità di  quanto disposto dall'art. 51, comma 2, della LR 6
dicembre 1984, n. 70.

9. I  compiti di  segreteria sono  svolti da  personale designato
dalla Giunta regionale.

10. I  membri della  Consulta restano  in carica  cinque  anni  e
possono essere rinnovati per un ulteriore quinquennio.

11. La  Consulta, entro  sei mesi  dall'insediamento, approva  un
proprio regolamento.

ARTICOLO 13
(Rapporti con l'Università)

1. Nell'ambito  dei protocolli  d'intesa  di  cui  all'art. 6 del
Decreto Legislativo  30 dicembre  1992  n.  502  è  disciplinato
l'apporto delle Facoltà universitarie di medicina alle attività
previste dalla presente legge, tenendo conto delle esigenze della
programmazione sanitaria  regionale di  cui all'art.  1, comma 5,
del predetto decreto n. 502/1992.

ARTICOLO 14
(Rapporti con le organizzazioni del privato sociale)

1. È  riconosciuta la  funzione delle organizzazioni del privato
sociale,  operanti   senza  fini  di  lucro  nella  attività  di
prevenzione,  trattamento  e  recupero  dell'alcoldipendenza,  di
competenza  dell'unità   sanitaria   locale,   con   particolare
riferimento alle  Organizzazioni  di  volontariato  iscritte  nel
registro regionale  ai sensi della LR 26 aprile 1993 n. 28 e alle
Cooperative sociali  iscritte nell'albo  regionale  di  cui  alla
legge regionale di attuazione della legge 8 novembre 1991, n. 381
"Disciplina delle Cooperative sociali".

2. Le  Organizzazioni di  volontariato e  le Cooperative  sociali
prestano la loro collaborazione nelle seguenti forme:

a) gestione di centri diurni e/o comunità terapeutiche;
b) trattamenti    infrasettimanali  presso  centri  autonomamente
   organizzati.

3. Per  consentire alle  Organizzazioni di  volontariato  o  alle
Cooperative sociali  di  svolgere,  in  rapporto  con  i  servizi
pubblici, le attività di cui al comma 2, la Giunta regionale con
propria deliberazione,  da pubblicare  sul  Bollettino  Ufficiale
della Regione  Toscana, indica  quelle  stesse  Organizzazioni  o
Cooperative  che,   iscritte  negli   appositi  registri  o  albi
regionali, abbiano i requisiti e le caratteristiche necessarie ad
assicurare l'idoneità del trattamento.

4. Per  la definizione  delle convenzioni  fra  unità  sanitaria
locale e i soggetti di cui al comma 3, il Consiglio regionale, su
proposta della  Giunta, può  impartire direttive  sotto forma di
schema - tipo.

5.  Il   ricorso  alle  Organizzazioni  di  volontariato  e  alle
Cooperative  sociali  individuate  secondo  il  comma  4,  per  i
programmi di  trattamento, viene  deciso dall'Organo  di gestione
dell'unità sanitaria locale su proposta dei CAI o dei GOA.

6. È  altresì riconosciuta  la funzione  dei gruppi  di auto  -
aiuto    che     operano    sulla     base    dell'anonimato    e
dell'autofinanziamento, in collaborazione con i servizi pubblici.
Ai fini  puramente divulgativi ed informativi la Giunta regionale
pubblica annualmente  l'elenco dei  gruppi di auto - aiuto, presa
visione dello Statuto e dei programmi presentati.

ARTICOLO 15
(Comitato tecnico scientifico)

1. La  Giunta regionale  delibera la  costituzione di un Comitato
tecnico   scientifico   per   l'approfondimento   di   specifiche
problematiche e  la predisposizione  di orientamenti e protocolli
diagnostico - terapeutici, composto da:

- tre  rappresentanti  degli    operatori  dei  CAI,  di  cui  un
  gastroenterologo;
- tre rappresentanti degli operatori dei GOA;
- tre rappresentanti degli operatori dei SERT;
- un sociologo;
- un igienista con competenze epidemiologiche;
- un tossicologo;
- un neuropsichiatra;
- un docente universitario esperto in alcologia.

TITOLO IV
NORME TRANSITORIE E FINANZIAMENTO

ARTICOLO 16
(Affidamento temporaneo delle funzioni di coordinamento dei CAI)

1. In sede di prima applicazione della presente legge, nella fase
transitoria della  definizione, ai  sensi del Decreto Legislativo
30 dicembre  1992 n.  502, dei  nuovi assetti  organizzativi e di
funzionamento  delle   unità  sanitarie  locali,  delle  aziende
ospedaliere  e   dei  presidi   ospedalieri,   le   funzioni   di
coordinamento  dei   CAI  in   attesa   dell'abilitazione   nella
disciplina "Medicina delle farmacotossicodipendenze" di cui al DM
10  dicembre   1991,  sono  affidate  ad  operatore  del  profilo
professionale medico  appartenente ad  una delle unità operative
di  gastroenterologia  o  psichiatria.  In  via  prioritaria,  la
deliberazione  dell'Organo   di  gestione  dell'Unità  sanitaria
locale di  cui all'art.  4, comma  1,  in  relazione  all'assetto
organico  di   cui  all'art.   3,  comma  3,  tiene  conto  dello
svolgimento in  atto delle  funzioni di  diretta  responsabilità
delle attività  di alcologia  da parte di operatori appartenenti
al profilo professionale medico.

2. Nell'esigenza  di realizzare  il necessario  coordinamento con
gli obiettivi della programmazione sanitaria regionale, l'atto di
cui al  comma 1,  adottato dall'organo  di  gestione  dell'unità
sanitaria locale,  prevede altresì criteri e modalità affinché
siano mantenuti  o assicurati rapporti di carattere organico, per
l'attuazione  di   preliminari  atti  di  indirizzo  e  controllo
inerenti l'organizzazione  e  la  gestione  con  il  responsabile
dell'unità operativa  già  sede  istituzionale  dell'intervento
alcologico, individuata  anche ai sensi della convenzione Regione
- Università  di cui all'art. 46 bis della LR 6 dicembre 1984 n.
70 introdotto dall'art. 15 della R 30 aprile 1990, n. 61.

ARTICOLO 17
(Norma finale)

1. Nelle more dell'entrata in vigore del provvedimento contenente
le direttive  di cui  all'art. 10,  comma 1, l'Organo di gestione
dell'Unità  sanitaria   locale  assicura,  sentito  il  Comitato
tecnico scientifico  di cui  all'art. 15,  la predisposizione dei
protocolli operativi  nonché la  verifica dell'attività  svolta
dal CAI  e dal  GOA, provvedendo  anche a  nominare  un  apposito
consiglio a  carattere dipartimentale  nel  quale  partecipano  i
responsabili del CAI, del GOA ove costituito, del SERT e di tutte
le unità operative interessate alle attività alcologiche.

2.   L'incarico    della   direzione   del   predetto   consiglio
dipartimentale è  affidato, a  termine, ad  uno dei responsabili
delle unità  operative, individuate  ai sensi dell'art. 3, comma
3, secondo  le modalità  di cui all'art. 43, comma 2, della LR 9
aprile 1990, n. 38.

ARTICOLO 18
(Finanziamenti)

1. Agli  oneri derivanti  dalla presente  legge, previsti  in  L.
2.000.000.000 e decorrenti dall'anno 1993, si fa fronte con legge
di bilancio  mediante  i  fondi  stanziati  col  cap.  17180  del
bilancio di previsione 1993.

2. Per gli esercizi successivi si provvede con legge di bilancio.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della regione Toscana.

Firenze, 5 agosto 1993

La presente legge è stata approvata dal Consiglio regionale il 6
luglio 1993  e vistata  dal Commissario  del Governo  il 3 agosto
1993.



TOSSICODIPENDENZE

