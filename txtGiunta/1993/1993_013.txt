Norme per il funzionamento dell'autorità di bacino del Reno.

Il Consiglio Regionale ha approvato il 9-2-1993
Il Commissario del Governo ha apposto il visto l'8-3-1993
Il Presidente  della Giunta  Regionale promulga la seguente legge
regionale:

ARTICOLO 1

1. La  presente legge  dà attuazione  all'art. 15,  primo comma,
lett. a),  punto 3  della Legge 18 maggio 1989 n. 183, contenente
norme per  il riassetto  organizzativo e  funzionale della difesa
del suolo,  in osservanza  dell'intesa raggiunta  con la  Regione
Emilia -  Romagna ed  approvata con  deliberazione del  Consiglio
Regionale  della  Toscana  n.  183  del  20  marzo  1990  per  la
costituzione ed  il funzionamento  dell'Autorità di  Bacino  del
Reno.

ARTICOLO 2

1. La Regione Toscana provvede a trasferire alla Regione Emilia -
Romagna le  risorse finanziarie  di propria competenza necessarie
per il funzionamento dell'Autorità di Bacino, fermo restando che
la dotazione  dei locali,  dei mezzi,  delle attrezzature  e  dei
materiali necessari  è assicurata dalla Regione Emilia - Romagna
in conformità  a  quanto  disposto  dall'art.  12  ultimo  comma
dell'intesa interregionale di cui all'art. 1.

ARTICOLO 3

1.  Per  il  perseguimento  delle  finalità  di  cui  all'intesa
interregionale,  l'Autorità  di  Bacino  si  avvale,  stipulando
apposite convenzioni, delle strutture organizzative della Regione
e  di   consulenti,  nonchè   della  collaborazione   tecnico  -
scientifica di  istituzioni  universitarie  e  di  ricerca  e  di
organizzazioni tecnico - professionali operanti nel settore.

2.  Fermo   il  disposto   di  cui   all'art.  11   della  intesa
interregionale  relativamente   alla  formazione   dei  programmi
triennali di  intervento, l'Autorità di Bacino, entro il mese di
ottobre di  ogni anno,  predispone, disaggregato per singole voci
di spesa,  il programma  delle attività  inerenti  alle  proprie
funzioni da svolgersi nell'esercizio successivo.

3. Il  programma di  cui al  precedente comma  è approvato dalla
Giunta Regionale.

ARTICOLO 4

1. Il  Segretario Generale  dell'Autorità di  Bacino del Reno di
cui all'art.  8 dell'intesa  interregionale  citata  all'art.  1,
presta la propria attività a tempi pieno e, qualora scelto tra i
funzionari  appartenenti   alla  pubblica   amministrazione,   è
collocato, in  conformità all'art.  13, comma  1, della  legge 7
agosto 1990  n. 253,  in  posizione  di  fuori  ruolo  ovvero  in
aspettativa senza assegni ai sensi delle disposizioni legislative
e  regolamentari   vigenti  presso  l'ente  di  appartenenza.  Ai
professori universitari si applica il disposto di cui all'art. 13
comma 1 della legge 7 agosto 1990 n. 253.

2. Il  rapporto di  lavoro del  Segretario Generale decorre dalla
data del  provvedimento di nomina e si risolve di diritto decorsi
cinque anni, salvo rinnovo.
Tale rapporto  è disciplinato da un contratto di diritto privato
che fissa anche il compenso per l'attività svolta.

3.  Il   trattamento  economico  complessivo  è  determinato  su
proposta del  Comitato  Istituzionale,  dalla  Giunta   Regionale
d'intesa con la  Regione  Emilia  -  Romagna,  secondo  parametri
rapportati a quelli utilizzati per la determinazione dei compensi
dei Segretari  generali e  delle Autorità  di Bacino  di rilievo
nazionale, secondo  quanto disposto  dall'art. 13, comma 2, della
legge 7 agosto 1990 n. 253.

4. Il  Segretario Generale  può affidare,  in caso di assenza od
impedimento, le  funzioni  vicarie  ad  uno  dei  componenti  del
comitato tecnico.

5. L'Atto  di nomina  del Segretario  Generale è  trasmesso alla
Giunta Regionale che ne prende atto con apposita deliberazione.

ARTICOLO 5

1. Ai  componenti del Comitato Tecnico è corrisposto, dalla data
della nomina,  un gettone  di presenza per la partecipazione alle
sedute del  Comitato stesso, nella misura che verrà determinata,
su proposta del Comitato Istituzionale,  dalla  Giunta  Regionale
d'intesa con la Regione Emilia - Romagna.
Ai componenti  designati dalla  Regione Toscana  ed agli  esperti
spettano  altresì,   al  pari   di  quanto   stabilito   per   i
rappresentanti delle  Amministrazioni statali  dall'art. 14 della
legge 7  agosto 1990  n. 253,  il trattamento  di missione  ed il
rimborso delle  spese di viaggio secondo le disposizioni previste
per i dipendenti regionali.

2.  Agli   esperti  di   cui  all'art.   6  comma  2  dell'intesa
interregionale, può essere corrisposto, dalla data della nomina,
in ragione  del particolare  apporto  specialistico  richiesto  e
dello svolgimento di specifici compiti preparatori ed istruttori,
un compenso  aggiuntivo da stabilirsi secondo le modalità di cui
al comma 1.

3. L'atto  di nomina  dei  componenti  del  Comitato  Tecnico  è
trasmesso alla  Giunta Regionale  che ne prende atto con apposita
deliberazione.

ARTICOLO 6

1. Il personale da destinare alla Segreteria tecnico operativa ai
sensi dell'art.  9 dell'intesa  interregionale, è  collocato  in
posizione di  fuori ruolo  o di  comando, secondo le disposizioni
legislative  e   regolamentari  vigenti   presso  gli   Enti   di
appartenenza e  i relativi  oneri sono,  di norma,  a carico  dei
medesimi Enti.)

ARTICOLO 7

1. Agli  oneri di  cui all'art.  5 decorrenti  dall'anno  1993  e
quantificati in  L.  20.000.000  si  farà  fronte  con  i  fondi
allocati  sul   capitolo  00720   del  bilancio   regionale   per
l'esercizio 1993.  Per gli esercizi successivi si provvederà con
legge di bilancio.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 15 marzo 1993

CHITI

La presente legge è stata approvata dal Consiglio Regionale il 9
febbraio 1993  ed è stata vistata dalla Commissione di controllo
l'8 marzo 1993.



ASSETTO IDROGEOLOGICO
ORGANI

