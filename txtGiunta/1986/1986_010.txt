Edilizia residenziale pubblica. Programmazione territoriale degli
interventi  e  scelta  degli  operatori.  Deroga  alle  procedure
previste dalla  LR 26/1983 per la programmazione e attuazione del
progetto biennale  1986-87 e  modifiche agli articoli 9, 19, 27 e
31.

Il Consiglio Regionale ha approvato il 28-1-1986
Il Commissario del Governo ha apposto il visto il 3-3-1986
Il Presidente  della Giunta  Regionale promulga la seguente legge
regionale:

TITOLO I
DEROGA ALLE PROCEDURE Della LR 26/1983 PER IL BIENNIO 1986-87

ARTICOLO 1
(Finalità)

1. Al  fine di  consentire il  rispetto dei  tempi previsti dalla
deliberazione CIPE  del 19 giugno 1985 avente come oggetto "Legge
5 aprile 1985, n. 118, articolo 3 - Finanziamento biennio 1986-87
interventi di  Edilizia Residenziale  Pubblica", le  modalità di
programmazione e  l'individuazione dei  soggetti incaricati della
realizzazione  degli   interventi   di   edilizia   agevolata   -
convenzionata, sono modificate, limitatamente al biennio 1986-87,
secondo le  disposizioni di  cui ai successivi articoli 2 e 3, in
deroga a quanto previsto dalla LR 10/5/1983, n. 26.

ARTICOLO 2
(Programmazione degli interventi del biennio 1986-87)

1. Il  programma di  localizzazione degli  interventi di edilizia
residenziale pubblica  relativo al biennio 1986-87 è predisposto
dalla Giunta  regionale, sentiti  i  Comuni,  le  Province  e  le
Associazioni intercomunali, tenendo conto dei seguenti criteri:

- concentrare  i  finanziamenti  nei  Comuni  dove  sussiste  una
  particolare tensione  abitativa, sulla  base dell'elenco di cui
  all'allegato "A" della deliberazione del CIPE in data 30 maggio
  1985, integrato in sede di localizzazione degli interventi;
- localizzare  gli interventi su aree idonee sotto il profilo geo
  - morfologico,  ambientale e  libere  da  vincoli  in  modo  da
  risultare immediatamente disponibili per l'intervento.

2. Il Consiglio regionale delibera il programma nei trenta giorni
successivi all'invio da parte della Giunta.

ARTICOLO 3
(Contributi individuali in c/capitale)

1. I contributi individuali in conto capitale agli interventi del
biennio 1986-87  si continuano  ad applicare  le  norme  definite
dagli articoli 29 e segg. della LR 10/5/1983, n. 26.

TITOLO II
MODIFICHE ALLA LR 10/5/1983, n. 26

ARTICOLO 4
(Requisiti dei  beneficiari  dei  mutui  agevolati.  Sostituzione
dell'articolo 9 della LR 10 maggio 1983, n. 26)

L'articolo 9 della LR 10/5/1983, n. 26, è soppresso e sostituito
dal seguente:

   "Art. 9
   (Requisiti  dei   beneficiari  dei   mutui  agevolati  per  la
   costruzione, l'acquisto e il recupero di alloggi)

   1. Possono  beneficiare di mutui agevolati per la costruzione,
   l'acquisto e  il recupero di alloggi, coloro che, nel rispetto
   di ogni  altra disposizione  al  riguardo,  al  momento  della
   pubblicazione del banco di concorso:

   a) abbiano la cittadinanza italiana;
   b) abbiano  la residenza  o esercitano l'attività lavorativa,
      esclusiva o  prevalente, nell'ambito  territoriale, cui  si
      riferisce il  bando, salvo  che  si  tratti  di  lavoratori
      emigrati all'estero;
   c) non  siano titolari  del diritto  di proprietà, usufrutto,
      uso o  abitazione su  alloggio adeguato  alle esigenze  del
      nucleo familiare, nell'ambito territoriale cui si riferisce
      il  bando  di  concorso.  E'  adeguato  l'alloggio  la  cui
      superficie utile,  determinata ai  sensi dell'articolo  13,
      primo, secondo, terzo e quarto comma della legge 27/7/1978,
      n. 392,  sia non inferiore a 45 mq. per un nucleo familiare
      composto da  1 o  2 persone,  non inferiore a 60 mq. per un
      nucleo di 3-4 persone, non inferiore a 75 mq. per un nucleo
      di 5  persone, non  inferiore a  95 mq.  per un nucleo di 6
      persone ed oltre;
   d) non siano titolari di diritti di cui al precedente punto c)
      su uno  o più  alloggi, anche sfitti, ubicati in qualsiasi
      località, il  cui valore locativo complessivo, determinato
      ai sensi  della legge 27/7/1978, n. 392, superi, dedotte le
      spese nella misura del 25%, le 800.000 lire annue;
   e) abbiano  un reddito  annuo complessivo del nucleo familiare
      non  superiore   al  limite   vigente  al   momento   della
      pubblicazione del  bando di  concorso, determinato ai sensi
      dell'art. 21  della legge  5/8/1978, n.  457  e  successive
      modificazioni ed  integrazioni e  non inferiore all'importo
      dell'indennità   speciale    prevista   per   i   pubblici
      dipendenti. Il  reddito di riferimento è quello imponibile
      relativo all'ultima  dichiarazione fiscale  al lordo  delle
      imposte e  al netto  dei contributi  previdenziali e  degli
      assegni  familiari.   Oltre  all'imponibile  fiscale  vanno
      computati  tutti   gli  emolumenti,  indennità,  pensione,
      sussidi, a  qualsiasi titolo percepiti, ivi compresi quelli
      esentasse.

   2. Ai  fini  della  presente  legge  il  nucleo  familiare  è
   individuato ai sensi dell'art. 3 della LR 14/12/1983, n. 78.

   3. La  disposizione di  cui al comma precedente non si applica
   ai  figli  conviventi  coniugati,  ovvero  alle  nuove  coppie
   formatesi entro  la data di ultimazione dell'alloggio, ovvero,
   in caso di acquisto, prima dell'erogazione del contributo.

   4. E'  vietata l'assegnazione  di più  di un  contributo allo
   stesso nucleo familiare.

   5. Sono  altresì esclusi  coloro che abbiano già ottenuto, a
   qualsiasi titolo,  contributi per l'acquisto, la costruzione o
   il recupero  di alloggi, ovvero abbiano ottenuto, in qualsiasi
   parte del  territorio nazionale,  l'assegnazione  in  uso,  in
   abitazione, in  proprietà o  con patto  di futura  vendita di
   altri alloggi,  costruiti con  il concorso  od  il  contributo
   dello Stato,  delle Regioni,  delle Province o dei Comuni o di
   Enti Pubblici,  o con  i mutui di cui alla legge 10/8/1950, n.
   715.

   6. Non  sono ammessi  a contributo  alloggi non  conformi alle
   previsioni degli  strumenti urbanistici ovvero classificati di
   lusso o accatastati nelle categorie A/1, A/8, A/9.

   7.  Il  Consiglio  regionale,  in  sede  di  approvazione  del
   programma quadriennale,  può indicare  quegli interventi che,
   interessando  i   Comuni  particolarmente   carenti  di   aree
   edificabili, devono  essere intesi  come riferiti ad un ambito
   sovracomunale anche ai fini dell'accertamento dei requisiti di
   cui ai commi precedenti.

   8. Relativamente  agli interventi  di recupero  sul patrimonio
   edilizio esistente,  i contributi  finanziari  previsti  dalla
   legislazione  vigente  possono  essere  attribuititi  anche  a
   coloro che  siano proprietari  di più di un alloggio, purchè
   gli stessi  siano disposti  a convenzionarsi con il Comune per
   la locazione  degli  alloggi  recuperati,  ad  un  canone  non
   superiore a  quello calcolato  ai sensi  della legge 27 luglio
   1978, n. 392.

   9. L'alloggio o gli alloggi oggetto del recupero debbono, alla
   data del bando:
   - essere censiti al NCEU;
   - ultimati da almeno 20 anni;
   - non  aver subito  interventi di cui alle lettere b), c), d),
     e) dell'art. 31 della legge 5/8/1978, n. 457 negli ultimi 20
     anni.

   10.  Non  sono  ammesse  domande  relative  ad  interventi  di
   costruzione o di recupero già iniziati alla data del bando."

ARTICOLO 5
(Requisiti  dei   beneficiari  dei   contributi   "Prima   casa".
Inserimento di un articolo 9/bis nella LR 10 maggio 1983, n. 26)

Dopo l'art. 9 della LR 10/5/1983, n. 26, è inserito il seguente:

   "Art. 9/bis
   (Requisiti dei beneficiari dei contributi "Prima casa")

   1. Possono beneficiare dei contributi coloro che, nel rispetto
   di ogni  altra disposizione  statale al  riguardo, al  momento
   della pubblicazione del bando di concorso:

   a) abbiano la cittadinanza italiana;
   b) abbiano  la residenza  o esercitino l'attività lavorativa,
      esclusiva  o   prevalente,  nel   Comune  ove  è  ubicato,
      l'alloggio, salvo  che si  tratti  di  lavoratori  emigrati
      all'estero;
   c) non  siano, essi  o i costituenti il loro nucleo familiare,
      titolari  del  diritto  di  proprietà,  usufrutto,  uso  e
      abitazione su alloggi o parte di essi.
      Nel caso  di contributi per il recupero, il richiedente o i
      costituenti  il  loro  nucleo  familiare,  dovranno  essere
      titolari  della   piena  proprietà  dell'alloggio  oggetto
      dell'intervento;
   d) abbiano  un reddito  annuo complessivo del nucleo familiare
      non  superiore   al  limite   vigente  al   momento   della
      pubblicazione del  bando di  concorso, determinato ai sensi
      dell'art. 21 della legge 5 agosto 1978, n. 457 e successive
      modificazioni ed  integrazioni, e non inferiore all'importo
      dell'indennità   speciale    prevista   per   i   pubblici
      dipendenti. Il  reddito di riferimento è quello imponibile
      relativo all'ultima  dichiarazione fiscale  al lordo  delle
      imposte e  al netto  dei contributi  previdenziali e  degli
      assegni  familiari.   Oltre  all'imponibile  fiscale  vanno
      computati  tutti   gli  emolumenti,  indennità,  pensioni,
      sussidi, a  qualsiasi titolo percepiti, ivi compreso quelli
      esentasse;
   e) non  abbiano ottenuto, nel passato, essi o i costituenti il
      loro nucleo familiare, a qualsiasi titolo, contributi dello
      Stato, delle  Regioni, delle Province, dei Comuni o di Enti
      Pubblici, o  mutui di cui alla legge 10/8/1950, n. 715, per
      l'acquisto, la costruzione o il recupero di alloggi;
   f) non  abbiano ottenuto,  essi o  costituenti il  loro nucleo
      familiare,  l'assegnazione   in  uso,   in  abitazione,  in
      proprietà o  con  patto  di  futura  vendita,  di  alloggi
      costruiti con  concorso o  contributo  dello  Stato,  delle
      Regioni, delle  Province, dei  Comuni o  di Enti Pubblici o
      con i mutui di cui alla legge 10/8/1950, n. 715.

   2. Ai  fini della  presente  legge,  il  nucleo  familiare  è
   individuato ai sensi dell'art. 3 della LR 14/12/1983, n. 78.

   3. La  disposizione di  cui al comma precedente non si applica
   ai  figli  conviventi  coniugati,  ovvero  alle  nuove  coppie
   formatesi  entro  la  data  di  ultimazione  dell'alloggio  da
   costruire o  recuperare, ovvero,  nel caso  di acquisto, prima
   dell'erogazione del contributo.

   4. E'  vietata l'assegnazione  di più  di un  contributo allo
   stesso nucleo familiare.

   5. Non  sono concessi  contributi per  l'acquisto qualora  fra
   alcuno dei  componenti il  nucleo familiare  dell'acquirente e
   alcuno dei  componenti il  nucleo familiare  del venditore  vi
   siano rapporti di parentela o affinità entro il terzo grado.

   6. Non  sono ammesse  domande per  l'acquisto o il recupero di
   alloggi che  alla  data  del  bando  fruiscono  di  contributi
   concessi dallo  Stato,  dalle  Regioni,  dalle  Province,  dai
   Comuni o da Enti pubblici.

   7. I  contributi per l'acquisto non possono essere concessi ai
   soci di  cooperative edilizie ovvero agli occupanti di alloggi
   di edilizia  residenziale pubblica,  per  il  pagamento  degli
   alloggi  loro   assegnati.  I  contributi  non  sono  altresì
   concessi qualora l'acquisto si riferisca alla nuda proprietà.

   8. Gli  alloggi da  acquistare o  da recuperare  debbono, alla
   data del bando di concorso, essere censiti al NCEU ovvero deve
   essere stato richiesto l'accatastamento.

   9. Non  sono ammessi  a contributo  alloggi non  conformi alle
   previsioni degli  strumenti urbanistici ovvero classificati di
   lusso o accatastati nelle categorie A/1, A/8, A/9.

   10. Le  domande di contributo per la costruzione o il recupero
   debbono riferirsi  ad interventi  non iniziati  alla data  del
   bando di concorso.

   11. Le domande di contributo per il recupero debbono riferirsi
   ad alloggi ultimati da almeno venti anni alla data del bando e
   che nello  stesso periodo  non abbiano  subito  interventi  di
   recupero di  cui alle  lettere b),  c), d),  e), dell'art.  31
   della legge 5/8/1978, n. 457."

ARTICOLO 6
(Modifiche alla  composizione della  Commissione comunale  di cui
all'art. 19 della LR 10 maggio 1983, n. 26)

1. Il  quarto comma  dell'articolo 19 della LR 10 maggio 1983, n.
26 è soppresso e sostituito dal seguente:

   "La Commissione  comunale di  cui  al  primo  comma  è  così
   composta:

   - il Sindaco o suo delegato con funzioni di Presidente;
   - due  rappresentanti del  Consiglio comunale  di cui  uno  di
     minoranza eletti con voto limitato ad uno;
   - un  rappresentante  delle  Cooperative  edilizie  legalmente
     riconosciute  e   maggiormente  rappresentative   a  livello
     regionale, nominato dalla Giunta regionale su proposta delle
     loro organizzazioni regionali;
   - un  rappresentante   delle  organizzazioni  regionali  degli
     imprenditori, nominato  dalla Giunta  regionale su  proposta
     delle organizzazioni stesse;
   - un  rappresentante  della  Regione,  nominato  dalla  Giunta
     regionale".

2. Il  quinto comma  dell'articolo 19 della LR 10 maggio 1983, n.
26, è  così modificato:  Sostituire "almeno sei componenti" con
"almeno quattro componenti".

ARTICOLO 7
(Funzioni riservate  alla Regione.  Integrazione all'articolo  27
della LR 10/5/1983, n. 26)

1. Dopo  il primo  comma dell'articolo  27 della LR 10/5/1983, n.
26, aggiungere il seguente:

   "Al fine  di consentire  al Consiglio regionale l'espletamento
   dei compiti  previsti nel precedente comma, la Giunta comunica
   ogni  due  mesi  al  Consiglio  lo  stato  di  attuazione  del
   programma, evidenziando  gli eventuali  atti che si rendessero
   necessari  per   la  sollecita   attuazione  degli  interventi
   programmati".

ARTICOLO 8
(Modifica all'art. 31 della LR 10/5/1983, n. 26)

1. Nell'articolo  31, primo comma, della LR 10 maggio 1983, n. 26
l'espressione "di cui al precedente art. 9" è sostituita con "di
cui al precedente art. 9/bis".

La presente  legge è  pubblicata sul  Bollettino Ufficiale della
Regione Toscana. E' fatto obbligo a chiunque spetti di osservarla
e farla osservare come legge della Regione Toscana.

La presente  legge dichiarata  urgente per  gli effetti  e con le
modalità  di  cui  al  secondo  comma  dell'articolo  117  della
Costituzione e dell'articolo 28 dello Statuto, entra in vigore il
giorno stesso della sua pubblicazione.

Firenze, 10 marzo 1986.

La presente  legge è  stata approvata dal Consiglio Regionale il
28-1-1986 ed è stata vistata dal Commissario del Governo il 3-3-
1986.



EDILIZIA

