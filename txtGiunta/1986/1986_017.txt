Modifiche ed  integrazioni alla  LR 32/1974 istitutiva della FIDI
TOSCANA SpA.

Il Consiglio Regionale ha approvato il 12-4-1986
Il Commissario del Governo ha apposto il visto il 21-1-1986
Il Presidente  della Giunta  Regionale promulga la seguente legge
regionale:

ARTICOLO 1
(Modifiche all'art. 4 - Finalità della LR 5 giugno 1974, n. 32 e
successive modificazioni)

Il quinto  comma dell'art.  4 della  LR 5  giugno 1974,  n. 32 è
così sostituito:

   "Per quanto  concerne il  credito a breve termine l'intervento
   dovrà  orientarsi   verso  operazioni   aventi  utilizzazione
   specifica e  comunque  con  durata  e  modalità  di  rimborso
   predeterminate ed entro i limiti percentuali, prefissati dalle
   direttive del  Consiglio regionale,  non eccedenti i due terzi
   delle disponibilità  destinate a  garantire le  operazioni di
   credito a medio termine".

ARTICOLO 2
(Modifiche all'art. 5 - Fondi di garanzia della LR 5 giugno 1974,
n. 32 e successive modificazioni)

L'art. 5 della LR 5 giugno 1974, n. 32 è così sostituito:

   "Art. 5
   (Rilascio delle garanzie)

   Per il  rilascio delle  garanzie, secondo le modalità fissate
   nelle convenzioni  di cui  al  successivo  art.  8,  la  "Fidi
   Toscana  SpA"   utilizza  le  disponibilità  provenienti  dal
   patrimonio, inteso  come l'insieme del capitale sociale, delle
   riserve  legali,  statutarie,  volontarie,  delle  riserve  da
   rivalutazione  per   conguaglio  monetario,  degli  utili  non
   distribuiti e dei fondi rischi.
   Le  disponibilità   destinate  al   rilascio  delle  garanzie
   potranno essere  articolate, con  deliberazione  degli  organi
   sociali della  "Fidi Toscana  SpA", in  due sezioni: l'una per
   garantire operazioni  a breve  termine, l'altra  per garantire
   operazioni a medio termine.
   Per disposizioni  dello Statuto  sociale della  "Fidi  Toscana
   SpA", almeno  il 50%  degli utili  d'esercizio  dovrà  essere
   destinato a riserve o a fondi rischi."

ARTICOLO 3
(Modifiche all'art.  6 - Contributo dei soci  alla formazione del
fondo di  garanzia  della  LR 5  giugno 1974,  n. 32 e successive
modificazioni)

L'art. 6 della LR 5 giugno 1974, n. 32 è così sostituito:

   "Art. 6 - Rilascio delle garanzie sul fondo speciale rischi.

   Con deliberazione  degli organi  sociali della  "Fidi  Toscana
   SpA" sarà  costituito un  fondo speciale  rischi,  col  quale
   garantire, con  le modalità  fissate nelle convenzioni di cui
   al successivo  terzo comma,  i crediti concessi ad imprese che
   partecipano  alla   realizzazione  di  progetti  o  iniziative
   rivolti al conseguimento degli obiettivi fissati nel programma
   regionale di  sviluppo economico  e  nei  piani  regionali  di
   intervento settoriale,  localizzati in aree insufficientemente
   sviluppate o  destinati alla  installazione di impianti per la
   tutela e  la difesa  dell'ambiente dall'inquinamento  idrico o
   atmosferico.
   Il Consiglio  di  amministrazione  della  "Fidi  Toscana  SpA"
   delibera la  concessione delle  garanzie  sul  fondo  speciale
   rischi con  le modalità  previste  dall'articolo  10  secondo
   comma, secondo  alinea, della presente legge, previo parere di
   conformità dei  progetti e  delle iniziative  agli  obiettivi
   fissati nel  programma regionale  di sviluppo economico e alle
   scelte di  intervento settoriale  o  territoriale  di  cui  al
   precedente comma,  espresso dalla Giunta Regionale, sentita la
   competente commissione consiliare.
   Le convenzioni con gli Istituti e le Aziende di credito di cui
   all'art. 8  e stipulate  con le modalità indicate all'art. 9,
   possono essere estese per il rilascio delle garanzie di cui al
   presente articolo,  salvo  diversa  determinazione  di  quanto
   previsto al secondo comma, alinea c) del citato art. 8".

ARTICOLO 4
(Modifiche all'art. 8 - Convenzioni  con aziende  ed istituti  di
credito   della   LR  5   giugno  1974,   n.  32   e   successive
modificazioni)

Il secondo  comma, alinea  b), c),  d), e) dell'art. 8 della LR 5
giugno 1974, n. 32 è così sostituito:

   "b) la  quota delle  eventuali perdite derivanti da operazioni
   garantite che  deve essere assunta dalle aziende o istituti di
   credito;
   c) la  determinazione del  volume di credito massimo garantito
   espresso in un multiplo del patrimonio;
   d) le modalità della partecipazione delle aziende ed istituti
   di credito al controllo sulla consistenza del patrimonio;
   e) le  modalità di ricevimento delle domande presentate dagli
   operatori,   garantendo    che   entro   otto   giorni   dalla
   presentazione le  domande  stesse  siano  a  disposizione  sia
   dell'istituto o azienda di credito sia del Comitato tecnico".

ARTICOLO 5
(Modifiche   all'art.    10 -  Funzioni    del    Consiglio    di
Amministrazione  della  LR 5  giugno 1974,  n.  32  e  successive
modificazioni)

Il secondo  comma, quarto  alinea dell'art.  10 della LR 5 giugno
1974, n. 32 è così sostituito:

   "determinare le  modalità per il versamento dei contributi di
   cui all'art. 7".

ARTICOLO 6
(Modifiche all'art. 12 - Attribuzioni del Comitato tecnico  della
LR 5 giugno 1974, n. 32 e successive modificazioni)

Il quarto  comma dell'art.  12 della  LR 5  giugno 1974, n. 32 è
così sostituito:

   "A seguito  del rifiuto  dell'istituto di credito di concedere
   un prestito  su  garanzia  di  cui  all'art.  5,  il  Comitato
   tecnico,  su   richiesta  dell'interessato,   ha  facoltà  di
   proporre   al   Consiglio   di   Amministrazione   di   curare
   l'istruttoria  supplementare   della  domanda  e  di  proporre
   all'impresa la  necessaria consulenza  tecnica onde  accertare
   l'esistenza di  valide prospettive  di  sviluppo  dell'azienda
   ovvero individuare  le  eventuali  operazioni  necessarie  per
   realizzare  tali   prospettive,  nonchè  la  rispondenza  del
   finanziamento richiesto alle esigenze dell'azienda stessa".

ARTICOLO 7
(Modifiche all'art.  17 - Autorizzazione  della spesa  della LR 5
giugno 1974, n. 32 e successive modificazioni)

L'art. 17 della LR 5 giugno 1974, n. 32 è così sostituito:

   "Art. 17 - Autorizzazione della spesa.
   Il  contributo   regionale  per  la  formazione  del  capitale
   sociale, di  cui al  precedente art.  3, sarà determinato con
   successivo provvedimento  che indicherà  i mezzi di copertura
   della spesa relativa".

ARTICOLO 8
(Norme transitorie)

I contributi  volontari dei  soci destinati  alla formazione  del
fondo di garanzia, versati dalla data di costituzione della "Fidi
Toscana SpA"  fino alla  data di entrata in vigore della presente
legge a norma dell'art. 6 della legge regionale 5 giugno 1974, n.
32,   saranno    rimborsati   ai    soci   che    contestualmente
sottoscriveranno un  aumento del  capitale  sociale  della  "Fidi
Toscana SpA"  di pari importo, con immediato integrale versamento
delle somme relative.

Il Presidente  della Regione,  dopo che  gli organi sociale della
"Fidi Toscana  SpA" avranno  deliberato le modifiche statutarie e
l'aumento del  capitale sociale conseguenti all'entrata in vigore
della presente  legge, è autorizzato a sottoscrivere e a versare
un aumento  di capitale  sociale della  "Fidi Toscana  SpA"  pari
all'importo dei  contributi al  fondo  di  garanzia  che  saranno
rimborsati alla Regione ai sensi del precedente comma.

ARTICOLO 9
(Abrogazione della LR 26 luglio 1978, n. 50)

La LR  26 luglio  1978, n.  50 concernente  la istituzione  di un
fondo speciale  di garanzia  presso la  "Fidi  Toscana  SpA"  per
favorire la  realizzazione di  progetti o  iniziative rivolti  al
conseguimento degli  obiettivi fissati nel programma regionale di
sviluppo  economico  e  nei  piani  regionali  di  intervento  di
settore, è abrogata.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 21 aprile 1986.

La presente  legge è  stata approvata  dal  Consiglio  Regionale
l'11-3-1986 ed è stata vistata dal Commissario del Governo il 2-
4-1986.



ORGANIZZAZIONI
CREDITO
ORDINAMENTO

