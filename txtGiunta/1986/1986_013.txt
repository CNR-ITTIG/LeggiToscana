Disciplina per  l'autorizzazione dei  corsi per le arti sanitarie
di ottico, odontotecnico, meccanico ortopedico.

Il Consiglio Regionale ha approvato il 25-2-1986
Il Commissario del Governo ha apposto il visto il 21-3-1986
Il Presidente  della Giunta  Regionale promulga la seguente legge
regionale:

ARTICOLO 1

1. La  Regione, nell'esercizio  delle funzioni  di cui all'art. 1
punto f)  del DPR  15/1/1972, n.  10  concernente  la  formazione
professionale diretta  allo svolgimento  di professioni sanitarie
ausiliarie  e   di  arti   sanitarie  ausiliarie,   autorizza  la
istituzione di  corsi per  impartire  l'insegnamento  delle  arti
ausiliarie  delle  professioni  sanitarie  di  odontotecnico,  di
ottico e di meccanico ortopedico ernista.

2. L'autorizzazione  è concessa  dal Consiglio regionale ad enti
pubblici e  a soggetti privati in possesso dei requisiti e con le
modalità previsti dalla presente legge.

3. Ai  fini della  presente legge  per corso  si intende un ciclo
formativo completo  e monodisciplinare  diretto  alla  formazione
professionale in  una delle  arti sanitarie  ausiliarie di cui al
precedente comma  con conseguimento  della  relativa  licenza  di
abilitazione valida  ai sensi e per gli effetti dell'art. 140 del
testo unico delle leggi sanitarie 27 luglio 1934, n. 1265.

ARTICOLO 2

1. L'autorizzazione  di cui al precedente articolo è concessa ai
corsi in possesso dei seguenti requisiti:

a) abbiano  sede in  locali dichiarati  adatti  e  salubri  dalle
   competenti autorità;
b) dispongano  di   attrezzature  laboratoristiche  e  didattiche
   necessarie a  garantire il  pieno sviluppo  del programma  dei
   corsi e  le esercitazioni pratiche richieste dagli ordinamenti
   vigenti per i rispettivi corsi;
c) dispongano  di un  direttore  e  di  un  corpo  insegnante  in
   possesso dei  necessari e  specifici  requisiti  professionali
   relativi agli insegnamenti da impartire;
d) assicurino  la costituzione  e il  funzionamento degli  organi
   collegiali  di   governo  della   scuola  ai  sensi  della  L.
   30/7/1973, n. 477;
e) dimostrino   di  disporre  di  adeguati  mezzi  finanziari  da
   destinare allo scopo.

ARTICOLO 3

1. Gli enti pubblici e i soggetti privati che intendono istituire
i corsi di formazione di cui all'art. 1 debbono rivolgere domanda
in carta  legale al  Presidente della  Giunta regionale corredata
dei documenti  comprovanti il possesso dei requisiti previsti dal
precedente art. 2 e in particolare:

a) una  relazione    sulla  disponibilità  dei  locali  e  delle
   attrezzature da  destinare allo  svolgimento  della  attività
   didattica;
b) lo  schema del  regolamento speciale  dei corsi  che intendono
   istituire;
c) l'indicazione  dei mezzi  finanziari  di  cui  dispongono  per
   l'impianto e  il funzionamento  dei corsi  nonchè delle quote
   mensili e di ogni altro contributo economico;
d) l'elenco  numerico del  personale  docente  con  l'indicazione
   delle relative qualifiche;
e) dichiarazione  di impegno  al rispetto  della L. 30/7/1973, n.
   477;
f) la  proposta relativa  al numero  massimo  degli  studenti  da
   ammettere  in   relazione  alla   capacità  delle   strutture
   didattiche;
g) certificati  di nascita,  di studio,  di godimento dei diritti
   politici, del casellario giudiziario non anteriore a mesi tre,
   relativi alla  persona del richiedente e, nel caso trattasi di
   ente o  associazione, copia  dello statuto nonchè certificato
   dal  quale   risulti  che   il  richiedente   ha   la   legale
   rappresentanza dell'ente o associazione.

ARTICOLO 4

1. La  Giunta regionale  prese in  esame  le  domande  presentate
formula al Consiglio regionale per l'approvazione la proposta dei
provvedimenti di  autorizzazione  e  di  diniego  tenendo  conto,
oltrechè del  possesso dei requisiti richiesti della esigenza di
mantenere un  giusto rapporto  fra  formazione  e  occupazione  e
formulando per  i casi da autorizzare anche prescrizioni e limiti
in ordine  alla  organizzazione  dell'attività  didattica  e  al
numero di allievi da ammettere per ogni anno o per ogni corso.

ARTICOLO 5

1. Gli esami finali per il rilascio della licenza di abilitazione
all'esercizio delle  arti ausiliarie  delle professioni sanitarie
si svolgono  davanti a  commissioni esaminatrici composte secondo
le disposizioni statali vigenti da:

- direttore del corso con funzione di presidente;
- docenti  ed insegnanti  tecnico -  pratico dell'ultimo anno del
  corso;
- un rappresentante del Ministero della Pubblica Istruzione;
- un rappresentante del Ministero della Sanità;
- due  esperti della  categoria da  designarsi sentito  il parere
  della Commissione  Provinciale dell'artigianato  competente per
  territorio.

2. La  licenza di  abilitazione è  firmata dal  presidente della
commissione esaminatrice e dai rappresentanti del Ministero della
Pubblica Istruzione e del Ministero della Sanità.

ARTICOLO 6

1.  La   Giunta  regionale   esercita  il   controllo  sui  corsi
autorizzati per  garantire il  rispetto della  presente  legge  e
verificare la  permanenza dei  requisiti prescritti e il rispetto
delle condizioni delle autorizzazioni.

Nel caso  venga a  mancare anche  una sola della condizioni delle
autorizzazioni o  uno dei  requisiti o  si rilevino irregolarità
nello svolgimento  dei  corsi  la  Giunta  regionale  propone  al
Consiglio la revoca dell'autorizzazione concessa.

ARTICOLO 7

1. Per  quanto non previsto dalla presente legge sono applicabili
leggi e regolamenti vigenti in materia.

ARTICOLO 8

1.  Rimangono   valide  le   autorizzazioni   senza   limitazioni
temporali, rilasciate  con deliberazione  del Consiglio regionale
prima dell'entrata in vigore della presente legge.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

Firenze, 24 marzo 1986.

La presente  legge è  stata approvata dal Consiglio Regionale il
25 febbraio  1986 ed è stata vistata dal Commissario del Governo
il 21 marzo 1986.



FORMAZIONE
ASSISTENZA SANITARIA

