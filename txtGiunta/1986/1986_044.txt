Modifiche ed  integrazioni della  LR  6  settembre  1982,  n.  73
concernente: "Interventi  di preformazione  professionale  e  per
l'inserimento al lavoro delle persone handicappate".

Il Consiglio Regionale ha approvato il 28-7-1986
Il Commissario del Governo ha apposto il visto il 26-8-1986
Il Presidente  della Giunta  Regionale promulga la seguente legge
regionale:

ARTICOLO 1

L'art. 1,  secondo comma,  della LR  6 settembre  1982, n.  73 è
sostituito dal seguente:

   "Gli interventi  di cui  al comma  precedente hanno  carattere
   integrativo delle  provvidenze  stabilite  da  altre  leggi  a
   favore delle persone di cui al primo comma".

ARTICOLO 2

Dopo l'art.  8 della LR 6 settembre 1982, n. 73 sono inseriti gli
artt. 8 bis ter e 8 quater:

   "Art. 8 bis
   (Ricerca e sperimentazione nella preformazione)

   La Regione promuove, sostiene e realizza:

   a) a   favore    di    soggetti    portatori    di    handicap
      indipendentemente  dalla   natura  e   dall'entità   della
      minorazione, iniziative  di preformazione  aventi carattere
      di ricerca e sperimentazione;
   b) a  favore di  soggetti portatori  di handicap che hanno una
      diminuzione della capacità lavorativa non inferiore ai due
      terzi,  corsi   di  formazione   professionale   per   dare
      continuità alle  iniziative di preformazione professionale
      di  tali   soggetti,  per   migliorare  e   sviluppare   le
      metodologie di  svolgimento delle  iniziative di  cui  alla
      lettera a),  per favorire l'effettivo inserimento al lavoro
      dei soggetti portatori di handicap.

   Le iniziative  di cui  al primo  comma sono  proposte da  enti
   pubblici;   da cooperative;  da enti o associazioni non aventi
   scopo   di   lucro,   purchè   operanti   nel   campo   della
   riabilitazione o  del reinserimento  dei soggetti portatori di
   handicap. Tali  iniziative possono  altresì essere  decise su
   iniziativa della Regione.

   Le unità  sanitarie locali realizzano le iniziative di cui al
   primo comma, lettera a), direttamente o anche convenzionandosi
   con enti  pubblici, cooperative, enti e associazioni di cui al
   comma precedente.

   Le iniziative  di preformazione  di cui  al primo  comma  sono
   deliberate dal  Consiglio regionale, su proposta della Giunta,
   unitamente ai programmi di cui all'art. 8.

   A  questo  fine  gli  enti  pubblici;    cooperative,  enti  o
   associazioni di  cui al  secondo comma  presentano alle unità
   sanitarie locali,  e per  conoscenza  alla  Giunta  regionale,
   apposita domanda con annessa proposta di convenzione, entro il
   30 settembre di ogni anno.

   Le domande possono riguardare iniziative pluriennali.

   Entro il  30 novembre  di ogni anno le unità sanitarie locali
   trasmettono alla  Giunta regionale,  con il proprio parere, le
   domande presentate e le proprie proposte.

   Entro 60  giorni dalla  scadenza del  termine di presentazione
   delle domande,  la  Giunta  trasmette  al  Consiglio,  per  il
   diniego o  l'approvazione, le  domande  presentate  e  propone
   l'approvazione delle proprie iniziative.

   Le  associazioni   intercomunali  e   le   comunità   montane
   realizzano i corsi di formazione professionale di cui al primo
   comma lettera  b), anche  convenzionandosi con gli enti di cui
   all'art. 7, LR 21 febbraio 1985, n. 16. Le convenzioni sono di
   morma pluriennali.

   Le unità  sanitarie locali,  associazioni intercomunali  e le
   comunità montane  presentano alla Giunta regionale, una volta
   realizzate  le  iniziative  di  preformazione,  una  relazione
   sull'attività svolta  e sui risultati ottenuti, unitamente al
   rendiconto delle spese sostenute."

   "Art. 8 ter
   (Convenzioni: procedimento e contenuti)

   L'ente  o   associazione  che  intende  convenzionarsi  con  i
   soggetti di  cui al  terzo ed  ottavo comma  dell'art.  8  bis
   presenta, unitamente  alla bozza  di convenzione, un programma
   contenente:

   a) gli obiettivi da conseguire;
   b) le attività e gli interventi da attuare;
   c) il  numero e  le caratteristiche  dei soggetti portatori di
      handicap interessati  alle iniziative  ed  agli  interventi
      previsti nel programma;
   d) gli operatori impegnati nella esecuzione del programma;
   e) la spesa prevista per le iniziative e gli interventi.

   La convenzione  dovrà prevedere  a favore della Regione e dei
   soggetti di  cui al  terzo ed  ottavo comma  dell'art. 8  bis,
   poteri  di   vigilanza  e  controllo  conformemente  a  quanto
   previsto dalla  legislazione  regionale  nei  confronti  delle
   attività  di  formazione  professionale  svolte  da  soggetti
   terzi.

   La Regione  dovrà assumersi  tutte le spese vive previste dal
   programma   approvato.    L'ente   o   associazione   che   si
   convenzionerà, dovrà mettere a disposizione gratuitamente le
   proprie strutture  necessarie allo svolgimento delle attività
   previste in  convenzione, assumendosene  in proprio  gli oneri
   dell'ammortamento, della manutenzione e dell'adeguamento.

   Qualora si  concordi un  programma pluriennale, la convenzione
   dovrà  contenere  i  criteri  per  la  verifica  annuale,  le
   condizioni e  le modalità  per la prosecuzione del progetto e
   per la determinazione delle spese per gli anni successivi.

   Al  fine   della  previsione   del  bilancio  regionale  degli
   stanziamenti occorrenti,  l'ente  oassociazione  convenzionata
   presenterà   annualmente    nei   termini    indicati   nella
   convenzione, i costi relativi all'esercizio successivo."

   "Art. 8 quater
   (Norma transitoria)

   Le iniziative  di preformazione  di cui  all'art. 8 bis per il
   1987   sono   deliberate   dal   Consiglio   regionale   anche
   disgiuntamente dal programma di cui all'art. 7."

ARTICOLO 3
(Finanziamento)

Agli  oneri  derivanti  dall'applicazione  della  presente  legge
nell'esercizio  1987  e  successivi,  si  farà  fronte  con  gli
stanziamenti che,  a decorrere  dal bilancio  di previsione 1987,
saranno  previsti  nell'apposito  capitolo  relativo  alla  LR  6
settembre 1982, n. 73, adeguatamente integrato per lo svolgimento
delle iniziative  di preformazione  aventi carattere di ricerca e
sperimentazione previste dalla presente legge.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 1 settembre 1986.

La presente  legge è  stata approvata dal Consiglio Regionale il
28-7-1986 ed  è stata vistata dal Commissario del Governo il 26-
8-1986.



FORMAZIONE
LAVORO
DISABILI

