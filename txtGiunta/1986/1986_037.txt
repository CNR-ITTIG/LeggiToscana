Trattamento economico di Missione dei Consiglieri Regionali.

Il Consiglio Regionale ha approvato il 1-7-1986
Il Commissario del Governo ha apposto il visto il 29-7-1986
Il Presidente  della Giunta  Regionale promulga la seguente legge
regionale:

ARTICOLO 1
(Norme generali e procedurali)

1. Ai  consiglieri regionali  che si  recano  fuori  Firenze  per
ragioni del  loro ufficio  spetta l'indennità  di missione  e il
rimborso delle  spese nei  limiti e  con le modalità di cui alla
presente legge.

2.   La    missione   è    autorizzata,   in   via   preventiva,
rispettivamente, dal  Presidente della  Giunta per  i  componenti
della Giunta  e dal  Presidente del  Consiglio regionale  per gli
altri consiglieri.

3. Nei  casi di urgenza e sempre per il Presidente della Giunta e
del  Consiglio   regionale  la  delibera  di  liquidazione  della
missione vale anche come autorizzazione preventiva.

4. Il  giorno e  l'ora di  inizio nonchè  la fine della missione
devono risultare da dichiarazione scritta dell'interessato.

ARTICOLO 2
(Ammontare dell'indennità)

1. L'indennità  di cui  al primo  comma dell'art. 1 è stabilita
nelle seguenti misure:

a) 18.600 lire per missioni fino a otto ore;
b) 37.200 lire per missioni superiori alle 8 ore e fino a 16 ore;
c) 55.800 lire per missioni superiori  alle  16  ore  e fino a 24
   ore.

2.  L'indennità   non  spetta   per  missioni   complessivamente
inferiori alle quattro ore.

3.  L'indennità   spetta  soltanto  per  i  giorni  strettamente
necessari allo  svolgimento delle  funzioni per le quali è stata
autorizzata la missione.

4. A  decorrere dal  1 gennaio  1987 le misure dell'indennità di
missione di  cui all'art.  2, primo  comma, della  presente legge
vengono rideterminate  annualmente, entro  il limite del 10%, con
deliberazione del  Consiglio regionale  da adottare entro il mese
di gennaio  di ogni anno. La rideterminazione è effettuata sulla
base della variazione percentuale dell'indice nazionale del costo
della vita  per il  mese  di  novembre  dell'anno  immediatamente
precedente, rispetto  a quello del novembre 1985 che si considera
uguale a cento.

ARTICOLO 3
(Missioni all'estero)

1. Per  le missioni  effettuate all'estero spettano le indennità
nella misura  netta, espressa  dalla  valuta  estera  riferita  a
ciascun paese,  secondo i  criteri stabiliti  dal DM  2/3/1976  e
successive modificazioni.

ARTICOLO 4
(Spese di alloggio e vitto)

1. I  consiglieri regionali  possono chiedere  il rimborso  delle
spese di  alloggio in pensione o albergo non di lusso e di vitto,
con le  seguenti limitazioni  dell'indennità di  cui all'art. 2,
primo comma:

a) in  caso di rimborso delle spese di alloggio e vitto (pranzo e
   cena), riduzione dell'indennità di 2/3;
b) in  caso di  rimborso delle spese di alloggio e un solo pasto,
   riduzione dell'indennità di 7/12;
c) in  caso  di  rimborso  delle  spese  di  alloggio,  riduzione
   dell'indennità di 1/3;
d) in  caso di  rimborso  delle  spese    di    vitto,  riduzione
   dell'indennità di 1/2;
e) in  caso di  rimborso delle  spese di un solo pasto, riduzione
   dell'indennità di 1/4.

2. Le  riduzioni di  cui al  comma precedente  si applicano anche
quando alloggio  o vitto  non sono  stati pagati  dal Consigliere
regionale. Il  godimento gratuito  di  vitto  e  alloggio  dovrà
risultare dalla dichiarazione di cui all'art. 1, ultimo comma.

ARTICOLO 5
(Rimborsi spese)

1. Il  consigliere regionale  in missione  ha diritto al rimborso
integrale delle  spese di  trasporto su  mezzi  pubblici,  dietro
presentazione dei relativi biglietti di viaggio.
Spetta altresì  il rimborso  del vagone  letto o  cuccetta,  con
riduzione di 1/3 dell'indennità di cui all'art. 2, primo comma.

3. Per  i viaggi  effettuati con automezzo proprio è corrisposto
un rimborso  spese pari  a 1/5  del costo  di un litro di benzina
super, arrotondato  per eccesso  o per difetto alle 100 lire, per
ogni chilometro.

4. E' rimborsata inoltre l'eventuale spesa sostenuta per pedaggio
autostradale purchè documentata.

5. Sono  rimborsate le  spese di taxi nell'ambito della località
di missione,  purchè documentate, quando particolari esigenze di
servizio lo richiedono.

6. A  titolo di  rimborso delle spese non documentabili è dovuta
al Consigliere  in missione un'indennità pari al 5% dell'importo
della missione  liquidata per  indennità e  rimborso spese. Tale
percentuale è  elevata al  10% per  le missioni  all'estero.  In
entrambi  i  casi  le  spese  per  l'uso  del  mezzo  aereo  sono
calcolate, ai fini della determinazione dell'indennità di cui al
presente comma, nella misura del 50%.

ARTICOLO 6
(Spese di rappresentanza)

1. Ai  Consiglieri  regionali  che  si  rechino  in  missione  in
rappresentanza della  Regione è  dovuto il  rimborso delle spese
sostenute per  motivi di rappresentanza o in ragione della carica
ricoperta, dietro  presentazione di  idonea documentazione  o, in
mancanza, di dichiarazione sostitutiva dell'interessato.

ARTICOLO 7
(Anticipo della missione)

1. Il  Consigliere regionale  autorizzato a  recarsi in  missione
può chiedere  l'anticipazione delle presumibili spese di viaggio
e delle presunte indennità.

2. Il  rimborso delle  spese di viaggio e le indennità spettanti
sono  interamente   corrisposte  al  termine  della  missione  e,
comunque, non oltre trenta giorni.

ARTICOLO 8
(Applicabilità)

1. La presente legge si applica alle missioni autorizzate dopo la
sua entrata in vigore.

ARTICOLO 9
(Abrogazione della normativa esistente)

1. E'  abrogata la  LR 19  gennaio  1979,  n.  3  concernente  il
trattamento economico di missione dei Consiglieri regionali.

ARTICOLO 10
(Imputazione della spesa)

1.  Agli   oneri  finanziari  derivanti  dall'applicazione  della
presente legge  è fatto  fronte, per  l'esercizio 1986,  con gli
stanziamenti di  cui ai  capitoli 00100  e 00170, rispettivamente
per il  Presidente del Consiglio ed i Consiglieri regionali e per
il Presidente  della  Giunta  ed  i  componenti  la  stessa,  del
bilancio in  corso che  presentano la necessaria disponibilità e
con i corrispondenti capitoli degli esercizi successivi.

La presente  legge è pubblicata sul Bollettino Ufficiale e della
regione. E' fatto obbligo a chiunque spetta di osservarla e farla
osservare come legge della Regione Toscana.

Toscana, 4 agosto 1986.

La presente  legge è  stata approvata dal Consiglio Regionale il
1-7-1986 ed è stata vistata dal Commissario del Governo il 29-7-
1986.



ENTE REGIONE
ORGANI
PERSONALE

