Norme  di   organizzazione   per   l'esercizio   delle   funzioni
amministrative in materia di persone giuridiche private.

Il Consiglio Regionale ha approvato il 25-6-1986
Il Commissario del Governo ha apposto il visto il 14-7-1986
Il Presidente  della Giunta  Regionale promulga la seguente legge
regionale:

ARTICOLO 1
(Finalità ed ambito di applicazione)

1. La  presente legge  detta norme  di organizzazione,  ai  sensi
dell'art. 7 del DPR 24 luglio 1977, n. 616, per l'esercizio delle
funzioni amministrative in materia di persone giuridiche private,
delegate alla  Regione ai  sensi degli  art. 14 e 15 dello stesso
decreto.

2. Le funzioni amministrative di cui al primo comma concernono le
associazioni, le  fondazioni, e le altre istituzioni di carattere
privato che operano nelle materie di competenza regionale, di cui
all'art.  117  della  Costituzione,  ed  esauriscono  le  proprie
finalità statutarie nell'ambito della Regione Toscana.

ARTICOLO 2
(Funzioni di competenza regionale)

1. Nei  confronti di  tutte le  istituzioni di  cui  all'art.  1,
secondo  comma,   la  Regione   esercita  le   seguenti  funzioni
amministrative:

a) riconoscimento  di personalità  giuridica privata,  ai  sensi
   dell'art. 12 del codice civile;
b) approvazione delle modificazioni dell'atto costitutivo e dello
   statuto, ai sensi dell'art. 16 del codice civile;
c) autorizzazione  all'acquisto di    beni      immobili,    alla
   accettazione di  donazioni o  eredità,  al  conseguimento  di
   legati, ai sensi dell'art. 17 del codice civile;
d) dichiarazione  di estinzione, ai sensi dell'art. 27 del codice
   civile;
e) devoluzione  dei beni  residuali dalla  liquidazione, ai sensi
   degli artt. 31 e 32 del codice civile;

2. Nei  confronti  delle  sole  fondazioni  la  Regione  esercita
inoltre le seguenti ulteriori funzioni amministrative:

a) controllo e vigilanza sull'amministrazione, ai sensi dell'art.
   25 del codice civile;
b) coordinamento  dell'attività di  più  fondazioni,  ai  sensi
   dell'art. 26 del codice civile;
c) unificazione dell'amministrazione di più fondazioni, ai sensi
   dell'art. 26 del codice civile;
d) trasformazione  delle fondazioni,  ai sensi  dell'art. 28  del
   codice civile.

ARTICOLO 3
(Competenza sui provvedimenti)

1. Ai sensi dell'art. 3, lett. c), della LR n. 46 del 22/7/1978 e
della  LR   n.  32   dell'11/3/1981,  i   provvedimenti  inerenti
all'esercizio delle  funzioni di cui all'art. 2 sono adottati dal
Presidente della Giunta regionale con proprio decreto.

2. Gli  atti di  cui al  precedente  comma,  ove  concernenti  le
funzioni di cui alle lettere d) ed e) del primo comma dell'art. 2
ed alle  lettere c)  e d)  del secondo comma dello stesso art. 2,
sono soggetti ad approvazione del Consiglio regionale. A tal fine
essi sono  preventivamente comunicati al Consiglio regionale e si
intendono approvati  qualora non  ne venga richiesta l'iscrizione
all'ordine del  giorno del  Consiglio  entro  trenta  giorni  dal
ricevimento. Nel  caso di  richiesta di iscrizione all'ordine del
giorno,  il  Consiglio  assume  la  competenza  a  deliberare  il
provvedimento, altrimenti si procede ai sensi del primo comma.

3. Il  diniego  del  riconoscimento  di  personalità  giuridica,
nonchè il  diniego dell'approvazione  e della  autorizzazione di
cui rispettivamente  alla lett.  b) ed  alla lett.  c) del  primo
comma dell'art.  2 sono  espressi  dal  Presidente  della  Giunta
regionale  con   proprio  decreto  motivato,  sentita  la  Giunta
regionale.

ARTICOLO 4
(Modalità per la richiesta di riconoscimento)

La domanda  con la  quale si  richiede il  riconoscimento di  una
persona  giuridica   privata   deve   essere   sottoscritta   dal
rappresentante   legale    della   istituzione   interessata   ed
indirizzata al Presidente della Giunta regionale.
Alla domanda devono essere allegati:

a) copia autentica dell'atto costitutivo e dello statuto;
b) relazione  sullo stato patrimoniale e finanziario corredata da
   idonea documentazione;
c) indicazione  nominativa delle  persone preposte  alle  cariche
   sociali ed  inoltre, per  le associazioni,  indicazione  della
   consistenza associativa;
d) relazione    sulla  attività  eventualmente  già  svolta  in
   precedenza e su quella che l'istituzione intende svolgere;
e) ogni   altra    documentazione    utile  a    dimostrare  più
   compiutamente   lo   scopo   dell'istituzione   ed   i   mezzi
   patrimoniali per provvedervi.

L'atto costitutivo  e lo  statuto devono essere conformi a quanto
stabilito dal  codice civile  in materia di persone giuridiche ed
idonei ad assicurare il buon funzionamento e la corretta gestione
amministrativa dell'istituzione.

La Regione  valuta l'opportunità del riconoscimento in relazione
allo scopo,  agli elementi  patrimoniali  e  personali,  ed  alle
caratteristiche complessive  dell'istituzione, tenuto  conto  del
campo di  attività nel  quale  essa  opera,  e  con  particolare
riferimento alla congruità del patrimonio rispetto allo scopo.
Il riconoscimento  delle fondazioni  può essere  disposto  dalla
Regione anche  d'ufficio, ai  sensi dell'art.  2, secondo  comma,
delle disposizioni  di  attuazione  del  codice  civile,  con  le
modalità  di   cui  all'art.  3  delle  stesse  disposizioni  di
attuazione.

ARTICOLO 5
(Modifiche  per   la  richiesta   di  approvazione  di  modifiche
dell'atto costitutivo e dello statuto)

1.  La  domanda  con  la  quale  si  richiede  l'approvazione  di
modifiche dell'atto  costitutivo  e  dello  statuto  deve  essere
redatta con  le modalità  di  cui  all'art.  4  primo  comma,  e
trasmessa alla Regione entro trenta giorni dalla deliberazione di
tali modifiche  da parte  dell'organo  competente  della  persona
giuridica.

2. Alla domanda deve essere allegato:

a) copia  autentica della  deliberazione di modifica, dalla quale
   risulti che  la deliberazione  stessa  è  stata  assunta  nel
   rispetto di  quanto previsto  dall'art. 21, secondo comma, del
   codice civile;
b) certificato  attestante l'avvenuta registrazione della persona
   giuridica, ai sensi dell'art. 33 del codice civile.

ARTICOLO 6
(Modalità per  la richiesta  di autorizzazione  all'acquisto  di
beni immobili, alla accettazione di donazioni, eredità o legati)

1.  La   domanda  con   la  quale  si  richiede  l'autorizzazione
all'acquisto di  beni immobili,  alla accettazione  di donazioni,
eredità o  legati, redatta  con le  modalità di cui all'art. 4,
primo comma, deve avere in allegato:

a) copia autentica della deliberazione di acquisto o accettazione
   adottata dalla persona giuridica;
b) copia  autentica dell'atto  di  donazione  o  del  verbale  di
   pubblicazione del testamento, nei rispettivi casi;
c) documentata descrizione dello stato patrimoniale della persona
   giuridica,    dell'entità,    condizioni    e    opportunità
   dell'acquisto, nonchè della destinazione dei beni;
d) certificato  attestante l'avvenuta registrazione della persona
   giuridica, ai sensi dell'art. 33 del codice civile.

2. Per  il rilascio  dell'autorizzazione  la  Regione,  ai  sensi
dell'art. 5  secondo comma,  delle disposizioni di attuazione del
codice civile,  raccoglie  le  opportune  informazioni  e  sente,
quando trattasi  di atti  di ultima volontà, coloro ai quali per
successione sarebbero  devoluti  i  beni  lasciati  alla  persona
giuridica.

ARTICOLO 7
(Modalità per  l'estinzione delle  persone giuridiche  e per  la
devoluzione dei beni residuati)

1. L'istanza  con  la  quale  si  richiede  la  dichiarazione  di
estinzione di  una persona  giuridica, indirizzata  al Presidente
della Giunta  regionale da  parte di  qualunque interessato, deve
indicare l'esistenza delle cause di estinzione di cui all'art, 27
del codice civile.

2. Ai  sensi del  terzo comma  dello stesso  art. 27  del  codice
civile, l'estinzione  può essere  dichiarata dalla Regione anche
d'ufficio.

3. Contestualmente  alla dichiarazione  di estinzione  la Regione
dispone in  ordine alla  liquidazione del  patrimonio,  ai  sensi
dell'art. 30  del codice  civile e delle relative disposizioni di
attuazione.

4.  La  Regione  dispone  altresì  sulla  devoluzione  dei  beni
residuali, ai sensi degli articoli 31 e 32 del codice civile.

ARTICOLO 8
(Modalità per  il controllo  e la vigilanza sull'amministrazione
delle fondazioni)

1.  La   Regione   esercita   il   controllo   e   la   vigilanza
sull'amministrazione delle  fondazioni, per  quanto attiene  alle
competenze ad essa delegate, secondo quanto disposto dall'art. 25
del codice civile.

2. A  tal fine  le fondazioni  inviano annualmente  alla Regione,
immediatamente dopo  l'approvazione, copia dei bilanci preventivi
e consuntivi  nonchè l'aggiornamento  dello  stato  patrimoniale
corredati da una dettagliata relazione sull'attività svolta e su
quella che intendono svolgere.

3. Le  fondazioni sono  tenute a trasmettere inoltre alla regione
ogni notizia  o  documento  che  venga  loro  richiesto  al  fine
dell'esercizio delle funzioni di cui al primo comma.

ARTICOLO 9
(Coordinamento, unificazione, trasformazione delle fondazioni)

1. La  Regione può  disporre il  coordinamento dell'attività di
più  fondazioni  o  l'unificazione  della  loro  amministrazione
nonchè   la    trasformazione   delle   fondazioni,   ai   sensi
rispettivamente degli articoli 26 e 28 del codice civile, sentiti
i legali  rappresentanti e  gli amministratori  delle  fondazioni
interessate.

2. La  Regione promuove  inoltre la collaborazione tra le persone
giuridiche di  diritto privato  e le persone giuridiche pubbliche
per il perseguimento di finalità di comune interesse.

ARTICOLO 10
(Pubblicità degli atti)

1. L'art. 3, primo comma, n. 3 lett. b) della LR 23/1/1981, n. 12
"Norme  per  la  pubblicazione  del  Bollettino  Ufficiale  della
Regione Toscana", è così modificato:
"concessione  e   revoca  del  riconoscimento,  estinzione  delle
persone   giuridiche   private   nonchè   trasformazione   delle
fondazioni".

ARTICOLO 11
(Comunicazione degli atti)

1. I  decreti adottati in applicazione della presente legge e dei
quali non  è prevista  la pubblicazione sul Bollettino Ufficiale
della  Regione   ai  sensi   del  precedente  articolo  10,  sono
comunicati ai  legali rappresentanti dell'istituzione interessata
nonchè al  presidente del Tribunale nei casi previsti dal codice
civile e dalle relative disposizioni di attuazione.

ARTICOLO 12
(Abrogazione e modifica degli articoli 10 e 11 della LR 30 maggio
1978, n. 35)

1. Gli  articoli 14/bis,  14/ter e 15/bis della LR 7 aprile 1976,
n. 15, introdotti rispettivamente dagli articoli 10 e 11 della LR
30 maggio  1978, n.  35 sono  abrogati e  sostituiti dal seguente
articolo:

   "Art. 14/bis
   (Delega delle  funzioni concernenti  le fondazioni che operano
   in materia di beneficenza pubblica)
   Le   funzioni    di   controllo   sull'amministrazione   delle
   fondazioni, di  cui  all'art.  25  del  codice  civile,  e  di
   coordinamento  dell'attività   di  più  fondazioni,  di  cui
   all'art. 26  del codice  civile, che concernono fondazioni che
   operano in materia di beneficenza pubblica, di cui all'art. 22
   del DPR  24 luglio 1977, n. 616, sono sub - delegate ai Comuni
   in cui le suddette fondazioni hanno sede legale.

   Gli  enti  delegati  si  attengono  agli  indirizzi  stabiliti
   dall'art. 13.

   La Regione  individua le fondazioni di cui al primo comma e ne
   da comunicazione ai Comuni interessati."

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetta di osservarla e farla
osservare come legge della Regione Toscana.

Firenze, 4 agosto 1986.

La presente  legge è  stata approvata dal Consiglio Regionale il
25-6-1986 ed  è stata vistata dal Commissario del Governo il 14-
7-1986.



ATTRIBUZIONI DELEGHE
ORGANIZZAZIONI

