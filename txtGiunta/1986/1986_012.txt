Nuova disciplina  delle Associazioni  Intercomunali e abrogazione
della LR 17 agosto 1979, n. 37.

Il Consiglio Regionale ha approvato il 18-2-1986
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1. La presente legge detta la nuova disciplina delle associazioni
intercomunali, già  costituite ai sensi della LR 17 agosto 1979,
n. 37 e delle leggi statali ivi richiamate.

2. La legge stessa si conforma ai principi della legge 15 Gennaio
1986, n.  4, recante  disposizioni  transitorie  per  la  riforma
istituzionale delle unità sanitarie locali.

ARTICOLO 2
(Compiti)

1. Le associazioni intercomunali esercitano i servizi di cui alla
legge  23  dicembre  1978,  n.  833,  recante  l'istituzione  del
servizio sanitario  nazionale, e  alle relative  leggi statali  e
regionali di attuazione o di modifica.

2.  I   comuni  che   fanno  parte  di  una  stessa  associazione
intercomunale possono  conferire alla  stessa ulteriori servizi o
funzioni, secondo i principi previsti per i consorzi tra comuni.

3. Le  funzioni amministrative regionali sono delegate o comunque
attribuite a comuni, province, comunità montane.
Il corrispondente personale regionale è assegnato funzionalmente
agli  stessi   enti,  ai  fini  dell'esercizio  delle  competenze
delegate o attribuite.

4. I  comuni hanno  la facoltà di esercitare le funzioni ad essi
delegate o  attribuite mediante  l'associazione intercomunale  di
cui fanno  parte. In  tal caso,  il personale assegnato ai comuni
per l'esercizio  delle funzioni  è da  essi messo a disposizione
dell'associazione intercomunale.

5. Resta  ferma la  facoltà dei comuni, che intendano esercitate
in forma  associata  determinate  funzioni  proprie,  delegate  o
attribuite, di  provvedervi mediante la costituzione di consorzi,
ovvero mediante  speciali convenzioni  o altre  forme ammesse  ai
sensi delle vigenti leggi.

6. I  comuni possono in ogni tempo e con le stesse forme revocare
il  conferimento   alla  rispettiva   associazione  intercomunale
dell'esercizio di funzioni proprie, delegate o attribuite.

7.  Soggetti  della  programmazione  regionale  sono,  a  livello
locale, i comuni, le province e le comunità montane.
I  comuni   hanno  la   facoltà  di   partecipare  ai   relativi
procedimenti,  ivi   compresi  quelli  disciplinati  dalle  leggi
regionali  di   spesa,  come   comuni  singoli   o  mediante   le
associazioni intercomunali,  secondo le modalità stabilite dalla
legge regionale.

8. Entro  sei mesi dalla data di entrata in vigore della presente
legge, la  giunta presenta  al consiglio  regionale una  proposta
complessiva  di   riassetto  e  di  individuazione  dei  soggetti
destinatari delle  funzioni in  atto delegate  o attribuite  alle
associazioni  intercomunali.  Nei  successivi  diciotto  mesi  la
regione adegua  le proprie  leggi ai  principi di cui al presente
articolo. Decorso tale termine, nelle materie per le quali non si
sia  provveduto,   sono  abrogate   le  norme   che  delegano   o
attribuiscono funzioni alle Associazioni intercomunali.

ARTICOLO 3
(Statuto)

1. L'associazione  intercomunale è  retta da un proprio statuto,
che disciplina, tra l'altro, nel rispetto della legge 23/12/1978,
n.  833,  istitutiva  del  servizio  sanitario  nazionale,  delle
relative leggi  statali e  regionali di attuazione o di modifica,
delle altre leggi statali:

a) la denominazione e la sede dell'associazione;
b) la  composizione, i  compiti, il  funzionamento e  i  modi  di
   elezione e di insediamento degli organi dell'associazione;
c) le  forme di  pubblicità e  le modalità per il riesame degli
   atti ai sensi del successivo art. 9;
d) i criteri di organizzazione degli uffici;
e) il      sistema  di  contabilità  e  bilancio  e  i  modi  di
   finanziamento.

2. Lo  statuto dell'associazione,  deliberato  dai  consigli  dei
comuni  associati,  è  approvato  nelle  forme  previste  per  i
consorzi tra comuni.

3.  Gli   statuti   regolano   la   composizione   degli   organi
dell'associazione  intercomunale   nell'osservanza  dei  principi
della presente  legge, relativamente alla presenza di diritto dei
sindaci  nell'assemblea   e  al   numero   massimo   dei   membri
dell'assemblea  stessa.   Gli  statuti  sono  inoltre  tenuti  al
rispetto delle  disposizioni sul  riesame degli  atti di  cui  al
successivo art.  9 e  sulla composizione e nomina del comitato di
coordinamento di cui al successivo art. 12.

4. Le  disposizioni di  cui ai  successivi articoli  da  4  a  16
prevalgono sulle corrispondenti norme degli statuti in vigore.
Esse  sono   tuttavia  derogabili   salvo  per  gli  aspetti  non
disponibili ai sensi del precedente comma, dai nuovi statuti e in
sede di adeguamento degli statuti esistenti.

5. Gli  statuti in  vigore continuano  ad applicarsi per le parti
compatibili con le disposizioni del presente articolo.

6. Il  regolamento provvisorio deliberato dal consiglio regionale
per le  associazioni intercomunali,  allo scopo  di disciplinarne
l'organizzazione e  il funzionamento  fino all'entrata  in vigore
dello statuto,  continua ad  applicarsi per  le parti compatibili
con  la  presente  legge.  Il  consiglio  regionale  ne  delibera
l'adeguamento alla  presente legge e l'integrazione con ulteriori
norme organizzative e di funzionamento.

ARTICOLO 4
(Organi)

1. Sono organi delle associazioni intercomunali:

a) l'assemblea;
b) il comitato di coordinamento;
c) il presidente.

2.  Presso  le  associazioni  intercomunali  operano  inoltre  il
comitato di  gestione e  il suo presidente, ai sensi della citata
legge 23  dicembre 1978,  n. 833,  nonchè delle  relative  leggi
statali e regionali di attuazione o di modifica.
Tali organi  esercitano, in  deroga alle  attribuzioni di  cui ai
successivi artt.  13  e  16,  i  compiti  stabiliti  dalle  leggi
suddette, relativamente ai servizi da queste disciplinati.

ARTICOLO 5
(Assemblea. Composizione ed elezione dei membri)

1. L'assemblea  è composta  da un numero di membri pari a quelli
del consiglio  di un  comune con lo stesso numero di abitanti del
complesso dei  comuni associati.  Lo statuto  può  prevedere  la
riduzione del numero dei membri dell'assemblea.

2. Il  sindaco di  ciascuno dei  comuni  associati  fa  parte  di
diritto dell'assemblea.

3. Gli  altri membri  dell'assemblea sono eletti dai consigli dei
comuni associati fra i rispettivi consiglieri comunali.

4. I  singoli consigli  comunali eleggono i propri rappresentanti
secondo  i   principi  di   proporzionalità,  in  rapporto  alla
popolazione residente  e alle rappresentanze politiche, i criteri
di garanzia delle minoranze e le modalità di cui all'allegato 1)
della presente legge.

ARTICOLO 6
(Assemblea - Compiti)

1.  L'assemblea   delibera  i  bilanci,  i  conti  consuntivi,  i
rendiconti  di   gestione,  i   piani  e   programmi  annuali   e
pluriennali, le dotazioni organiche del personale, i regolamenti.

2. Delibera  inoltre gli  indirizzi generali  cui deve  attenersi
l'attività del comitato di coordinamento ed esercita i poteri di
riesame degli  atti e  gli altri  compiti previsti dalla presente
legge.

3. Relativamente  ai servizi disciplinati dalla legge 23 dicembre
1978, n.  833, istitutiva  del servizio  sanitario  nazionale,  e
dalle leggi  statali e  regionali di  attuazione o  di  modifica,
l'assemblea esercita i compiti stabiliti dalle leggi suddette.

ARTICOLO 7
(Assemblea. Durata in carica)

1. L'assemblea  dura in  carica fino  al quarantaseiesimo  giorno
antecedente la  data delle  elezioni per il rinnovo ordinario dei
consigli comunali.

2. Nel  periodo che  va dalla  data di  scadenza all'insediamento
della nuova  assemblea sono  prorogati  i  poteri  dell'assemblea
scaduta  per  il  compimento  di  tutti  gli  atti  necessari  ad
assicurare  la   continuità  dell'azione   amministrativa  e  la
prestazione dei servizi in atto.

3. I  singoli membri  dell'assemblea sono sostituiti a seguito di
revoca,  dimissioni,   perdita  della   qualità  di  consigliere
comunale, morte, altre cause previste dalla legge.

4. Nel caso di elezioni amministrative parziali riguardanti uno o
più  comuni   associati,  la   composizione  dell'assemblea   è
ridefinita secondo  i criteri  e le modalità di cui all'allegato
1)  della   presente  legge.   I  comuni  interessati  dal  turno
elettorale   rinnovano   interamente   la   loro   rappresentanza
nell'assemblea, mentre  gli altri  comuni  provvedono  alle  sole
variazioni  delle   rispettive   rappresentanze   che   risultano
necessarie per  effetto della  nuova composizione dell'assemblea.
Fino all'insediamento  dei nuovi rappresentanti restano in carica
nell'assemblea i precedenti rappresentanti.

5. Nel  caso di  scioglimento anticipato di un consiglio comunale
ai sensi degli artt. 323 e segg. del RD 4 gennaio 1915, n. 148, e
successive modificazioni,  i rappresentanti eletti nell'assemblea
dell'associazione dal  consigli  comunale  disciolto  restano  in
carica nell'assemblea  stessa  fino  all'insediamento  dei  nuovi
rappresentanti, eletti  dal consiglio  comunale rinnovato. In tal
caso, tuttavia, il commissario governativo sostituisce ad effetto
il sindaco negli organi dell'associazione.

ARTICOLO 8
(Assemblea. Funzionamento)

1.  Il  funzionamento  dell'assemblea  è  regolato  dalle  norme
vigenti per  il consiglio  del comune  sede dell'associazione, in
quanto  compatibili   e  salva   la  facoltà  dell'assemblea  di
integrarle allo scopo di garantire una migliore funzionalità.

ARTICOLO 9
(Assemblea. Riesame degli atti)

1. L'assemblea  riesamina gli  atti da essa stessa deliberati, su
richiesta di  uno o  più comuni  associati, previa deliberazione
dei rispettivi  consigli. In  sede di  riesame, l'assemblea  può
confermare l'atto  deliberato solo  con il  voto favorevole della
maggioranza  dei  propri  membri  o  dei  due  terzi  dei  membri
presenti.

2.  L'assemblea  riesamina  inoltre  gli  atti  del  comitato  di
coordinamento e può revocarli o modificarli, su richiesta:

a) di almeno un quinto dei propri membri;
b) di uno o più membri del comitato di coordinamento;
c) di  uno o  più comuni  associati,  previa  deliberazione  dei
   rispettivi consigli.

3. Ai  fini di  cui ai  precedenti commi,  l'ordine del  giorno e
l'elenco delle  deliberazioni prese dall'assemblea e dal comitato
di coordinamento  sono comunicati, entro dieci giorni, ai sindaci
dei comuni associati. Gli atti del comitato di coordinamento sono
messi a  disposizione, negli  stessi termini,  di tutti  i membri
dell'assemblea.

4.  Le   richieste  di  riesame  sono  presentate  al  presidente
dell'associazione  intercomunale   entro  quindici  giorni  dalla
comunicazione di  cui al precedente comma. Il riesame è iscritto
all'ordine   del   giorno   della   prima   riunione   successiva
dell'assemblea.

5. Nei casi di cui al primo comma e secondo comma, lettera c), la
richiesta  di   riesame   sospende   l'efficacia   dell'atto   da
riesaminare.

6. Le  disposizioni del  presente articolo  non si applicano agli
atti presi  nell'esercizio delle  competenze di  cui all'art.  2,
primo comma.

ARTICOLO 10
(Assemblea. Insediamento)

1. Entro  trenta giorni  dall'insediamento dei consigli comunali,
dopo le  elezioni  per  il  rinnovo  ordinario  degli  stessi,  i
presidenti   in    carica   delle    associazioni   intercomunali
acquisiscono dai  sindaci dei  rispettivi comuni associati i dati
di cui  al punto  3)  dell'allegato  alla  presente  legge  e  li
trasmettono al  presidente della  giunta regionale. Il presidente
della giunta  regionale, nei successivi trenta giorni, con propri
decreti determina  per ogni  associazione intercomunale il numero
dei rappresentanti  da esprimersi da ciascun comune, distinti per
lista  politica.   I  decreti   sono  pubblicati  sul  bollettino
ufficiale  della  Regione  e  copia  di  essi  è  immediatamente
comunicata  ai   sindaci  ed  ai  presidenti  delle  associazioni
intercomunali.

2.  I   comuni  esprimono   nei  trenta  giorni  successivi  alla
comunicazione  i   loro  rappresentanti   nell'assemblea  e,  ove
necessario, nel  comitato  di  coordinamento.  I  relativi  atti,
esecutivi  ai   sensi  di   legge,  sono  inviati  al  presidente
dell'associazione intercomunale,  che  provvede  all'insediamento
della nuova  assemblea una volta che siano pervenuti i nominativi
di almeno i tre quarti dei componenti della stessa.

3. Qualora  al momento  dell'insediamento non  risultino espressi
tutti  i  membri  dell'assemblea,  questa  viene  successivamente
integrata  per   iniziativa  del   presidente   dell'associazione
intercomunale, via  via che ad esso pervengano i relativi atti da
parte dei comuni associati.

4. Le modalità di cui ai precedenti commi si applicano anche nel
caso di  elezioni amministrative  parziali, ai  fini del  rinnovo
delle rappresentanze di cui all'art. 7, quarto e quinto comma.

ARTICOLO 11
(Assemblea. Prima seduta)

1. La  prima seduta  della  nuova  assemblea  è  presieduta  dal
sindaco del comune sede dell'associazione, fino alla elezione del
presidente dell'associazione stessa.

2.  Nel   corso  della   seduta  o  nella  seduta  immediatamente
successiva l'assemblea  elegge il  comitato di  gestione e il suo
presidente di  cui all'art.  4, secondo  comma, con  le modalità
previste dalle  norme ivi  richiamate;   nomina  il  comitato  di
coordinamento, quale  risulta dalle  designazioni dei  comuni, ai
sensi  del  successivo  art.  12;    procede  alla  elezione  del
presidente dell'associazione, a norma del successivo art. 15.

ARTICOLO 12
(Comitato di coordinamento. Composizione e nomina)

1. Il  comitato di  coordinamento è composto dal presidente e da
un numero  di membri  pari a quello dei comuni associati, in modo
da consentire la rappresentanza di tutti i comuni suddetti.

2. I  membri del  comitato di  coordinamento sono  designati  dai
rispettivi consigli  comunali fra  i  rappresentanti  del  comune
nell'assemblea dell'associazione intercomunale.
Per i  comuni che  abbiano un solo rappresentante nell'assemblea,
quest'ultimo è membro di diritto del comitato di coordinamento.

3.  Il  comitato  di  coordinamento  è  nominato  dall'assemblea
dell'associazione intercomunale. La nomina può essere deliberata
una volta  pervenute dai  comuni le  designazioni di almeno i tre
quarti dei membri dell'organo. Il comitato di coordinamento entra
in funzione  con la  elezione del  presidente dello stesso e può
essere successivamente integrato con le stesse modalità previste
per la nomina.

ARTICOLO 13
(Comitato di coordinamento. Compiti)

1. Il  comitato di  coordinamento esercita  i compiti di proposta
all'assemblea,  di   esecuzione  dei  deliberati  di  questa,  di
direzione e  di vigilanza,  nonchè i  compiti non  attribuiti ad
altri  organi  dell'associazione  in  conformità  alla  presente
legge.

ARTICOLO 14
(Comitato di coordinamento. Funzionamento)

1.  Il   comitato  di   coordinamento  delibera  validamente  con
l'intervento della maggioranza dei componenti e a maggioranza dei
votanti. In caso di parità prevale il voto del presidente.

2. Il  comitato di coordinamento svolge collegialmente le proprie
competenze.

3. Un  componente del  comitato di  coordinamento è designato da
questo a svolgere le funzioni di segretario del collegio.

ARTICOLO 15
(Presidente. Modalità di elezione)

1.  Il   presidente  dell'associazione  intercomunale  è  eletto
dall'assemblea al proprio interno.

2. Le  proposte per  le candidature alla presidenza devono essere
presentate da almeno un quinto dei membri dell'assemblea.

3. All'elezione  del  presidente  fra  i  candidati  proposti  si
procede con votazione per appello nominale.

4. Alla  prima votazione  devono partecipare  almeno i tre quinti
dei membri  dell'assemblea. Risulta  eletto candidato che ottiene
il voto della maggioranza dei membri dell'assemblea.

5. Se  alla votazione non partecipa il numero richiesto di membri
dell'assemblea, o  se nessun  candidato  ottiene  la  maggioranza
necessaria, si  procede ad  una seconda votazione alla quale deve
partecipare la  maggioranza dei  membri  dell'assemblea.  Risulta
eletto il  candidato che  ottiene il  voto della  maggioranza dei
membri dell'assemblea.

6. Se  anche nella  seconda votazione  nessun  candidato  risulta
eletto, nella  terza vengono posti in votazione di ballottaggio i
due candidati che hanno ottenuto più voti.
Nel caso di parità di voti è eletto il più anziano di età.

ARTICOLO 16
(Presidente. Compiti)

1.  Il   presidente  rappresenta   l'associazione  intercomunale,
convoca e  presiede il  comitato di  coordinamento e l'assemblea,
esercita gli  altri compiti  attribuitigli  in  conformità  alla
presente legge.

ARTICOLO 17
(Controllo degli atti)

1. I  controlli sugli  atti delle associazioni intercomunali sono
esercitati dalla  sezione del  comitato  regionale  di  controllo
competente in relazione alla sede dell'associazione.

2. Per  il controllo  degli atti  deliberati nell'esercizio delle
funzioni di  cui all'articolo  2, primo  comma, si  applicano  le
corrispondenti disposizioni.

ARTICOLO 18
(Personale)

1. Le associazioni intercomunali possono avvalersi esclusivamente
del personale  dei rispettivi  comuni o  del  personale  comunque
messo a  disposizioni dai comuni stessi, rispettivamente nei casi
di esercizio  in forma  associata di funzioni proprie dei comuni,
ovvero di  esercizio in  forma associata,  a norma  dell'art.  2,
quarto comma, di funzioni delegate o attribuite ai comuni.

2. Per  l'esercizio delle  funzioni  attualmente  demandate  alle
associazioni intercomunali, e fino all'adeguamento delle relative
leggi  regionali,   ai  sensi   dell'art.  2,  ottavo  comma,  le
associazioni possono  avvalersi di  dipendenti ad  esse assegnati
dalla regione e dagli enti locali.

3. Il personale di cui ai precedenti commi dipende funzionalmente
dall'associazione intercomunale.

ARTICOLO 19
(Zona n. 10, area fiorentina)

1. Le aree di cui all'allegato B) della LR 17 agosto 1979, n. 37,
interne alla  zona n. 10, area fiorentina, di cui all'allegato A)
della  legge   stessa,  corrispondono   ad   altrettanti   ambiti
territoriali delle  unità sanitarie locali, ai sensi della legge
23 dicembre  1978, n.  833,  istitutiva  del  servizio  sanitario
nazionale,  e   delle  relative  leggi  statali  e  regionali  di
attuazione o di modifica.

2. Il  consiglio comunale,  il comitato  di  gestione  e  il  suo
presidente  sono   gli  organi   delle  unità  sanitarie  locali
costituite per ciascuna delle aree A, B, C, D, E di cui al citato
allegato B).

3. Le  associazioni intercomunali  costituite per  ciascuna delle
aree F,  G, H di cui al predetto allegato B) esercitano i compiti
previsti dall'art.  2, primo  comma. Organi  di tali associazioni
sono l'assemblea,  il comitato  di gestione  e il suo presidente.
Per la  ripartizione delle competenze tra gli organi si applicano
le corrispondenti  disposizioni della  legge 23 dicembre 1978, n.
833 e delle relative leggi statali e regionali di attuazione o di
modifica.

4. Alle  associazioni di cui al precedente comma non si applicano
gli artt.  2, eccettuato il primo comma, 4, 6, 9, 12, 13, 14, 15,
16 della  presente legge.  Gli artt.  3, 10  e 11 si applicano in
quanto compatibili.

5. All'associazione  intercomunale corrispondente all'intera zona
n. 10  di cui  al primo  comma non si applicano l'art. 4, secondo
comma,   e   le   altre   disposizioni   della   presente   legge
conseguenziali o  stabilite con  espresso riferimento alla citata
legge 23  dicembre 1978,  n. 833, e alle relative leggi statali e
regionali di attuazione o di modifica.

ARTICOLO 20
(Comunità montane)

1. In  attesa della legge regionale di revisione della disciplina
delle comunità  montane, alle stesse continuano ad applicarsi le
disposizioni della LR 12 giugno 1981, n. 52, e le altre da questa
richiamate, salvo quanto disposto dalla legge 16 gennaio 1986, n.
4.

ARTICOLO 21
(Modificazioni degli ambiti territoriali)

1. Entro  un anno dall'entrata in vigore della presente legge, il
consiglio  regionale,  sentito  il  parere  dei  comuni  e  delle
province  territorialmente   interessati,  può   modificare  con
propria deliberazione  la delimitazione degli ambiti territoriali
delle associazioni intercomunali, e conseguentemente delle unità
sanitarie locali.

2. Trascorso  il termine  di cui  al precedente comma, gli ambiti
territoriali delle associazioni intercomunali, e conseguentemente
delle unità  sanitarie locali,  possono essere modificati ove ne
venga fatta richiesta da uno o più comuni.

3. La  richiesta  è  trasmessa  agli  altri  comuni  e  province
territorialmente interessati,  che devono pronunciarsi su di essa
entro novanta giorni dal ricevimento.

4. Nel  caso di parere favorevole di tutti i comuni e le province
di cui  al precedente  comma, la  modifica della zona è disposta
con decreto del presidente della giunta regionale.

5. Qualora  nei termini previsti non sia stato espresso il parere
favorevole dei  comuni  e  delle  province  suddette,  la  giunta
regionale,  entro   gli  ulteriori  novanta  giorni,  propone  al
consiglio le determinazioni opportune.

6. I comuni e le province esprimono le proposte e i pareri di cui
ai precedenti commi con deliberazione dei rispettivi consigli.

7. Nel  caso  di  modifica  delle  zone  ai  sensi  del  presente
articolo, il  consiglio regionale,  con propria deliberazione, ne
disciplina contestualmente  gli effetti sul piano istituzionale e
dei rapporti giuridici.

ARTICOLO 22
(Assunzione da  parte dei comuni singoli delle funzioni regionali
delegate alle associazioni intercomunali)

1.  In  attesa  del  riordino  delle  leggi  regionali  ai  sensi
dell'art. 2,  ultimo comma, i singoli comuni hanno la facoltà di
assumere in  proprio l'esercizio  delle funzioni  regionali o  di
parte delle  funzioni, che  le leggi  regionali in  vigore  hanno
direttamente delegato  o attribuito  alle rispettive associazioni
intercomunali o  per le  quali  abbiano  comunque  previsto  come
obbligatoria la gestione comunale in forma associata.

2.  Il   trasferimento  dell'esercizio  di  funzioni  di  cui  al
precedente comma è deliberato dal consiglio comunale.
Con lo  stesso atto è proposta una regolamentazione dei rapporti
in  corso   e  degli   aspetti  finanziari,  patrimoniali  e  del
personale, ove ciò sia necessario in relazione alla natura delle
funzioni di cui trattasi.

3. La  deliberazione è  trasmessa agli  altri comuni  che  fanno
parte della  stessa associazione  intercomunale ed  i  rispettivi
consigli si  pronunciano su  di essa  entro sessanta  giorni  dal
ricevimento.  La   mancata  pronuncia  nei  termini  equivale  ad
assenso.

4. Nel  caso di  silenzio assenso   o di approvazione da parte di
tutti i  comuni associati,  l'atto è  approvato con  decreto del
presidente della giunta regionale.

5. Qualora non risulti l'accordo o il silenzio assenso di tutti i
comuni associati, l'atto è approvato dal consiglio regionale, se
la particolare  natura delle  funzioni di cui si è deliberato il
trasferimento dell'esercizio non richieda alcuna regolamentazione
dei rapporti  in corso  e degli  altri aspetti connessi di cui al
secondo comma.

6. Nel  caso apposto,  la giunta  regionale, in  rapporto con gli
altri comuni  che fanno  parte  dell'associazione  intercomunale,
verifica la  proposta di  regolamentazione e presenta una propria
proposta per l'approvazione del consiglio regionale.

7. I  provvedimenti regionali  di cui  al quarto,  quinto e sesto
comma sono pubblicati sul bollettino ufficiale della regione.

8. Il trasferimento delle competenze decorre, per i comuni che lo
hanno deliberato, dalla data della pubblicazione.

9. Le  disposizioni del  presente articolo  non si  applicano  in
riferimento alle  funzioni in  atto esercitate dalle associazioni
intercomunali all'interno  dei procedimenti  di cui  all'art.  2,
settimo comma.

ARTICOLO 23
(Prima applicazione)

1.   L'insediamento    dei   nuovi    organi    dell'associazione
intercomunale  avviene,   in  prima   applicazione,  subito  dopo
l'entrata in vigore della presente legge, con le modalità di cui
agli artt. 10 e 11.

2. I  termini previsti  dal primo  comma dell'art. 10 e dal punto
3), quinto  comma, dell'allegato  alla presente  legge  decorrono
dall'entrata in vigore della presente legge.

3. I  termini di  cui al  primo e  secondo comma dell'articolo 10
sono ridotti della metà.

ARTICOLO 24
(Abrogazioni)

1. La  LR 17  agosto 1979,  n. 37,  istitutiva delle associazioni
intercomunali, è  abrogata.  Della  legge  stessa  rimangono  in
vigore l'art.  1, il  primo comma dell'art. 2, le tabelle A) e B)
allegate.

2. E'  altresì abrogata la LR 19 aprile 1980, n. 32, concernente
la nuova  composizione e  l'insediamento  delle  assemblee  delle
associazioni intercomunali  a seguito  del rinnovo  ordinario dei
consigli comunali.

ARTICOLO 25
(Finanziamento)

1. Alle  spese di  funzionamento degli organi istituzionali delle
associazioni intercomunali  viene fatto  fronte con  i contributi
dei singoli comuni associati, nonchè con il contributo regionale
previsto  dalla   LR  30   ottobre  1982,  n.  76,  e  successive
modificazioni.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come Legge della Regione Toscana.

Firenze, 24 marzo 1986.

La presente  legge è  stata approvata dal Consiglio Regionale il
18-2-1986 ed è stata promulgata per decorrenza dei termini.

ALLEGATO 1
CRITERI DI  COMPOSIZIONE E  MODALITA' DI  ELEZIONE DELL'ASSEMBLEA
DELLE ASSOCIAZIONI INTERCOMUNALI

1. L'assemblea  dell'associazione intercomunale  è composta  dal
seguente numero di membri, stabilito in rapporto alla popolazione
residente nel complesso dei comuni associati:

- 80 membri: oltre i 500.000 residenti;
- 60 membri: oltre i 250.000 residenti;
- 50 membri: oltre i 100.000 residenti;
- 40 membri: oltre i  30.000 residenti;
- 30 membri: oltre i  10.000 residenti;
- 20 membri: oltre i   3.000 residenti;
- 15 membri: fino a    3.000 residenti.

2.  Ciascun  comune  associato  esprime  di  diritto  un  proprio
rappresentante nell'assemblea dell'associazione intercomunale.

Gli  altri   membri  dell'assemblea   sono  espressi  dai  comuni
associati in  proporzione al  peso demografico  di  ciascuno  dei
comuni stessi.

I singoli  comuni esprimono  pertanto  nell'assemblea,  oltre  al
rappresentante di  diritto di  cui al  primo comma,  un numero di
rappresentanti che,  rispetto al  totale dei  membri  di  cui  al
precedente comma,  sta nello  stesso rapporto  esistente  tra  la
popolazione residente nel comune e quella residente nel complesso
dei comuni  associati. I  quozienti così  ricavati  per  ciascun
comune associato individuano, con l'applicazione del criterio dei
maggiori resti, e fino a concorrenza del totale dei membri di cui
al secondo  comma, i  rappresentanti del comune nell'assemblea in
aggiunta al membro di diritto di cui al primo comma.

Per popolazione  residente, agli  effetti di cui al presente e al
precedente  punto,   si  intende  quella  risultante  dall'ultimo
censimento ufficiale.

3. L'assemblea dell'associazione intercomunale è composta, oltre
che sulla  base dei  criteri di rappresentanza dei singoli comuni
associati di  cui al  precedente punto,  in  modo  da  riflettere
proporzionalmente le  rappresentanze  politiche  complessivamente
espresse nei consigli dei comuni associati.

Ai fini dell'applicazione del principio di proporzionalità delle
rappresentanze   politiche    nell'assemblea    dell'associazione
intercomunale, la  consistenza  quantitativa  delle  varie  liste
politiche è calcolata come segue.

Per i  consigli comunali  eletti  con  il  sistema  proporzionale
(comuni sopra  i 5.000  abitanti), si  intende che a ciascuno dei
rispettivi consiglieri  corrisponda un  numero  di  voti  pari  a
quelli validi  ottenuti nell'elezione  comunale dalla lista nella
quale si sono presentati, diviso il numero dei consiglieri eletti
nello stesso consiglio comunale per la lista suddetta.

Se  il   consiglio  comunale  è  stato  eletto  con  il  sistema
maggioritario (comuni  sotto i  5.000 abitanti), si intende che a
ciascun consigliere  corrisponda un  numero di voti pari a quelli
validi a  lui attribuiti  nell'elezione  comunale,  e  risultanti
dalla somma  dei voti individuali e dei voti al solo contrassegno
di lista,  diviso il  numero dei consiglieri eletti nel consiglio
comunale per la stessa lista.

I voti  come sopra  determinati sono  assegnati,  ai  fini  delle
operazioni successivamente  descritte, alla  lista politica nella
quale  il  corrispondente  consigliere  si  era  presentato  alle
elezioni comunali,  salvo che  il consigliere stesso, nel termine
perentorio di  quindici giorni  dalla data  di  insediamento  del
rispettivo  consiglio   comunale,   non   presenti   al   sindaco
dichiarazione  scritta   e  autenticata  ai  sensi  di  legge  di
assegnazione dei  voti, agli effetti della presente legge, ad una
lista politica diversa, chiaramente individuata e che può essere
anche non rappresentata nel consiglio comunale.

I voti  assegnati  ad  una  stessa  lista,  in  corrispondenza  a
consiglieri del  complesso dei  comuni associati, si sommano agli
effetti di  determinare il  numero dei  consiglieri  appartenenti
alla  lista   da  esprimersi   nell'assemblea   dell'associazione
intercomunale.

Nel caso  di liste  miste o liste locali per le quali siano stati
eletti rappresentanti  in un  consiglio comunale,  i voti ad esse
assegnati ai  sensi del quinto comma non si sommano, agli effetti
di cui  al precedente  comma, ai  voti assegnati  a liste  simili
rappresentate in  altri consigli  dei comuni associati, salvo gli
apparentamenti espressamente  dichiarati con  le modalità  e nei
termini di  cui allo  stesso quinto comma. Lo stesso principio si
applica per  le liste  non  corrispondenti  ai  partiti  politici
nazionali che  si siano  presentate alle  elezioni in più comuni
associati con contrassegni non identici.

Previa applicazione dei suddetti criteri, ciascuna lista politica
è rappresentata  nell'assemblea dell'associazione  intercomunale
da un  numero di  consiglieri che,  rispetto al totale dei membri
dell'assemblea ai  sensi del  punto 1), sta nello stesso rapporto
esistente tra  i voti  assegnati alla lista e sommati a norma del
sesto comma  e la  somma dei  voti assegnati  a  tutte  le  liste
rappresentate  nel   complesso   dei   comuni   dell'associazione
intercomunale. I  quozienti così  ricavati  per  ciascuna  lista
politica  individuano,   con  l'applicazione   del  criterio  dei
maggiori resti,  e fino  a  concorrenza  del  totale  dei  membri
dell'assemblea dell'associazione  intercomunale,  il  numero  dei
consiglieri della  lista che  dovranno far  parte  dell'assemblea
stessa.

4. Ciascun  consiglio  dei  comuni  associati  esprime  i  propri
rappresentanti  nell'assemblea  dell'associazione  intercomunale,
nel numero  di cui  al punto  2), in  modo da  rispettare i  dati
relativi alle  rappresentanze politiche  complessive  di  cui  al
precedente punto e nell'osservanza, al tempo stesso, del grado di
rappresentatività delle liste politiche al proprio interno.

A tal  fine, per  ciascun consiglio  dei comuni dell'associazione
intercomunale, si  procede preliminarmente a determinare il grado
relativo  di   rappresentatività  delle   liste  politiche   ivi
rappresentate,  in   rapporto  al   numero  dei   consiglieri  da
esprimersi   dal    comune    nell'assemblea    dell'associazione
intercomunale.

Tale grado  di  rappresentatività  di  ciascuna  lista  politica
all'interno di ciascun consiglio comunale sta, rispetto al numero
di   consiglieri   da   esprimesi   dal   comune   nell'assemblea
dell'associazione, nello  stesso rapporto esistente tra il numero
dei  consiglieri   della  lista  nel  consiglio  comunale,  quale
desumibile dalle  operazioni di  cui al punto 3), quinto comma, e
il totale dei consiglieri del comune.

Per  ciascuna   lista  politica,  si  sommano  successivamente  i
relativi quozienti  ricavati, in  riferimento ai  singoli  comuni
associati, dal calcolo proporzionale di cui al precedente comma.

La somma dei quozienti comunali della lista, rapportata al numero
complessivo dei  consiglieri della  lista che  dovranno far parte
dell'assemblea  dell'associazione  intercomunale,  ai  sensi  del
punto 3),  ultimo comma,  è fatta valere ai fini della rettifica
dei  quozienti  comunali  stessi.  In  particolare,  i  quozienti
comunali della  lista sono rettificati in modo da stare, rispetto
ai corrispondenti  quozienti ricavati  ai sensi  del terzo comma,
nello stesso  rapporto esistente  tra il  numero complessivo  dei
consiglieri della  lista che  dovranno far  parte  dell'assemblea
dell'associazione e  il totale  derivante dalla  somma di  cui al
quarto comma.

I  numeri   corrispondenti  ai   quozienti  comunali  rettificati
individuano,  per   ciascuna  lista   politica,  il   numero  dei
consiglieri ad  essa appartenenti da esprimersi da ciascun comune
nell'assemblea dell'associazione intercomunale.

A tal  fine si  applica altresì  il criterio dei maggiori resti,
fino a  concorrenza del  totale dei  consiglieri della  lista  da
esprimersi nell'assemblea  dell'associazione. Nel caso di parità
dei  resti,   il  rappresentante  è  espresso  dal  comune  meno
rappresentato  nell'assemblea  dell'associazione  da  consiglieri
della lista,  in proporzione  alla percentuale  di voti assegnati
alla lista stessa nei consigli comunali interessati, ai sensi del
punto 3, quinto comma.

5. Qualora  dalle operazioni  di cui  ai precedenti punti derivi,
per determinati  comuni, una  non perfetta  corrispondenza tra il
numero  dei   consiglieri,  distinti   per  liste  politiche,  da
esprimersi  nell'assemblea   dell'associazione  intercomunale  ai
sensi del  punto 4)  e il numero dei rappresentanti già definito
ai sensi  del punto  2), si  procede con  criteri oggettivi  alla
correzione dei  dati di  cui al  precedente punto, fermo restando
l'equilibrio  complessivo   fissato,  in   rapporto  alle   liste
politiche, dall'ultimo comma del punto 3).

La correzione  avviene, fino  all'adeguamento ai  dati di  cui al
punto  2),  mediante  l'aumento,  per  uno  o  più  comuni,  dei
rappresentanti  previsti  e  la  corrispondente  diminuzione  dei
rappresentanti previsti per altro o altri comuni, rispettivamente
con riferimento  ai comuni  che,  in  base  alle  risultanze  del
precedente    punto,    dovrebbero    esprimere    nell'assemblea
dell'associazione  un  numero  di  consiglieri  inferiore  ovvero
superiore rispetto  a quanto  stabilito ai sensi del citato punto
2).

L'aumento e  la  corrispondente  diminuzione  dei  rappresentanti
opera, in  via prioritaria,  in rapporto  a rappresentanti  della
stessa lista  politica, per  la quale  risultino, rispettivamente
per i  comuni suddetti,  quozienti rettificati  (punto  4,  comma
sesto) il  cui resto  sia rimasto inutilizzato e quozienti invece
il   cui   resto   abbia   determinato   l'attribuzione   di   un
rappresentante o di un ulteriore rappresentante rispetto a quelli
già assegnati.

Qualora per  più liste politiche si verifichino i presupposti di
cui  al   precedente  comma,   l'aumento  e   la   corrispondente
diminuzione  sono   attuati  nei   confronti   del   numero   dei
rappresentanti della  lista per la quale, in riferimento ai sopra
citati quozienti,  la  somma  tra  il  resto  inutilizzato  e  la
frazione  di   unità  occorrente   a  pareggiare  il  numero  di
rappresentanti assegnati esprima la più alta cifra.

6.  I  sindaci  dei  comuni  associati  fanno  parte  di  diritto
dell'assemblea dell'associazione intercomunale.

Essi  sono   computati  in   diminuzione  dei  consiglieri  della
rispettiva lista  politica da eleggersi dal comune nell'assemblea
dell'associazione. Se  la lista  politica della quale fa parte il
sindaco  non  esprime,  ai  sensi  dei  precedenti  punti,  alcun
consigliere  nell'assemblea   dell'associazione,  il  sindaco  è
computato, in  via prioritaria, in diminuzione dei consiglieri da
esprimersi nell'assemblea  dalla lista politica maggioritaria che
ha concorso all'elezione del sindaco stesso.

7. I  consigli comunali,  che, per  effetto dell'applicazione dei
precedenti     criteri,      non     esprimono     nell'assemblea
dell'associazione intercomunale  rappresentanti delle  rispettive
minoranze nominano,  su richiesta di queste ultime un consigliere
da esse  designato che  partecipa all'assemblea dell'associazione
senza diritto di voto.

ENTI TERRITORIALI
ORDINAMENTO

