Riorganizzazione   della    struttura   operativa   dell'edilizia
residenziale pubblica.

Il Consiglio Regionale ha approvato il 23-9-1986
Il Commissario del Governo ha apposto il visto il 27-10-1986
Il Presidente  della Giunta  Regionale promulga la seguente legge
regionale:

ARTICOLO 1
(Nuovo ordinamento degli enti di edilizia residenziale pubblica)

1. La  presente legge  detta  il  nuovo  ordinamento  degli  enti
operanti in  materia di  Edilizia Residenziale Pubblica (ERP), ai
sensi degli  artt. 13  e 93 del DPR 24 luglio 1977, n. 616, ferma
restando per  la Regione  la possibilità  di stabilire soluzioni
organizzative diverse  in conformità ai principi stabiliti dalla
legge di riforma delle autonomie locali.

2.  Gli  Istituti  Autonomi  Case  Popolari  (IACP)  assumono  la
denominazione di Aziende territoriali per l'Edilizia Residenziale
(ATER).

3. Il  Consorzio regionale degli IACP della Toscana è sciolto ed
è sostituito dalla Azienda regionale per l'Edilizia residenziale
(ARER), istituita ai sensi della presente legge.

4. Le  ATER  e  l'ARER  esercitano  le  funzioni  previste  dalla
legislazione  vigente  in  conformità  alle  disposizioni  della
presente legge.

5. Le  aziende di  Edilizia Residenziale  Pubblica, ARER  e ATER,
sono  Enti   pubblici  dotati   di  autonomia   amministrativa  e
contabile.

ARTICOLO 2
(Ambito territoriale di competenza delle ATER)

1. Ciascuna ATER è competente per il territorio della rispettiva
provincia, ed ha sede nel capoluogo.
L'azienda operante  nella provincia  di Massa - Carrara ha sede a
Carrara, già sede dell'IACP provinciale.

2. Fa  eccezione la  provincia di  Firenze, dove è istituita una
seconda azienda,  competente per  il  territorio  dei  Comuni  di
Prato,  Cantagallo,  Carmignano,  Montemurlo,  Poggio  a  Caiano,
Vaiano e Vernio. L'azienda ha sede nel Comune di Prato.

ARTICOLO 3
(Organi)

1. Sono organi dell'ARER:

a) il Presidente;
b) il Consiglio di Amministrazione;
c) il Collegio Sindacale.

2. Sono organi delle ATER:

a) il Presidente;
b) il Consiglio di Amministrazione;
c) il Collegio Sindacale.

3. Gli  organi di  cui  ai  commi  precedenti  si  rinnovano  con
l'elezione del Consiglio regionale.

ARTICOLO 4
(Consigli di Amministrazione dell'ARER e delle ATER)

1. Il Consiglio di Amministrazione dell'ARER è composto da sette
membri eletti  dal Consiglio  regionale con voto limitato, fra le
persone particolarmente  qualificate  ed  esperte  nella  materia
dell'edilizia residenziale pubblica e con rilevanti esperienze di
amministrazione pubbliche e private;

2. Il  Consiglio di Amministrazione dell'ARER elegge nel suo seno
il Presidente e Vice - Presidente.

3. Il  Consiglio di  Amministrazione di ciascuna ATER è composto
da 9  membri scelti  tra persone  particolarmente qualificate  ed
esperte nella  materia dell'edilizia  residenziale pubblica e con
rilevanti esperienze  di amministrazioni  pubbliche e  private di
cui:

a) tre  rappresentanti del  Comune capoluogo  di Provincia  e del
   Comune di Prato per quella azienda, eletti con voto limitato;
b) due  rappresentanti del  Comune con  popolazione  superiore  a
   15.000 escluso il capoluogo, nel cui territorio sia ubicato il
   maggior numero  di alloggi di proprietà dell'ATER, eletti con
   voto limitato;
c) un  rappresentante del  Comune con  popolazione fino  a 15.000
   abitanti dove  sia ubicato  il maggior  numero di  alloggi  di
   proprietà dell'ATER;
d) tre  rappresentanti del  Consiglio Regionale,  eletti con voto
   limitato.

4. Il  Consiglio di Amministrazione dell'ATER elegge nel suo seno
il Presidente nonchè il Vice - Presidente.

ARTICOLO 5
(Collegio Sindacale)

1. Il  Collegio Sindacale  delle Aziende  è nominato con decreto
del Presidente della Giunta regionale ed è composto da:

a) due  Sindaci, di  cui uno con funzioni di Presidente, nominati
   dal Consiglio  regionale  con  voto  limitato,  scelti  tra  i
   professionisti iscritti all'Albo dei Revisori dei Conti.
b) un Sindaco nominato dal Ministero del Tesoro.

2. Il Collegio Sindacale esercita la vigilanza sulla gestione del
bilancio e  del patrimonio  e sulla  gestione di  cassa,  nonchè
sulla regolarità degli atti amministrativi.
Trasmette,  nei   termini  fissati  dalla  Giunta  una  relazione
periodica  sull'attività   complessivamente   svolta   e   sulle
questioni che  hanno formato preminente oggetto di esame da parte
del Collegio.

3. Il Collegio Sindacale fornisce, a richiesta, informazioni alla
Giunta regionale  o al  Consiglio regionale  e svolge  gli  altri
compiti stabiliti dalla legge.

ARTICOLO 6
(Attuazione dei programmi di edilizia residenziale pubblica)

1.  Per  l'attuazione  dei  programmi  di  edilizia  residenziale
pubblica approvati  dal Consiglio  regionale, l'ARER  e  le  ATER
svolgono rispettivamente i compiti di cui ai successivi secondo e
terzo comma.

2. L'ARER:

a) impartisce  direttive  alle  ATER  in    merito  agli  aspetti
   procedurali, progettuali  e finanziari  degli interventi  e ne
   verifica l'attuazione con le procedure di cui all'art. 10;
b) realizza  gli interventi espressamente attribuiti all'ARER dal
   Consiglio  regionale  ed  in  particolare  gli  interventi  di
   sperimentazione.

3. Le ATER:

a) provvedono,  in adempimento  alle direttive  di cui  al  comma
   precedente, lett.  a, alla  progettazione e alla realizzazione
   degli interventi localizzati nel territorio di competenza;
b) assumono  la gestione  dei finanziamenti  e approvano gli atti
   tecnici e amministrativi relativi all'attuazione dei programmi
   di cui alla precedente lett. a);
c) ove formalmente richiesto dai Comuni e da altri enti pubblici,
   provvedono:

   1) alla  redazione degli strumenti di pianificazione esecutiva
      finalizzati  agli   interventi  di   edilizia  residenziale
      pubblica e relative varianti;
   2) alla  progettazione   e    realizzazione    di    opere  di
      urbanizzazione primaria  e secondaria  interessanti le aree
      destinate all'ERP;
   3) alla  progettazione e  realizzazione  degli  interventi  di
      recupero di  cui  alla  L.  5  agosto  1978,  n.  457,  sul
      patrimonio edilizio  di proprietà dei Comuni e degli altri
      enti pubblici;
   4) alla  progettazione   e   realizzazione delle  altre  opere
      pubbliche;
   5) all'espletamento      delle      procedure      preordinate
      all'espropriazione   e   all'occupazione   degli   immobili
      inerenti gli interventi di cui ai precedenti numeri 1 - 2 -
      3 - 4.

4. E'  conservata la  gestione speciale prevista dall'articolo 10
del DPR  30 dicembre  1972, n.  1036 e  dall'art. 23  della LR 14
dicembre 1983, n. 78.

ARTICOLO 7
(Gestione del patrimonio residenziale pubblico)

1. Le  ATER provvedono  a tutti  gli adempimenti conseguenti alla
gestione e alla manutenzione del proprio patrimonio.

2. I  comuni  si  avvalgono  delle  ATER  per  l'approntamento  e
l'aggiornamento dell'anagrafe  dell'utenza e  del censimento  del
proprio patrimonio residenziale.

3. I  comuni possono  avvalersi delle  ATER per  provvedere  alla
gestione e  alla manutenzione  del proprio patrimonio di edilizia
residenziale.

4. Compete alle ATER:

a) stipulare i contratti di locazione in conformità al contratto
   - tipo previsto dall'art. 16 della LR 14 dicembre 1983, n. 78;
b) determinare e riscuotere i canoni relativi.

5. Entro il mese di dicembre di ogni anno, il comune, su proposta
delle ATER  e sentite le Associazioni degli assegnatari, delibera
il  programma   di  manutenzione   degli  alloggi   di   edilizia
residenziale pubblica.
Al  finanziamento  del  programma  sono  destinati  gli  introiti
derivanti dalla  quota di canone di cui alla lettera c) dell'art.
19 del  DPR 30 dicembre 1972, n. 1035 e alla lettera c) dell'art.
23 della LR 14 dicembre 1983, n. 78.

6. Restano  salvi i  compiti assegnati  ai  Comuni  dalla  LR  14
dicembre 1983, n. 78.

ARTICOLO 8
(Indirizzi e direttive dei comuni e degli altri enti pubblici per
i compiti affidati alle ATER)

1. I  comuni e gli altri enti pubblici qualora di avvalgano delle
ATER ai  sensi dell'art.  6, terzo comma, lett. c) e dell'art. 7,
possono impartire  alla rispettiva  azienda indirizzi e direttive
per  lo   svolgimento  dei  compiti  ivi  indicati  e  richiedere
opportuna rendicontazione dell'attività svolta.

2. In  tale eventualità  le ATER  inviano ai comuni e agli altri
enti pubblici  copia degli  atti da  esse adottati,  al  fine  di
consentire la verifica della loro rispondenza con gli indirizzi e
le direttive.

3. Detti atti sono inviati entro 10 giorni dalla loro adozione. I
comuni e  gli altri  enti pubblici,  entro i successivi 7 giorni,
possono  richiedere   il  riesame   dell'atto   nonchè   inviare
osservazioni e  proposte alla  Regione per l'esercizio del potere
di controllo.

ARTICOLO 9
(Studi, ricerche ed osservatori)

1. L'ARER,  oltre a  quanto stabilito  negli articoli precedenti,
svolge, nel  quadro delle  direttive del  Consiglio regionale,  i
seguenti compiti:

a) attività  di    studio,    di  ricerca  e  di  documentazione
   relativamente alle  tipologie progettuali, alle tecnologie, ai
   materiali e ai componenti costruttivi;
b) osservatorio  dei prezzi  degli  appalti,  del  mercato  delle
   costruzioni, della manodopera, dei materiali e dei noli;
c) osservatorio del mercato delle abitazioni e della utenza.

2. Per  i compiti  di cui al comma precedente l'ARER si avvale di
un Comitato  tecnico -  scientifico, nominato  dal  Consiglio  di
Amministrazione di  modo da  assicurare la  presenza di  adeguate
competenze  nei   settori  della   produzione  e   della  ricerca
applicata.

3. In  particolare al Comitato compete di esprimere un parere sui
programmi di  attività e  su  tutti  gli  studi  e  le  ricerche
effettuate dall'ARER.

4. Il Comitato è così composto:

- un    esperto    scelto  in  una    terna  di    nomi  indicati
  dall'Università degli Studi di Firenze;
- un    esperto    scelto  in  una    terna  di    nomi  indicati
  dall'Università di Pisa;
- un  esperto    scelto  in  una    terna  di    nomi    indicati
  dall'Università di Siena;
- tre  esperti scelti  in  terne  indicate  dalle  organizzazioni
  cooperative giuridicamente riconosciute;
- tre esperti scelti in terne indicate dalle organizzazioni degli
  imprenditori edili;
- tre  esperti scelti  in  terne  indicate  dalle  organizzazioni
  sindacali di categoria;
- il direttore dell'ARER;
- il  dirigente del  servizio dell'edilizia residenziale pubblica
  della Regione Toscana;
- tre rappresentanti degli ordini professionali, di cui uno degli
  architetti, uno  degli ingegneri,  uno dei  geometri,  indicati
  dalle rispettive organizzazioni regionali.

5. Il Comitato è presieduto dal Presidente dell'ARER.

ARTICOLO 10
(Consulta regionale per la casa)

1.  E'  istituita  la  Consulta  regionale  per  la  casa,  così
composta:

a) tre rappresentanti dell'ANCI Toscana;
b) tre rappresentanti dell'URPT;
c) tre rappresentanti delle OOSS orizzontali;
d) tre  rappresentanti  delle    OOSS  degli    assegnatari  più
   rappresentantive a livello regionale;
e) cinque  rappresentanti delle organizzazioni degli imprenditori
   maggiormente rappresentantive a livello regionale;
f) tre  rappresentanti  delle  organizzazioni  delle  cooperative
   edilizie legalmente riconosciute e maggiormente riconosciute a
   livello regionale;
g) i Presidenti delle ATER;
h) il Presidente dell'ARER.

2. La  Consulta è  presieduta dall'Assessore regionale alla casa
che la riunisce, per acquisirne il parere, in relazione agli atti
di  programmazione   regionale  del  settore  e  per  ogni  altra
questione di  indirizzo  politico  -  programmatico  inerente  al
comparto dell'edilizia residenziale.

ARTICOLO 11
(Informazione ai  Comuni, dell'ARER e alla Regione sull'attività
delle ATER)

1. Le  ATER inviano  annualmente alla  Giunta regionale,  per  il
successivo inoltro  al Consiglio regionale, ai Comuni interessati
ed all'ARER:

a) una    relazione  sull'attuazione  dei  programmi  di  ERP  di
   competenza dell'ATER;
b) copia dei bilanci consuntivo e preventivo;
c) una relazione sullo svolgimento dei compiti affidati alle ATER
   ai sensi dell'art. 6, terzo comma, lett. c) dell'art. 7.

2. I  Comuni e  l'ARER possono  inviare alla  Regione e alle ATER
osservazioni e  proposte in  relazione agli  atti di cui al comma
precedente.

ARTICOLO 12
(Commissione Regionale Tecnica Consultiva)

1. E'  istituita presso l'ARER una Commissione Tecnica Consultiva
presieduta dal Presidente dell'ARER e così composta:

a) funzionario  dirigente dell'ARER,  nominato dal  consiglio  di
   amministrazione;
b) funzionario  dirigente della  Regione, nominato  dalla  Giunta
   regionale;
c) funzionario    dirigente    dell'Ufficio  tecnico  del  Comune
   interessato all'argomento in esame;
d) funzionario  dirigente dell'ATER  interessato all'argomento in
   esame.

2. Tale  commissione esprime  un parere  obbligatorio sugli  atti
tecnici  relativi   all'attuazione   dei   programmi   di   nuova
costruzione e recupero predisposti dalle ATER.

3. Le funzioni di segretario della commissione sono esercitate da
un   dipendente    dell'ARER   designato    dal   Consiglio    di
amministrazione.

4. Le  commissioni previste  dall'art. 63  della legge 22 ottobre
1971, n.  865, sono  soppresse e  sostituite nelle  loro funzioni
dalla commissione istituita ai sensi del presente articolo.

ARTICOLO 13
(Statuti)

1. Entro  12 mesi  dall'entrata in vigore della presente legge il
Consiglio regionale,  su  proposta  della  Giunta,  delibera  gli
statuti degli enti di cui alla presente legge.

ARTICOLO 14
(Incompatibilità)

1.  Le   incompatibilità  con   le  cariche  di  consigliere  di
amministrazione e  di membro del collegio sindacale delle aziende
sono quelle previste dalla LR 8 marzo 1979, n. 11.

ARTICOLO 15
(Indennità)

1.  Ai   componenti  degli  organi  previsti  dall'art.  3  e  ai
componenti del comitato scientifico di cui all'art. 9 compete una
indennità stabilita  con legge  regionale  e  corrisposta  dalle
rispettive aziende.

ARTICOLO 16
(Fonti di finanziamento)

1. Per il funzionamento dell'ARER la Regione stabilisce:

a) il  contributo da  corrispondere annualmente  all'ARER  per  i
   compiti di  cui  all'art.  9  e  per  le  spese  del  Comitato
   Scientifico di  cui allo  stesso art.  9, secondo comma, nella
   misura  determinata  secondo  un  coefficiente  stabilito  dal
   Consiglio  regionale,   sulla  base   di  una  valutazione  di
   congruità delle risorse necessarie.
   A tal fine il Consiglio regionale approva un piano finanziario
   per il funzionamento dell'Azienda;
b) rimborsi  per spese  tecniche e generali relative ai programmi
   costruttivi di edilizia residenziale;
c) contributi  e rimborsi  corrisposti per  i servizi  prestati o
   svolti nei confronti di altri soggetti;
d) il  contributo a  percentuale sui  programmi dell'ATER  per  i
   compiti di cui all'art. 6, secondo comma, e dell'art. 12.

2. Per  il funzionamento  delle Aziende  Territoriali  (ATER)  la
Regione stabilisce:

a) la  misura dei  rimborsi per  spese tecniche e generali per la
   realizzazione dei programmi di Edilizia Residenziale;
b) contributi  e rimborsi  corrisposti per  i servizi  prestati o
   svolti nei confronti di altri soggetti;
c) la misura della quota di canone di cui alla lett. b) dell'art.
   19 del DPR 30 dicembre 1972, n. 1035.

3. In relazione alla attuazione dei programmi di ERP il Consiglio
regionale determina biennalmente le percentuali dei finanziamenti
fra l'ARER e le ATER.

ARTICOLO 17
(Personale delle Aziende)

1.  Entro   dodici  mesi   dalla  costituzione  dei  consigli  di
amministrazione dell'ARER  e  delle  ATER  (su  loro  proposta  o
comunque previo  loro parere),  la Regione determina con legge la
pianta organica  del personale delle aziende. Fino all'entrata in
vigore di  tale legge  le aziende  non possono provvedere a nuove
assunzioni di personale.

2. Nella  definizione della  struttura operativa  i  Consigli  di
Amministrazione  si   atterranno  a   criteri   di   economicità
efficienza e professionalità.

3. Lo  stato giuridico  ed il trattamento economico del personale
sono stabiliti  da apposito  regolamento deliberato dal Consiglio
di Amministrazione  dell'ARER, in  coerenza con  la  legislazione
regionale ed in conformità agli accordi nazionali applicabili.

4. L'assunzione del personale avviene mediante pubblico concorso,
con le  modalità ed  i criteri  stabiliti con il regolamento del
personale.

5. Il  personale di  cui al  primo comma  è  iscritto  sotto  il
profilo previdenziale  alla Cassa  per la  Pensione ai dipendenti
degli Enti  locali, amministrata dagli Istituti di Previdenza del
Ministero del Tesoro.

ARTICOLO 18
(Direttive del Consiglio regionale)

In relazione  agli obiettivi  indicati dal  piano  regionale  per
l'edilizia residenziale  e in armonia con le previsioni del Piano
Regionale di  Sviluppo e  con gli atti di programma settoriale di
edilizia abitativa,  il Consiglio  regionale, su  proposta  della
Giunta, delibera,  almeno biennalmente, direttive generali per lo
svolgimento dell'attività  complessiva delle  Aziende e  per  la
formazione dei  bilanci, comunque  finalizzate a  raggiungere  il
massimo di  efficienza e  di economicità e volte a conseguire il
pareggio economico.

ARTICOLO 19
(Informazione periodica)

1. L'ARER  presenta periodicamente  alla  Giunta  regionale,  nei
termini  da   essa  fissati,  una  relazione  sull'andamento  dei
programmi di  attività e  dei programmi  di gestione di tutto il
patrimonio pubblico  sulla base delle informazioni richieste agli
enti locali.

2.  La   Giunta  regionale   può  disporre  altre  modalità  di
informazione  relativamente   allo  stato   di   attuazione   dei
programmi,  allo   stato  della   cassa  e   alla  tenuta   della
contabilità, nonchè ai modi di gestione del patrimonio.

3. Sulla  base della  relazione e  delle informazioni  di cui  al
comma precedente  la Giunta  regionale, entro  il 30  dicembre di
ogni anno,  presenta al  Consiglio una  relazione sullo  stato di
attuazione dei programmi di settore.

ARTICOLO 20
(Atti soggetti ad approvazione del Consiglio regionale)

1. Sono  soggetto ad  approvazione  del  Consiglio  regionale  le
deliberazioni delle aziende riguardanti:

a) i bilanci preventivi ed i conti consuntivi;
b) i  regolamenti del  personale, gli  altri regolamenti  nonchè
   tutti  gli  altri  atti  sottoposti  dalla  legge  a  speciale
   approvazione.

2. Il  Consiglio regionale  delibera, su  proposta della  Giunta,
entro 60 giorni dalla data di ricevimento degli atti.

ARTICOLO 21
(Atti soggetti al controllo della Giunta regionale)

1. Di  tutti gli  atti diversi  da quelli  indicati nell'articolo
precedente,  esclusi   quelli  meramente  esecutivi,  le  aziende
rinviano comunicazione  alla Giunta  regionale entro dieci giorni
dalla loro adozione.

2.   La    comunicazione   contiene    dettagliata    indicazione
dell'oggetto,  dell'onere   finanziario  e   dell'imputazione  in
bilancio.

3. Gli  atti divengono  esecutivi  se  trascorsi  10  giorni  dal
ricevimento della  comunicazione la  Giunta non  abbia comunicato
richiesta di copia delle delibere adottate.

4. Le  deliberazioni oggetto  di  richiesta  divengono  esecutive
qualora la Giunta non ne abbia deliberato l'annullamento entro 30
giorni dal loro ricevimento oppure dal ricevimento di chiarimenti
od elementi  integrativi di  giudizio richiesti entro il suddetto
termine.

ARTICOLO 22
(Bilancio preventivo delle Aziende)

1. Il  bilancio preventivo  di ciascun  esercizio  è  deliberato
dalle aziende  entro il  30 novembre  dell'anno precedente  ed è
redatto in  conformità delle  disposizioni del DPCM del 3 giugno
1986.

2. Il  bilancio si  chiude con  l'indicazione  del  risultato  di
esercizio presunto.

3. Nel  caso in  cui il  bilancio di  previsione non  consegua il
pareggio economico,  le aziende  devono  ottenere  la  preventiva
autorizzazione della Giunta regionale per apportare variazioni al
bilancio medesimo  per  far  fronte  a  nuove  o  maggiori  spese
dipendenti da  circostanze sopraggiunte dopo l'approvazione dello
stesso,  nonchè  per  l'assunzione  delle  spese  vincolanti  il
bilancio oltre l'anno.

ARTICOLO 23
(Conto consuntivo delle Aziende)

1. Il conto consuntivo, redatto in conformità delle disposizioni
del DPCM  del 3  giugno 1986  e secondo  le direttive  di cui  al
precedente art.  18, è  deliberato dalle  Aziende  entro  il  30
aprile dell'anno  successivo alla  chiusura dell'esercizio cui si
riferisce. I  dati  contenuti  nel  consuntivo,  compresi  quelli
relativi alla  gestione speciale  di cui  all'art. 10  del DPR 30
dicembre 1972,  n. 1036,  devono essere posti in relazione con le
previsioni fatte nel bilancio preventivo.

2. Il conto consuntivo è trasmesso alla Giunta regionale insieme
con una  relazione del  Collegio Sindacale che esprime il proprio
parere su  ciascuna parte del conto e sul risultato complessivo e
finale  di   esso,  nonchè   eventuali  indicazioni   circa   il
miglioramento tecnico - finanziario della gestione.

ARTICOLO 24
(Situazione di cassa dei programmi delle Aziende)

1. In relazione al flusso dei finanziamenti connessi ai programmi
pluriennali e  annuali di  attività,  le  Aziende  predispongono
trimestralmente una situazione di cassa, redatta conformemente al
modello approvato  con deliberazione  della Giunta regionale, che
è trasmessa  alla Giunta  stesso entro  il giorno  15 precedente
l'inizio di ogni trimestre.

2. La  situazione di  cassa è  suddivisa in  due sezioni,  l'una
relativa ai  fondi della gestione speciale di cui all'art. 10 del
DPR 30  dicembre 1972,  n. 1036,  l'altra relativa  ai fondi  non
ricompresi  nella   suddetta  gestione   e  inerenti  agli  altri
programmi delle Aziende.

3.  La   Giunta  regionale  può  richiedere  che  siano  forniti
ulteriori elementi  o notizie  atti a  determinare la  congruità
della cassa di esercizio rispetto alla gestione e all'avanzamento
dei programmi di attività.

ARTICOLO 25
(Contabilità delle Aziende)

1. Le  Aziende tengono  i libri  e le  scritture stabiliti  dalle
norme vigenti in modo che risulti fra l'altro:

a) il  valore degli  immobili, dei  mobili,  dei  materiali,  dei
   crediti e dei debiti;
b) i rapporti di credito e di debito relativi alla gestione degli
   immobili;
c) gli  elementi del  costo raggruppati  nei seguenti  centri  di
   costo: generali e d'amministrazione;  gestione degli immobili,
   manutenzione degli  immobili;   servizi di rimborso, programmi
   d'intervento, gestioni diverse;
d) le  entrate e  le spese  dipendenti da  cause inerenti ai vari
   settori di attività.

ARTICOLO 26
(Controllo sostitutivo)

In caso  di inosservanza dei termini previsti da norme di legge o
di  regolamento   per  l'assunzione   di  provvedimenti  od  atti
obbligatori da  parte dell'ATER  o dell'ARER, la Giunta Regionale
può  assegnare   un  congruo   termine  per   la  adozione   del
provvedimento o  dell'atto e,  nel caso  di persistente omissione
senza  giustificato   motivo,  può   adottare  essa   stessa  il
provvedimento  o  l'atto,  sia  mediante  i  propri  uffici,  ove
possibile, sia  mediante la  nomina di  un  commissario  ad  acta
informandone il Consiglio regionale.

ARTICOLO 27
(Scioglimento dei Consigli di amministrazione)

1. Il  Consiglio di  Amministrazione delle  ATER o dell'ARER può
essere sciolto  con deliberazione  del  Consiglio  regionale,  su
proposta della Giunta, nel caso di:

- persistente  violazione di  norme di  legge, di  direttive o di
  indirizzi regionali o per altre gravi irregolarità;
- mancata  attuazione senza  giustificato motivo dei programmi di
  intervento o dei programmi di gestione del patrimonio;
- impossibilità di funzionamento del Collegio.

2.  Il   Consiglio  regionale   può  nominare   un   commissario
straordinario per  la gestione  provvisoria  degli  enti  per  un
periodo massimo di sei mesi.

ARTICOLO 28
(Norme transitorie)

1. Gli  organi dell'ARER  e delle ATER sono nominati entro dodici
mesi dall'entrata in vigore della presente legge.

2. Per  tale periodo  sono prorogati  i poteri  degli  organi  in
carica degli IACP e del Consorzio regionale degli IACP.

3. Tali  organi, entro  sei mesi  dall'entrata  in  vigore  della
presente legge,  predispongono un  atto di  ricognizione dei beni
patrimoniali e dei rapporti attivi e passivi dei rispettivi enti.
Tale   atto    è   approvato   dal   Consiglio   regionale   che
contestualmente dichiara  il passaggio  dei beni  e dei  rapporti
giuridici degli IACP e del Consorzio regionale fra gli IACP della
Toscana alle  ATER e  all'ARER secondo  le rispettive  competenze
indicando analiticamente  per ciascun soggetto competenze, beni e
rapporti trasferiti.

4. Il personale degli IACP e del Consorzio regionale fra gli IACP
della Toscana  è assegnato alle ATER e all'ARER In sede di prima
organizzazione, all'ATER  di Prato  è assegnato,  previo accordo
con le organizzazioni sindacali, personale dell'IACP di Firenze e
del Consorzio regionale tra gli IACP della Toscana.

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 3 novembre 1986.

La presente  legge è  stata approvata dal Consiglio Regionale il
23-9-1986 ed  è stata vistata dal Commissario del Governo il 27-
10-1986.



ORGANIZZAZIONI
EDILIZIA
ORDINAMENTO

