Modifiche alla  LR 13  Agosto 1984,  n.  50  concernente  "Delega
dell'esercizio   delle   funzioni   regionali   in   materia   di
espropriazione per pubblica utilità".

Il Consiglio Regionale ha approvato il 11-3-1986
Il Commissario del Governo ha apposto il visto il 12-4-1986
Il Presidente  della Giunta  Regionale promulga la seguente legge
regionale:

ARTICOLO 1

L'art. 1  della LR  13 agosto  1984,  n.  50  è  sostituito  dal
seguente:

   "Sono delegate  ai Comuni,  oltre a  quelle ad esse attribuite
   dall'art. 106  del DPR  24/7/1977, n.  616, le funzioni di cui
   all'art. 106,  comma  1  DPR 24/7/1977  n. 616  per  le  opere
   pubbliche di  competenza comunale,  nonchè per  le  opere  di
   pubblica utilità  da eseguire  nei  rispettivi  territori  da
   parte di qualunque soggetto, comprese quelle da realizzare nei
   piani di zona per l'edilizia economica e popolare e nelle aree
   localizzate ai sensi dell'art. 51 della legge 22 ottobre 1971,
   n. 865 nonchè nei piani per gli insediamenti produttivi.

   Sono  delegate   alle  Province,   per  le  opere  di  propria
   competenza,  le  funzioni  amministrative  già  trasferite  o
   subdelegate dalla Regione a norma del comma precedente.

   L'adozione dei provvedimenti di cui ai precedenti commi spetta
   ai  Presidenti   delle  Province  ed  ai  Sindaci  dei  Comuni
   interessati".

ARTICOLO 2

L'art. 2 della LR n. 50/84 è sostituito dal seguente:

   Le operazioni  di cui  agli artt. 7 e 16 della legge 25 giugno
   1865, n.  2359, preordinate alla esecuzione di opere pubbliche
   di competenza  comunale o  di  pubblica  utilità,  rientranti
   nelle materie trasferite alla Regione, da eseguire da parte di
   qualunque soggetto, nonchè quelle connesse alla formazione di
   strumenti urbanistici  esecutivi, sono  autorizzate dal Comune
   nel cui ambito ricadono le opere stesse.

   Le operazioni  di cui  al comma  precedente, preordinate  alla
   esecuzione di  opere pubbliche di competenza provinciale, sono
   autorizzate dalla Provincia.

   Il provvedimento che autorizza l'esecuzione delle misure e dei
   rilievi e  la redazione  degli stati di consistenza è emanato
   dal Presidente  della  Provincia  o  dal  Sindaco  del  Comune
   interessato e  deve contenere  anche  la  nomina  dei  tecnici
   incaricati,  che   possono  essere  scelti  tra  i  funzionari
   dell'ente che procede alle operazioni medesime, se trattasi di
   ente pubblico.

   Per le operazioni dichiarate urgenti ed indifferibili.
   La redazione  dello stato  di consistenza  deve  avvenire  con
   l'osservanza delle  disposizioni di cui all'art. 3 della legge
   3 gennaio 1978, n. 1.

   Al proprietario ed al conduttore o possessore dell'immobile da
   occupare  deve   essere  rilasciata   copia  del   verbale  di
   consistenza o di presa in possesso.

   Il soggetto espropriante può provvedere alle comunicazioni ed
   alle  notifiche   di  tutti   i  provvedimenti  relativi  alle
   procedure di  occupazione d'urgenza  ed espropriative  anche a
   mezzo di messo comunale.

   Per l'espropriazione di aree ricadenti nell'ambito di piani di
   zona per  l'edilizia popolare  ed  economica,  dei  piani  per
   insediamenti  produttivi  definitivamente  approvati,  non  è
   necessaria la  procedura di  cui all'art.  10 della  legge  22
   ottobre 1971, n. 865.

ARTICOLO 3

Dopo l'art.  5 della  LR 13  agosto 1984,  n. 50  è aggiunto  il
seguente art. 6:

   "Restano salvi  i provvedimenti  amministrativi  adottati  dai
   Comuni prima  dell'entrata in vigore della presente legge, per
   le opere di competenza provinciale".

La presente  legge è  pubblicata sul  Bollettino Ufficiale della
Regione. E' fatto obbligo a chiunque spetti di osservarla e farla
osservare come legge della Regione Toscana.

Firenze, 21 aprile 1986.

La presente  legge è  stata approvata  dal  Consiglio  Regionale
nella seduta  dell'11-3-1986  ed è stata vistata dal Commissario
del Governo il 12-4-1986.



ATTRIBUZIONI DELEGHE
OPERE PUBBLICHE

