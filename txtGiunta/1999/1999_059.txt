Interventi  finalizzati   a  salvare   la  memoria  delle  stragi
nazifasciste in Toscana.

Il Consiglio Regionale ha approvato il 12-10-1999
Il Commissario del Governo ha apposto il visto il 5-11-1999
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  Regione Toscana  nel quadro  delle finalità  statutarie e
allo scopo  di ricostruire  scientificamente e  di conservare  la
memoria delle  stragi  perpetrate  dall'esercito  nazista  e  dai
fascisti sul  suo territorio  promuove, per  il quadriennio 1999-
2002, interventi  diretti alla ricerca, divulgazione e diffusione
delle conoscenze  in materia e contribuisce al sostegno di idonee
iniziative sul  territorio regionale. Promuove inoltre iniziative
volte a  collocare le  vicende toscane  nel quadro  degli  eventi
europei nel periodo bellico.

ARTICOLO 2
(Comitato scientifico)

1. Per  la predisposizione, la realizzazione e la valutazione del
programma di  interventi di  cui all'art.  4 e per la definizione
delle proposte  divulgative è  istituito un Comitato scientifico
nominato dal  Consiglio regionale,  su  proposta  del  Presidente
della Giunta regionale.

2. Il  Comitato è composto da sette membri scelti fra esperti in
ricerca storica,  in antropologia  culturale ed in comunicazione.
Le modalità  di funzionamento  del Comitato  sono stabilite  con
deliberazione della Giunta regionale.

3. Ai  componenti del Comitato scientifico spettano un'indennità
di  presenza,   nonchè  un   eventuale  rimborso  spese  per  la
partecipazione alle  sedute per  i membri che risiedono in Comune
diverso da quello in cui si svolgono le sedute. La determinazione
della misura  dell'indennità è  disposta con  atto della Giunta
regionale. Il  rimborso delle  spese è riconosciuto nella misura
spettante ai dirigenti della Regione.

ARTICOLO 3
(Coordinamento regionale)

1. Al fine di coordinare le iniziative promosse dai Comuni, dalle
associazioni e  dagli altri soggetti interessati e per assicurare
un collegamento con il Comitato di cui all'art. 2 è istituito un
Coordinamento regionale.

2. Il Coordinamento regionale è nominato dalla Giunta regionale
ed è  composto da  due membri  per ogni  territorio  provinciale
individuati dal  Presidente della  Provincia tra i rappresentanti
dei  soggetti   interessati  con   particolare  riferimento  agli
Istituti Storici per lo studio della Resistenza.

ARTICOLO 4
(Programma delle iniziative)

1. La  Giunta regionale,  d'intesa con  il Comitato scientifico e
con  il   Coordinamento   regionale,   definisce   il   programma
complessivo delle  ricerche da  effettuarsi e delle iniziative da
realizzarsi  sul   territorio  regionale   nonchè  le   relative
modalità  di   attuazione.  Il   programma  è   approvato   con
deliberazione del Consiglio regionale.

2. La  Giunta regionale  verifica  annualmente  l'attuazione  del
programma, ne  predispone eventuali  integrazioni e  modifiche e,
sulla base  dei risultati  raggiunti, elabora,  d'intesa  con  il
Comitato scientifico, un progetto di archiviazione e divulgazione
della documentazione  raccolta al  termine del  periodo  previsto
all'art. 1.  Il progetto  è approvato  con  deliberazione  della
Giunta regionale.

3.  La   Giunta  regionale   presenta  annualmente  al  Consiglio
regionale una relazione sullo stato di attuazione del programma e
sui risultati conseguiti.

ARTICOLO 5
(Autorizzazione di spesa e norma finanziaria)

1. è  autorizzata nel quadriennio 1999-2002 la spesa complessiva
di lire  600.000.000 per gli interventi previsti all'art. 1 nella
misura di lire 150.000.000 per ogni anno finanziario.

2. Agli oneri di spesa di cui al comma precedente per l'esercizio
1999 si fa fronte mediante la seguente variazione di bilancio per
competenza e cassa di analogo importo:

                         in diminuzione
                                
cap. 50000
   Fondo    globale     finanziamento    spese
   adempimento   funzioni    normali    (spese
   correnti - artt. 38 e 87 LR 28/77)              L. 150.000.000
                                                                 
                 in aumento di nuova istituzione
                                
cap. 00987
   Interventi finalizzati a salvare la memoria
   delle stragi nazifasciste                       L. 150.000.000

3. Agli  oneri di  spesa per i successivi esercizi si provvederà
con le relative leggi di bilancio.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Marcucci
(incaricata con DPGR n. 221/15.6.95)

Firenze, 10 novembre 1999

La presente  legge è  stata approvata dal Consiglio regionale il
12.10.1999 ed  è stata  vistata dal  Commissario del  Governo il
5.11.1999.



STORIA
CELEBRAZIONI

