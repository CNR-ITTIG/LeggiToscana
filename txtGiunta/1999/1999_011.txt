Provvedimenti a  favore delle scuole, delle Università toscane e
della società civile per contribuire, mediante l'educazione alla
legalità e  lo sviluppo della coscienza civile democratica, alla
lotta contro  la criminalità  organizzata e  diffusa e  contro i
diversi poteri occulti.

Il Consiglio Regionale ha approvato il 09-02-1999
Il Commissario del Governo ha apposto il visto il 05-03-1999
Il Presidente  della Giunta  Regionale promulga la seguente legge
regionale:

ARTICOLO 1
(Finalità e oggetto della legge)

1. La Regione Toscana, al fine di contribuire all'educazione alla
legalità, allo  sviluppo della  coscienza civile  e democratica,
alla pratica  della democrazia  e quindi  alla  lotta  contro  la
criminalità organizzata,  e diffusa, la mafia e contro i diversi
poteri  occulti,  attua  interventi  diretti  e  contribuisce  al
sostegno  di   iniziative  di  sensibilizzazione  della  società
civile, con particolare riguardo ai giovani ed al sostegno per la
vita sicura e solidale nella città.

2. Per  il perseguimento  delle finalità  di cui  al comma 1, la
Regione promuove e sostiene:

a) la  raccolta e  la diffusione  delle informazioni  a carattere
   bibliografico, documentario e statistico;
b) la    realizzazione  di  indagini  e  ricerche  effettuate  da
   Università, da  Distretti scolastici, anche in collaborazione
   con  gli   Istituti  scolastici,   nonchè   da   Associazioni
   costituite ai  sensi di legge il cui statuto preveda attività
   di studio e ricerca nel settore oggetto della presente legge;
c) la  valorizzazione  delle  ricerche  effettuate  da  laureandi
   attraverso  le   tesi  di  laurea  o  da  giovani  neolaureati
   attraverso progetti di particolare interesse;
d) la  realizzazione di  corsi  di  aggiornamento  del  personale
   docente e  direttivo  della  scuola  organizzati  dall'IRRSAE,
   dalla Sovrintendenza scolastica, dai Provveditorati agli studi
   o da  una  o  più  scuole  e  corsi  di  sensibilizzazione  e
   aggiornamento per operatori sociali;
e) la realizzazione di incontri e manifestazioni promossi da Enti
   locali, da Università e da Scuole, da Comitati e Associazioni
   costituite  ai  sensi  di  legge  operanti  nella  lotta  alla
   criminalità organizzata  e da  chiunque svolga  attività  di
   sensibilizzazione  alla   educazione  alla  legalità  e  allo
   sviluppo della  coscienza civile e democratica e di promozione
   della lotta alla criminalità organizzata.

f) azioni tese a rendere sicura e solidale la vita nelle città.

3. Le  attività di  cui al  comma 2, sono promosse dalla Regione
tramite iniziative  assunte  direttamente  oppure  attraverso  il
finanziamento  di  progetti  presentati  da  soggetti  esterni  e
mediante la concessione di borse di studio.

ARTICOLO 2
(Procedure e modalità di finanziamento)

1. Le  funzioni amministrative di attuazione della presente legge
sono svolte dalla Giunta regionale.

2.  Il   Consiglio  regionale   approva  direttive  triennali  di
attuazione della  presente legge,  aggiornabili annualmente. Tali
direttive si compongono di due parti, concernenti rispettivamente
le attività dei soggetti destinatari dei contributi e i progetti
di interesse regionale promossi dalla Regione.

3. Le  direttive di  cui al comma 2 devono contenere, nella prima
parte:

a) gli obiettivi specifici che si intendono perseguire;
b) le tipologie delle iniziative ammissibili al finanziamento;
c) le categorie dei soggetti destinatari del finanziamento;
d) le priorità ed i criteri di valutazione delle domande.

4. La  Giunta regionale,  sulla base  delle direttive  di cui  ai
commi 2  e 3,  emana, entro il 31 gennaio di ogni anno, bandi con
cui  sono  definite  le  iniziative  da  sostenere  nell'anno  di
riferimento.

5. I bandi di cui al comma 4, devono contenere:

a) la tipologia delle iniziative ammissibili al finanziamento;
b) le eventuali specifiche tematiche cui i progetti devono essere
   rivolti;
c) l'indicazione dei soggetti che possono presentare le richieste
   di finanziamento;
d) le modalità e i termini per la presentazione dei progetti;
e) i  criteri di  valutazione preventiva  degli interventi  e  di
   selezione dei progetti;
f) le modalità di finanziamento e di rendicontazione.

6. Le  iniziative ammesse  a contributo  possono usufruire  di un
contributo massimo così determinato:

a) sino al 50% per le iniziative di formazione e la realizzazione
   di incontri,  convegni e  altre iniziative  di comunicazione e
   per le iniziative di ricerca;
b) sino a L.5.000.000 per ciascun premio di laurea;
c) sino a L.25.000.000 annui per ciascuna borsa di studio.

7. I  contributi sono liquidati a conclusione delle iniziative in
base alla rendicontazione delle spese sostenute.

8. Nel caso di iniziative assunte da istituzioni scolastiche può
essere  disposta  l'anticipazione  del  50%  del  contributo,  su
richiesta  dei  soggetti  interessati  e  secondo  le  condizioni
specificate nei bandi annuali.

9. Le direttive di cui al comma 2 devono contenere, nella seconda
parte, relativa ai progetti di interesse regionale, gli obiettivi
specifici che si intendono perseguire coi progetti stessi.

ARTICOLO 3
(Rapporto annuale)

1.  La   Giunta  regionale   presenta  annualmente  al  Consiglio
regionale un  rapporto sulle  attività  svolte  in  applicazione
della presente legge, comprendente sia gli interventi diretti che
quelli di sostegno a progetti esterni.

ARTICOLO 4
(Comitato tecnico-scientifico)

1. è costituito un Comitato tecnico-scientifico, con funzioni di
consulenza nella materia oggetto della presente legge.

2. La  Giunta regionale si avvale del Comitato in particolare per
la  redazione   dei  bandi  per  il  finanziamento  dei  progetti
presentati da  soggetti esterni  di  cui  all'art.  2  e  per  la
redazione del  rapporto annuale  sulle attività  svolte  di  cui
all'art. 3.

3. Il  Comitato, presieduto dal Presidente della Giunta regionale
o da un suo delegato, è composto:

a) dal Sovrintendente scolastico regionale;
b) da un rappresentante dell'ANCI;
c) da un docente o ricercatore universitario;
d) da un capo d'Istituto e da un insegnante;
e) da un esperto di metodologia didattica;
f) da un esperto in materie giuridiche;
g) dal  responsabile del Centro di Documentazione di cui all'art.
   5;
h) da un rappresentante dell'IRRSAE.

4.  I   componenti  del  Comitato  sono  nominati  dal  Consiglio
regionale.

5. Il Comitato dura in carica tre anni.

6. I  componenti del  Comitato svolgono il loro incarico a titolo
gratuito, fatti  salvi i  rimborsi delle  spese sostenute  per la
partecipazione alle  sedute, secondo  il trattamento economico di
missione previsto  per i dirigenti regionali. I rimborsi spettano
qualora il  soggetto  interessato  sia  residente  in  un  Comune
distante almeno  dieci chilometri  dal Comune  ove la riunione si
svolge.

ARTICOLO 5
(Centro di documentazione "Cultura della Legalità Democratica")

1. Il Centro di Documentazione sulla Criminalità Organizzata e i
Poteri Occulti,  istituito  ai  sensi  dell'art.  3  della  legge
regionale 27 ottobre 1994 n. 78, assume la nuova denominazione di
"Centro di documentazione Cultura della Legalità Democratica".

2. Il  Centro ha sede presso la Presidenza della Giunta regionale
e costituisce  strumento di raccolta e di diffusione ai cittadini
e alle  istituzioni di ogni documentazione utile al perseguimento
delle finalità della presente legge.

3.  L'organizzazione   ed  il   funzionamento  del   Centro  sono
disciplinate con deliberazione della Giunta regionale.

4. Il  Centro si  avvale della  consulenza del  Comitato tecnico-
scientifico di cui all'art. 4.

ARTICOLO 6
(Norma finanziaria)

1. Agli  oneri derivanti  dalla presente  legge si  fa fronte per
l'anno '99 con i fondi stanziati in bilancio sul capitolo 920, la
cui declaratoria  è così  modificata: "Provvedimenti  a  favore
delle scuole,  delle Università  toscane e della società civile
per  contribuire,  mediante  l'educazione  alla  legalità  e  lo
sviluppo della coscienza civile democratica, alla lotta contro la
criminalità organizzata  e diffusa  e contro  i  diversi  poteri
occulti (LR 10.03.1999, n. 11).

2. Per gli anni successivi si fa fronte con legge di bilancio.

ARTICOLO 7
(Abrogazione)

1. La  legge regionale  27 ottobre  1994 n.  78 "Provvedimenti in
favore delle  Scuole, delle  Università toscane e della società
civile per contribuire, mediante l'educazione alla legalità e lo
sviluppo della  coscienza civile democratica alla lotta contro la
criminalità  organizzata   e  i  poteri  occulti"  e  successive
modificazioni è abrogata.

2. Sono  fatte salve le obbligazioni assunte ai sensi della legge
di cui al comma precedente".

ARTICOLO 8
(Norma transitoria)

1. In  prima  applicazione  il  Consiglio  regionale  approva  le
direttive entro  60 giorni  dall'entrata in vigore della presente
legge.

2. La Giunta regionale emana i bandi relativi all'anno 1999 entro
i 60 giorni successivi.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Marcucci
(incarica con DPGR n. 221 del 15.6.95)

Firenze, 10 marzo 1999

La presente  legge è  stata approvata dal Consiglio regionale il
09.02.1999 ed  è stata  vistata dal  Commissario del  Governo il
05.03.1999.



GIUSTIZIA
SISTEMA EDUCATIVO

