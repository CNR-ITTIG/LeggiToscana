Norme  in   materia  di  requisiti  strutturali,  tecnologici  ed
organizzativi  delle   strutture  sanitarie:   autorizzazione   e
procedura di accreditamento.

Il Consiglio Regionale ha approvato il 19-1-1999
Il Commissario del Governo ha apposto il visto il 19-2-1999
Il Presidente  della Giunta  Regionale promulga la seguente legge
regionale:

ARTICOLO 1
(Oggetto della legge)

1. In attuazione dell'art. 8, comma 4, del decreto legislativo 30
dicembre 1992 n. 502 e successive modificazioni ed integrazioni e
dell'art. 3  del  decreto  del  Presidente  della  Repubblica  14
gennaio 1997, la presente legge disciplina:

a) i requisiti strutturali, tecnologici ed organizzativi generali
   e  specifici   delle  strutture   pubbliche  e   private   per
   l'esercizio delle seguenti tipologie di attività sanitarie:

   1) prestazioni  di assistenza  specialistica  ambulatoriale  e
      territoriale;
   2) prestazioni  di assistenza  ospedaliera per  acuti a  ciclo
      continuativo e diurno;
   3) prestazioni    di  ricovero  in  fase  post-acuta  a  ciclo
      continuativo e diurno;
   
b) le   disposizioni    sul  rilascio  delle  autorizzazioni  per
   l'apertura e  l'esercizio  delle  strutture  private  dove  si
   esercitano le attività di cui ai punti 1., 2. e 3.;

c) i  principi e le modalità per la determinazione dei requisiti
   delle    strutture     pubbliche    e    private    ai    fini
   dell'accreditamento.

Titolo I
REQUISITI PER L'ESERCIZIO DELLE ATTIVITà SANITARIE

ARTICOLO 2
(Obbligatorietà del possesso dei requisiti)

1. Fatti  salvi i  requisiti previsti  dal decreto del Presidente
della Repubblica  14 gennaio  1997, il  Consiglio  regionale,  su
proposta  della   Giunta  regionale,   al  fine  di  dettare  una
disciplina uniforme  su tutto il territorio regionale, definisce,
con propria  deliberazione, i  requisiti generali  e specifici di
cui all'art. 1.

2.  Le   strutture  che   erogano   prestazioni   di   assistenza
specialistica in  regime ambulatoriale e le strutture che erogano
prestazioni in regime di ricovero a ciclo continuativo e/o diurno
per acuti  e non  acuti sono  tenute ad adeguarsi e a mantenere i
requisiti di cui al comma 1.

3. Non  sono soggette  alla disciplina  prevista  dalla  presente
legge le residenze sanitarie assistenziali (R.S.A.).

ARTICOLO 3
(Accertamento e verifica dei requisiti)

1. L'accertamento  e la  verifica dei requisiti di cui all'art. 2
sono effettuati:

a) per  le strutture  pubbliche nell'ambito  delle  procedure  di
   accreditamento;
b) per le strutture private ai sensi dell'art. 9.

Titolo II
AUTORIZZAZIONE

ARTICOLO 4
(Competenza)

1. Il  rilascio dell'autorizzazione  all'apertura e all'esercizio
delle strutture  sanitarie di  cui all'art.  5 è  attribuita  al
Sindaco, nella  sua qualità  di autorità  sanitaria locale, del
Comune ove la struttura ha sede.

ARTICOLO 5
(Strutture soggette ad autorizzazione)

1. Sono  soggette ad  autorizzazione del  Sindaco, entro sei mesi
dalla  richiesta,   tutte  le  strutture  sanitarie  private  che
gestiscono:

a) ambulatori mono o polispecialistici;
b) gabinetti  di analisi  per il pubblico a scopo di accertamento
   diagnostico  e  più  in  particolare  laboratori  di  analisi
   cliniche,  gabinetti   radiologici,  gabinetti   di   medicina
   nucleare, servizi  di  ecografia  e  comunque  di  diagnostica
   strumentale  non   complementare  all'attività  clinica.  Per
   strutture eroganti  prestazioni di  diagnostica strumentale si
   intendono quelle  strutture che si pongono come strumentali ad
   altri operatori  e che  siano destinate  alla  sola  attività
   diagnostica  con   l'uso  di   attrezzature   di   una   certa
   complessità;
c) presidi di cure fisiche in genere;
d) gabinetti di radioterapia;
e) presidi di ricovero;
f) centri  di riabilitazione  sia ambulatoriali che di ricovero a
   ciclo continuativo  e diurno,  centri diurni o di day-hospital
   psichiatrico, strutture residenziali di psichiatria, strutture
   di riabilitazione per tossicodipendenti.

2. Non  sono soggetti ad autorizzazione gli studi medici, singoli
o associati, per l'esercizio dell'attività libero-professionale,
in cui il medico esercita la propria attività, comprensiva anche
di  quella  diagnostica  strumentale  svolta  esclusivamente  nei
confronti  dei   propri  pazienti,   a  scopo   di   accertamento
diagnostico complementare all'attività clinica.

3. Non  sono altresì  soggette ad  autorizzazione  le  attività
libero-professionali svolte dalle figure professionali sanitarie,
individuate  dai  regolamenti  del  Ministro  della  Sanità,  in
attuazione dell'art.  6, comma  3, del  DLgs 502/92  e successive
modificazioni e integrazioni.

ARTICOLO 6
(Oggetto dell'autorizzazione)

1. L'autorizzazione  all'apertura e all'esercizio delle strutture
sanitarie di  cui all'art.  5 è  subordinata alla  esistenza dei
requisiti previsti  dall'art.  2,  comma  1,  in  relazione  alle
specifiche tipologie di prestazioni di cui all'art. 1.

2. Formano oggetto di autorizzazione:

a) l'apertura e l'esercizio;
b) l'ampliamento,    la    riduzione    e    la    trasformazione
   dell'attività;
c) l'ampliamento e la riduzione dei locali;
d) il trasferimento in altra sede;
e) il cambio di titolarità;
f) la pubblicità.

ARTICOLO 7
(Domanda di autorizzazione)

1. La  domanda  di  autorizzazione  deve  essere  indirizzata  al
Sindaco territorialmente competente.

2. Entro  180 giorni  dall'entrata in vigore della presente legge
la  Giunta  regionale  determina  con  propria  deliberazione  le
modalità  di   presentazione  della   domanda  e   la   relativa
documentazione.

ARTICOLO 8
(Trasmissione atti autorizzativi)

1. Il  Sindaco trasmette  all'Azienda USL  nel  territorio  della
quale è  ricompreso  il  Comune,  alla  Giunta  regionale  e  al
competente Ordine  Provinciale dei  Medici e  degli  Odontoiatri,
copia  di  tutti  gli  atti  autorizzativi  rilasciati  ai  sensi
dell'art. 6,  nonchè le  pronunce di decadenza di autorizzazioni
precedentemente rilasciate,  provvedendo in  via  prioritaria  al
trasferimento all'Azienda USL competente e alla Giunta regionale,
delle informazioni  per via  telematica nell'ambito  del  sistema
informativo sanitario regionale

2. La  Giunta regionale  provvede, con  decadenza  semestrale,  a
pubblicare  sul   Bollettino  Ufficiale   della  Regione  Toscana
l'elenco aggiornato delle strutture autorizzate.

ARTICOLO 9
(Funzioni di accertamento e verifica)

1.    Il    Sindaco    territorialmente    competente    provvede
all'accertamento ed  alla verifica  del possesso dei requisiti di
cui all'art.  2, avvalendosi  della struttura  organizzativa  del
Dipartimento di prevenzione dell'Azienda USL nel territorio della
quale è ricompreso il Comune medesimo.

2. In rapporto alla tipologia di prestazioni erogate nei presidi,
possono essere  interessate all'accertamento  e alla verifica dei
requisiti anche altre strutture organizzative.

3. Le  funzioni di coordinamento sono svolte dal responsabile del
Dipartimento di prevenzione.

4. La  verifica del  mantenimento dei  requisiti viene effettuata
con periodicità  triennale, mediante  autocertificazione,  sulla
base delle  indicazioni  stabilite  dalla  Giunta  regionale  con
propria deliberazione.

5. Il  Sindaco e/o la Giunta regionale possono disporre controlli
e verifiche  ogni qualvolta  ne ravvisino  la necessità, ai fini
del buon andamento delle attività sanitarie.

6. Di ogni verifica è redatto apposito verbale, da consegnare in
copia al  legale rappresentante  e  al  direttore  sanitario,  al
Sindaco e al Presidente della Giunta regionale.

ARTICOLO 10
(Pubblicità sanitaria)

1. La  pubblicità sanitaria delle strutture di cui alla presente
legge è  consentita nei limiti e nelle forme di cui alla legge 5
febbraio 1992, n. 175.

2. L'autorizzazione  è rilasciata  dal Sindaco  ai  sensi  della
legge  regionale  26  novembre  1998,  n.  85,  sentito  l'Ordine
Provinciale dei Medici e degli Odontoiatri.

ARTICOLO 11
(Legale rappresentante della struttura)

1.  Il   legale  rappresentante   della  struttura  è  tenuto  a
comunicare tempestivamente al Sindaco:

a) le  successive variazioni del direttore sanitario accompagnate
   dalla documentazione di cui all'art. 7, comma 2;
b) Il    nominativo  del  medico  che  sostituisce  il  direttore
   sanitario in caso di assenza o impedimento;
c) le  sostituzioni e/o  le integrazioni  del personale  medico e
   non, operante nella struttura;
d) le sostituzioni e/o integrazioni delle attrezzature sanitarie;
e) tutte  le variazioni e trasformazioni intervenute nella natura
   giuridica e  nella composizione  della società titolare della
   struttura;
f) la temporanea chiusura o inattività della struttura.

2. è inoltre tenuto a:

a) verificare   l'assenza  di  incompatibilità  ai  sensi  della
   normativa vigente;
b) assicurare  la presenza del direttore sanitario e del restante
   personale medico e non, previsti dalla presente legge;
c) garantire,  tramite il direttore sanitario, l'attuazione degli
   adempimenti di cui all'art. 13.

ARTICOLO 12
(Direttore sanitario - Requisiti)

1. Ogni struttura sanitaria deve avere un direttore sanitario.

2.  Il   direttore  sanitario   deve  essere  in  possesso  della
specializzazione in  una delle  discipline dell'area  di  sanità
pubblica o  deve aver  svolto per almeno cinque anni attività di
direzione  tecnico-sanitaria   in  enti   o  strutture  sanitarie
pubbliche o private.

3. Nelle  strutture monospecialistiche,  sia ambulatoriali che di
ricovero in  fase post-acuta, le funzioni del direttore sanitario
possono essere  svolte anche  da  un  medico  in  possesso  della
specializzazione nella  disciplina cui afferiscono le prestazioni
svolte.

4. Negli  ambulatori che  svolgono  esclusivamente  attività  di
medicina di  laboratorio, le  funzioni  del  direttore  sanitario
possono essere  svolte, per  quanto di  competenza, anche  da  un
direttore tecnico laureato in biologia o chimica.

5. è  consentito svolgere  le funzioni  di  direttore  sanitario
responsabile in non più di tre strutture sanitarie ambulatoriali
e  comunque   deve  essere   garantito  un  orario  congruo  alle
specifiche funzioni  e alle  specifiche prestazioni non inferiore
alle 12 ore settimanali per singola struttura.

6. Non  è consentito svolgere le funzioni di direttore sanitario
responsabile in più di un presidio di ricovero.

7. La  funzione di  direttore sanitario  è incompatibile  con la
qualità di  proprietario,  comproprietario,  socio  o  azionista
della società che gestisce la struttura sanitaria.

8. La  disposizione del  comma 7  non si  applica alle  strutture
ambulatoriali monospecialistiche.

ARTICOLO 13
(Direttore sanitario - Compiti)

1. Il direttore sanitario cura l'organizzazione tecnico-sanitaria
della  struttura  sotto  il  profilo  igienico  ed  organizzativo
essendone  responsabile   nei  confronti   della  titolarità   e
dell'autorità sanitaria competente ed in particolare:

a) cura  l'applicazione del  documento sull'organizzazione  e sul
   funzionamento  della   struttura   proponendo   le   eventuali
   variazioni;
b) controlla  la regolare  tenuta e  l'aggiornamento di  apposito
   registro contenente i dati anagrafici e gli estremi dei titoli
   professionali del personale addetto all'attività sanitaria;
c) controlla il regolare svolgimento dell'attività;
d) vigila  sul comportamento  del personale  addetto  ai  servizi
   sanitari proponendo,  se del  caso, al legale rappresentante i
   provvedimenti disciplinari;
e) cura  la tenuta  dell'archivio sanitario  (cartelle  cliniche,
   schede cliniche ambulatoriali e la relativa conservazione);
f) propone  al  legale  rappresentante,  d'intesa  con  i  medici
   responsabili, l'acquisto di apparecchi, attrezzature ed arredi
   sanitari  ed   esprime  il   proprio   parere   su   eventuali
   trasformazioni edilizie della struttura;
g) rilascia  agli aventi diritto copia delle cartelle cliniche ed
   ogni altra certificazione sanitaria riguardante l'assistito e,
   in caso  di attività  ambulatoriale,  copie  delle  eventuali
   certificazioni sanitarie riguardanti le prestazioni eseguite;
h) vigila sulle condizioni igienico-sanitarie;
i) è responsabile della pubblicità sanitaria.

2. In  caso di  attività di  ricovero il  direttore sanitario ha
inoltre le seguenti attribuzioni:

a) controlla  la regolare tenuta del registro di carico e scarico
   delle sostanze  stupefacenti o  psicotrope  in  conformità  a
   quanto disposto dalla normativa vigente;
b) cura  l'organizzazione dei turni di guardia e di reperibilità
   del personale medico;
c) vigila sulla gestione del servizio farmaceutico e sulla scorta
   dei  medicinali   e  prodotti   terapeutici,  sulle  provviste
   alimentari e  sulle altre provviste necessarie per il corretto
   funzionamento della struttura;
d) è responsabile per la farmacovigilanza;
e) cura  l'osservanza delle  disposizioni concernenti  la polizia
   mortuaria;
f) impartisce disposizioni perché, nell'ipotesi di cessazione di
   attività  della   struttura,  le   cartelle  cliniche   siano
   consegnate al servizio di medicina legale della USL competente
   per territorio.

ARTICOLO 14
(Responsabile di branca e di struttura organizzativa)

1. Il  responsabile di  branca delle strutture ambulatoriali o di
struttura organizzativa di ricovero deve essere in possesso della
specializzazione   nella   relativa   disciplina   o   disciplina
equipollente.

ARTICOLO 15
(Sanzioni)

1. Il  Sindaco dispone  la  chiusura  della  struttura  aperta  o
trasferita  in   altra  sede  senza  autorizzazione,  nonchè  la
chiusura dell'attività ambulatoriale e di degenza a ciclo diurno
aperta senza autorizzazione all'interno di strutture di ricovero.

2. Il  Sindaco dichiara altresì la decadenza dell'autorizzazione
e dispone la conseguente chiusura della struttura nella quale sia
stato accertato l'esercizio abusivo della professione sanitaria o
in cui  siano  state  commesse  gravi  o  reiterate  inadempienze
comportanti situazioni di pericolo per la salute dei cittadini.

3. Nei  casi previsti  ai commi  1 e  2 è  comminata la sanzione
amministrativa pecuniaria  compresa  fra  un  minimo  di  lire  6
milioni e un massimo di lire 20 milioni.

4. La  nuova autorizzazione  all'esercizio può essere rilasciata
solo dopo un anno dal provvedimento di chiusura.

5. In  caso di violazione delle norme di cui alla presente legge,
di carenza  dei  requisiti  di  cui  all'art.  2  comma  1  o  di
violazione di  prescrizioni inserite nell'atto di autorizzazione,
il  Sindaco  ordina  la  rimozione  delle  inadempienze  e  delle
irregolarità riscontrate,  assegnando  a  tal  fine  un  termine
compreso fra 30 e 180 giorni.

6. Ove  il trasgressore  non provveda  nei termini  assegnati, il
Sindaco dispone  la sospensione  dell'attività per un periodo di
tempo da 1 a 6 mesi.

7. L'attività  sospesa può  essere nuovamente esercitata previo
accertamento  della   intervenuta  rimozione   delle   infrazioni
rilevate. In  caso contrario  il Sindaco  dichiara  la  decadenza
dell'autorizzazione.

8.  L'autorizzazione   all'esercizio   può   essere   nuovamente
rilasciata solo  dopo un  anno dalla  dichiarazione di  decadenza
della stessa.

9. Nel  caso  previsto  al  comma  5  è  applicata  la  sanzione
amministrativa pecuniaria  compresa  fra  un  minimo  di  lire  4
milioni e un massimo di lire 12 milioni.

10. Il  legale rappresentante  e  il  direttore  sanitario  della
struttura che non adempiono agli obblighi ad essi rispettivamente
imposti dagli  articoli 11  e 13,  sono  soggetti  alla  sanzione
amministrativa pecuniaria da lire 1 milione a lire 6 milioni.

11. Salvo  quanto previsto  dall'art.  11,  comma  1,  lett.  f),
l'autorizzazione decade  automaticamente in  caso di dichiarata o
accertata chiusura  o inattività  per un  periodo superiore  a 6
mesi.

ARTICOLO 16
(Procedimento  per   l'applicazione  dei   provvedimenti  di  cui
all'art. 15)

1. Fatti  salvi i  poteri degli  ufficiali ed  agenti di  Polizia
giudiziaria, l'accertamento delle violazioni di cui alla presente
legge è  effettuato  dalla  competente  struttura  organizzativa
delle Aziende UUSSLL

2. Per  l'accertamento e l'applicazione delle sanzioni pecuniarie
si osservano  le disposizioni della legge 24 novembre 1981 n. 689
e della  legge regionale  12 novembre 1993 n. 85. Resta fermo, ai
sensi  di   quanto  disposto  dal  codice  di  procedura  penale,
l'obbligo di  rapporto  all'Autorità  giudiziaria  nel  caso  di
violazioni di norme penali.

3. La chiusura della struttura ai sensi dell'art. 15, comma 1, è
disposta dal Sindaco non appena ricevuto il rapporto degli agenti
accertatori.

4. Nel  caso previsto  dall'art. 15,  comma 2, l'interessato può
far pervenire  al Sindaco,  entro il  termine di  30 giorni dalla
data di  contestazione, scritti  difensivi  e  documenti  nonchè
chiedere di  essere sentito.  Il Sindaco,  dopo aver acquisito il
rapporto dell'Azienda  USL, esaminati eventuali scritti difensivi
e sentito  l'interessato ove  questi ne abbia fatto richiesta, se
ritiene fondato l'accertamento, con ordinanza motivata, dispone i
relativi provvedimenti  sanzionatori previsti dall'art. 15, commi
2 e  3. La  sanzione pecuniaria  è  comminata  purchè  non  sia
intervenuto il  pagamento in misura ridotta ai sensi dell'art. 16
della  legge  24  novembre  1981  n.  689.  Il  Sindaco,  qualora
dall'accertamento non  ravvisi la  sussistenza delle violazioni o
inadempienze, emette  ordinanza  motivata  di  archiviazione.  Il
provvedimento  emanato   è  notificato   all'interessato  ed  è
trasmesso all'organo che ha redatto il rapporto il quale, in caso
di provvedimento di chiusura, ne cura l'esecuzione.

5. I  proventi delle  sanzioni amministrative sono incamerati dai
Comuni, con destinazione ad attività socio - sanitarie.

ARTICOLO 17
(Norme transitorie.)

1. Le disposizioni sui requisiti obbligatori di cui alla presente
legge trovano  immediata applicazione  nel caso di attivazione di
nuove strutture  e di  ampliamento o  trasformazione di strutture
già autorizzate.

2. Nel  caso di  ampliamento o  trasformazione di  strutture già
autorizzate, le  disposizioni di  cui al  comma  precedente  sono
applicate  limitatamente  all'oggetto  dell'ampliamento  o  della
trasformazione.

3. Per  ampliamento si  intende un  aumento del  numero di  posti
letto o l'attivazione di funzioni sanitarie aggiuntive rispetto a
quelle precedentemente svolte.

4. Per  trasformazione si  intende  la  modifica  delle  funzioni
sanitarie già autorizzate o il cambio d'uso, con o senza lavori,
degli edifici  o di  parti di  essi destinati  a  ospitare  nuove
funzioni sanitarie.

5. In  attesa dell'attuazione,  da parte  della Giunta regionale,
degli adempimenti  di cui all'art. 7, comma 2, nei successivi 180
giorni dall'entrata  in vigore della presente legge continuano ad
essere rilasciate  dalla Giunta  stessa le  autorizzazioni di cui
all'art. 6.

6. Le  strutture private  già autorizzate  dovranno adeguarsi ai
requisiti generali  e specifici di cui all'art. 2, comma 1, a far
data dalla loro approvazione, nei termini sottoindicati:

a) entro  5 anni,  per quanto riguarda i requisiti strutturali, e
   impiantistici;
b) entro 3 anni, per quanto riguarda i requisiti tecnologici;
c) entro due anni per quanto riguarda la predisposizione di linee
   guida e regolamenti interni;
d) entro un anno, per quanto riguarda i requisiti organizzativi.

7. Le  strutture private  già  autorizzate  dovranno,  altresì,
dall'entrata in vigore della presente legge adeguarsi:

a) entro  cinque anni  per quanto  riguarda i  requisiti  di  cui
   all'art. 12, commi 2 e 3;
b) entro un anno per quanto riguarda il requisito di cui all'art.
   14.

8. Le strutture private già autorizzate ai sensi della normativa
vigente,  per   continuare  a   svolgere  le   attività,  devono
presentare, entro  12 mesi  dall'entrata in vigore della presente
legge, domanda  di rinnovo  dell'autorizzazione nei  modi di  cui
all'art. 7, comma 2.

9. Il  Sindaco territorialmente  competente,  alla  scadenza  del
termine  per   la  presentazione   della   domanda   di   rinnovo
dell'autorizzazione,  accertata   tramite  il   Dipartimento   di
prevenzione  della  Azienda  USL  la  sussistenza  dei  requisiti
richiesti, rinnova l'autorizzazione stessa.

10.  La   mancata  presentazione   della   domanda   di   rinnovo
dell'autorizzazione  o   il  mancato   adeguamento  ai  requisiti
disciplinati dalla  presente legge nei termini indicati nei commi
6 e 7, comporta la decadenza dell'autorizzazione e la conseguente
chiusura dell'esercizio.

Titolo III
ACCREDITAMENTO

ARTICOLO 18
(L'accreditamento)

1. Le  strutture sanitarie  pubbliche in  esercizio, le strutture
sanitarie private  autorizzate e  i professionisti  che intendano
erogare prestazioni  per conto  del Servizio  Sanitario Nazionale
all'interno degli  atti della programmazione sanitaria regionale,
debbono ottenere preventivamente l'accreditamento.

2. Condizioni essenziali per l'accreditamento sono:

a) il  possesso dei requisiti generali e specifici concernenti la
   struttura, le tecnologie e l'organizzazione del servizio;
b) l'accettazione del sistema di pagamento a prestazione;
c) l'adozione di un programma interno di verifica e di promozione
   della qualità dell'assistenza.

3. L'accreditamento, nell'ambito della programmazione regionale e
locale, è  titolo necessario per l'instaurazione dei rapporti di
cui all'art.  8, commi 5 e 7, del decreto legislativo 30 dicembre
1992, n.  502 e  successive  modificazioni  ed  integrazioni,  da
stipularsi  nell'ambito   della  disciplina   vigente  secondo  i
principi di imparzialità e trasparenza.

4. Il  Piano Sanitario Regionale definisce il programma regionale
di  accreditamento,   indicando   gli   obiettivi   generali   da
raggiungere  nel   triennio  e   le  iniziative   necessarie  per
valorizzare l'accreditamento  come strumento  di garanzia  per  i
cittadini, per  la qualificazione  dell'offerta e per la crescita
del servizio sanitario verso l'eccellenza.

ARTICOLO 19
(Le procedure per l'accreditamento)

1. Il  Consiglio  regionale  adotta,  su  proposta  della  Giunta
regionale, in  attuazione  della  presente  legge  e  sentito  il
Consiglio  Sanitario  Regionale,  i  provvedimenti  con  i  quali
vengono  definiti   i  requisiti   generali   e   specifici   per
l'accreditamento, i manuali, le procedure, i tempi e le modalità
per l'adeguamento ai requisiti delle strutture in esercizio.

2. I  requisiti generali  e  specifici  sono  definiti  avendo  a
riferimento nell'erogazione dei servizi e delle prestazioni:

a) la qualità dei sistemi organizzativi;
b) la qualità tecnico-professionale;
c) la qualità come percepita dall'utente.

3. Ai  fini dell'individuazione dei requisiti di accreditamento e
della predisposizione  dei manuali, la Giunta regionale si avvale
dell'Osservatorio  della   Qualità  dell'Agenzia   Regionale  di
Sanità, nel  quadro delle  competenze ad  esso attribuite  dalla
legge regionale 30 settembre 1998, n. 71.

4. Per  consentire l'attività  di verifica  esterna il Consiglio
regionale, sulla  base  delle  indicazioni  contenute  nel  Piano
Sanitario  Regionale,  istituisce  una  o  più  commissioni  per
l'accreditamento.

5. La  composizione  della/e  Commissione/i  è  costituita  come
segue:

a) uno o più rappresentanti dei produttori pubblici;
b) uno o più rappresentanti dei produttori privati;
c) uno o più rappresentanti dell'utenza;
d) uno    o  più  rappresentanti  delle  professioni  mediche  e
   infermieristiche;
e) uno  o più esperti di settore, in relazione alle specificità
   delle verifiche.  Detti esperti  sono  desunti  da  un  elenco
   predisposto  dalla   Giunta  regionale,   su  indicazione  del
   Consiglio Sanitario Regionale.

6. La/e  Commissione/i esamina  la documentazione  allegata  alla
richiesta di  accreditamento, effettua  le visite  di verifica  e
stila relazione  motivata in  ordine alla  accreditabilità della
struttura.

7.  La   Giunta  regionale,   valutate   le   relazioni   della/e
Commissione/i, concede  o  nega  l'accreditamento  delle  singole
strutture,  nel   quadro  delle   esigenze  della  programmazione
sanitaria regionale  e procede  alla iscrizione degli accreditati
in apposito Albo.

Titolo IV
NORME FINALI

ARTICOLO 20
(Nuove costruzioni)

1. Nei  tre anni  successivi all'entrata in vigore della presente
legge, chiunque  intenda costruire  nuove strutture di ricovero e
cura, ovvero  procedere ad  ampliamenti di  quelli esistenti  che
comportino un  aumento di  posti letto  rispetto  alle  dotazioni
previste dalla  programmazione  regionale,  deve  preventivamente
ottenere apposito  nulla-osta da  parte della Giunta regionale. I
criteri e  le modalità  per il  rilascio di tale nulla-osta sono
stabiliti dal  Consiglio regionale,  su  proposta  della  Giunta,
entro 180 giorni dall'entrata in vigore della presente legge.

ARTICOLO 21
(Abrogazioni)

1. Dall'esecutività  della deliberazione del Consiglio regionale
di cui all'art. 2, comma 1, sono abrogate:

- la LR 16 giugno 1976, n. 26
- la LR 6 giugno 1988, n. 44
- la LR 1 dicembre 1989, n. 78
- la LR 26 marzo 1992, n. 11
- la LR 26 marzo 1992, n. 12.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 23 febbraio 1999

Chiti

La presente  legge è  stata approvata dal Consiglio Regionale il
19-1-1999 ed  è stata vistata dal Commissario del Governo il 19-
2-1999.



ENTI SANITARI

