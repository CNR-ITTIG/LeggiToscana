Disposizioni in materia di sanzioni amministrative per violazioni
di norme  tributarie e  modificazioni alle LL.RR. n. 54/1980 e n.
60/1996.

Il Consiglio Regionale ha approvato il 25-5-99
Il Commissario del Governo ha apposto il visto il 25-6-99
Il Presidente  della Giunta  Regionale promulga la seguente legge
regionale:

TITOLO I
DISPOSIZIONI GENERALI

ARTICOLO 1
(Oggetto e ambito di applicazione)

1.  La  presente  legge  regionale  disciplina  le  procedure  di
applicazione da  parte della Regione Toscana e degli Enti locali,
per le  funzioni ad  esse delegate  o attribuite,  delle sanzioni
amministrative previste per la violazione di norme tributarie.

2. Per  tutto quanto  non espressamente disciplinato si osservano
le disposizioni  ed i  principi contenuti nei decreti legislativi
18 dicembre  1997 n.  471, 472  e  473  in  materia  di  sanzioni
amministrative tributarie.

ARTICOLO 2
(Modalità di irrogazione)

1. Le  sanzioni di cui alla presente legge sono irrogate con atto
contestuale all'avviso  di accertamento o di rettifica emesso dal
dirigente regionale competente.

ARTICOLO 3
(Ritardati od omessi versamenti. Ravvedimento)

1. Fatto  salvo  quanto  espressamente  previsto  negli  articoli
seguenti per  i singoli  tributi, chi  non esegue,  in tutto o in
parte, i  versamenti dovuti  è  soggetto  al  pagamento  di  una
sanzione amministrativa  pari al  30% dell'importo  non versato o
versato oltre la scadenza.

2. La  sanzione è ridotta, semprechè la violazione non sia già
stata constatata  dagli organi  competenti o  non siano  iniziate
attività amministrative di accertamento:

a) ad  1/8 nei  casi di mancato pagamento totale o parziale di un
   tributo se  esso viene eseguito nel termine di 30 giorni dalla
   data della omissione;
b) ad  1/6 nel  caso di mancato pagamento totale o parziale di un
   tributo se  la regolarizzazione  avviene entro  un anno  dalla
   omissione.

3. Il  pagamento della  sanzione  ridotta  deve  essere  eseguito
contestualmente al  versamento del  tributo  o  della  differenza
dovuti,  unitamente   al  pagamento   degli  interessi   moratori
calcolati al  tasso legale  in relazione  ai giorni  di ritardato
pagamento.

ARTICOLO 4
(Riscossione coattiva delle sanzioni)

1. I procedimenti di riscossione coattiva delle sanzioni mediante
iscrizione a ruolo sono disciplinati dalle disposizioni di cui al
decreto del  Presidente della  Repubblica 28 gennaio 1988 n. 43 e
successive modifiche ed integrazioni.

ARTICOLO 5
(Rateizzazione)

1.  Su   richiesta  dell'interessato   in  condizioni  economiche
disagiate, il dirigente regionale competente può eccezionalmente
disporre il pagamento in rate mensili comprensive degli interessi
calcolati al  tasso legale.  Il numero delle rate non può essere
superiore a trenta.

2. Le  modalità di  concessione della rateizzazione ed i criteri
per  la   definizione  del   numero  delle  rate  in  riferimento
all'importo della  sanzione,  sono  stabilite  con  deliberazione
della Giunta  regionale da  adottarsi nel  termine di  30  giorni
dall'entrata in vigore della presente legge.

3. Il  debitore ammesso  al pagamento  rateizzato  il  quale  non
provveda alla corresponsione anche di una sola rata alla scadenza
stabilita, decade  dal beneficio  e  deve  estinguere  il  debito
residuo entro 30 giorni dalla scadenza della rata non adempiuta.

ARTICOLO 6
(Decadenza e prescrizione)

1. L'atto  di accertamento delle violazioni alle norme tributarie
deve essere  notificato al  destinatario entro il 31 dicembre del
terzo anno successivo a quello in cui è avvenuta la violazione.

2. Se la notificazione è stata effettuata, nei termini di cui al
comma 1,  ad  almeno  uno  degli  autori  dell'infrazione  o  dei
soggetti obbligati in solido, il termine è prorogato di un anno.

3.  Il  diritto  alla  riscossione  della  sanzione  irrogata  si
prescrive  nel   termine  di   cinque  anni.  L'impugnazione  del
provvedimento di  irrogazione interrompe  la prescrizione che non
corre fino alla definizione del procedimento.

ARTICOLO 7
(Rimborsi)

1. Il  contribuente può  chiedere la  restituzione di  somme per
tributi o  sanzioni amministrative erroneamente corrisposte entro
il termine di tre anni decorrenti dalla data del pagamento.

2. Non  si procede  al  rimborso  di  somme  di  importo  pari  o
inferiore a L. 5.000 ovvero a 2,58 euro.

3. Il  contribuente, per il tributo indebitamente corrisposto, ha
diritto agli  interessi calcolati al tasso moratorio per semestri
compiuti,  escluso   il  primo,   compresi  tra   la  data  della
presentazione della  istanza e la data del relativo provvedimento
dirigenziale di rimborso.

TITOLO II
SANZIONI IN MATERIA DI TASSE AUTOMOBILISTICHE

ARTICOLO 8
(Disposizioni applicabili)

1. Le  procedure di  accertamento, di  irrogazione, di recupero e
rimborso delle sanzioni in materia di tasse automobilistiche sono
disciplinati dal titolo I della presente legge.

ARTICOLO 9
(Ricorsi )

1. Nel  termine di  60  giorni  dalla  notifica,  avverso  l'atto
contestuale di  accertamento ed  irrogazione  delle  sanzioni  è
ammesso ricorso  amministrativo in  alternativa all'azione avanti
l'autorità giudiziaria ordinaria, che può comunque essere adita
anche dopo  la  decisione  amministrativa  e  dentro  centottanta
giorni dalla sua notificazione.

2. Il  ricorso amministrativo  è proposto al Dirigente regionale
che ha emanato il provvedimento.

TITOLO III
MODIFICHE ALLA LEGGE REGIONALE  15 MAGGIO 1980 N. 54. "DISCIPLINA
DELLE TASSE SULLE CONCESSIONI REGIONALI."

ARTICOLO 10
(Modifiche all'art. 6 della LR n. 54/1980)

1. L'art. 6 della LR 15 maggio 1980 n. 54, è così sostituito:

   "Art. 6
   Sanzioni
   
   1. Chi  esercita un'attività  per la  quale è  necessario un
   atto soggetto  a tassa  sulle concessioni regionali senza aver
   ottenuto l'atto  e senza  aver assolto  la relativa  tassa, è
   punito con la sanzione amministrativa dal 100 al 200 per cento
   della tassa  medesima e,  in ogni  caso, non  inferiore a lire
   duecentomila, oltre al pagamento della tassa dovuta.
   
   2. Nell'ipotesi  di cui  al comma  1 è ammessa la definizione
   agevolata  e   la  corrispondente   riduzione  delle  sanzioni
   previste negli  articoli 16  comma 3  e 17 comma 2 del DLgs 18
   dicembre 1997  n. 472,  mediante il  pagamento  di  1/4  della
   sanzione  entro   60  giorni  dalla  notifica  dell'avviso  di
   accertamento.
   
   3. Il  pubblico ufficiale  che emette  atti soggetti  a  tassa
   sulle concessioni  regionali senza che sia stato effettuato il
   pagamento   del   tributo,   è   punito   con   la   sanzione
   amministrativa da  lire duecentomila  a lire  un milione ed è
   tenuto al pagamento del tributo medesimo salvo regresso.
   
   4. Chi  non provvede al versamento della tassa alla prescritta
   scadenza è  soggetto, oltre  al pagamento  dell'importo della
   stessa, alla  sanzione pari  al 30%  della tassa non versata o
   tardivamente versata.
   
   5. La sanzione è ridotta:
   
   a) ad  1/8 nei casi di mancato pagamento totale o parziale del
      tributo se  questo viene  eseguito nel  termine  di  trenta
      giorni dalla data della omissione;
   b) ad  1/6 nel caso di mancato pagamento totale o parziale del
      tributo se  questo viene  eseguito entro  il termine  di un
      anno dalla omissione.
   
   6. Il  pagamento della  sanzione ridotta  deve essere eseguito
   contestualmente al  versamento del  tributo o della differenza
   dovuti, unitamente  agli interessi moratori calcolati al tasso
   legale in relazione ai giorni di ritardato pagamento."
   
ARTICOLO 11
(Modifica all'art. 9 LR n. 54/1980)

1. L'art.  9 della  LR 15  maggio 1980  n. 54  è sostituito  dal
seguente:

   "Art. 9
   Ricorsi amministrativi
   
   1.  Nel   termine  di   60  giorni  dalla  notifica  dell'atto
   contestuale di accertamento e di irrogazione delle sanzioni è
   ammesso  ricorso   amministrativo  in  alternativa  all'azione
   avanti l'autorità  giudiziaria ordinaria,  che può  comunque
   essere adita  anche dopo  la decisione amministrativa ed entro
   centottanta giorni dalla sua notificazione.
   
   2.  Il   ricorso  amministrativo   è  proposto  al  Dirigente
   regionale che ha emanato il provvedimento."
   
ARTICOLO 12
(Modifica all'art. 11 LR n. 54/1980)

1. L'art.  11 della  Legge regionale  15 maggio  1980  n.  54  è
sostituito dal seguente:

   "Art. 11
   Decadenza e rimborsi
   1. L'accertamento  delle violazioni  alle norme della presente
   legge deve essere eseguito entro il 31 dicembre del terzo anno
   successivo a  quello in  cui è avvenuta la violazione, a pena
   di decadenza.
   
   2. Il  contribuente può  chiedere al  dirigente competente la
   restituzione   delle   tasse   sulle   concessioni   regionali
   erroneamente pagate  entro il termine di 3 anni decorrenti dal
   giorno del pagamento.
   
   3. Non  si procede  alla restituzione  di somme per tributi di
   importo pari o inferiore alle lire 5.000, ovvero a 2,58 Euro."
   
ARTICOLO 13
(Abrogazione)

1. L'art. 10 della LR 15 maggio 1980 n. 54 è abrogato.

TITOLO IV
MODIFICHE  ALLA   LEGGE  REGIONALE     29   LUGLIO  1996   N.  60
"DISPOSIZIONI PER  L'APPLICAZIONE DEL  TRIBUTO  SPECIALE  PER  IL
DEPOSITO IN  DISCARICA DEI RIFIUTI SOLIDI DI CUI ALL'ART. 3 DELLA
L. 28 DICEMBRE 1995 N. 549"

ARTICOLO 14
(Modifica all'art. 12 della LR n. 60/96.)

1. L'art.  12 della  Legge regionale  29 luglio  1996  n.  60  è
sostituito dal seguente:

   "Art. 12
   Contestazione
   
   1. La  contestazione delle  violazioni di  cui all'art.  11 è
   effettuata tramite  avviso di  accertamento e  di irrogazione,
   emesso dal  dirigente della  competente struttura regionale di
   cui all'art. 7 comma 1, con l'invito a provvedere al pagamento
   di quanto  dovuto ai  sensi delle lettere a e b del successivo
   comma 2, entro 60 giorni dalla data di ricevimento.
   
   2. L'avviso è notificato all'interessato nelle forme di legge
   e deve specificare:
   
   a) l'importo  del tributo  evaso, l'ammontare  degli interessi
      moratori e delle spese del procedimento;
   b) l'ammontare  della sanzione  amministrativa dovuta ai sensi
      dell'articolo 16, nonché l'ammontare della sanzione di cui
      al comma 32 dell'articolo 3 della Legge 28 dicembre 1995 n.
      549;
   c) la  facoltà, ove non si intenda procedere al pagamento, di
      proporre ricorso avverso l'atto di irrogazione;
   d) l'ufficio    presso    il  quale  il  ricorso  deve  essere
      presentato entro  il termine  di 60 giorni dalla notifica e
      le relative modalità;
   e) la facoltà di ricorso alle Commissioni tributarie ai sensi
      dell'art. 3 comma 34 della L. 549 del 1995;
   f) il nominativo del responsabile del procedimento."
   
ARTICOLO 15
(Abrogazione)

1. L'articolo  13 della  Legge regionale  29 luglio 1996 n. 60 è
abrogato.

ARTICOLO 16
(Modifica all'art. 5 LR n. 60/96)

1. L'articolo  15 della  Legge regionale 29 luglio 1996 n. 60, è
sostituito dal seguente:

   "Art. 15
   Riscossione coattiva-Iscrizione a ruolo
   
   1. Qualora  il soggetto  al quale  è notificato  l'avviso  di
   accertamento e  di irrogazione  non provvede a pagare in forma
   agevolata ai  sensi del  comma 3  dell'articolo 16, la Regione
   procede  alla   riscossione  coattiva   dell'importo  indicato
   nell'atto  di   irrogazione  mediante   iscrizione  nei  ruoli
   esattoriali ai  sensi degli articoli 68 e seguenti del decreto
   del Presidente della Repubblica 28 gennaio 1988, n. 43."
   
ARTICOLO 17
(Modifica all'art. 16 LR n. 60/96)

1. L'articolo  16 della  Legge Regionale  29 luglio 1996 n. 60 è
sostituito dal seguente:

   "Art. 16
   Sanzioni
   
   1. Per  l'omessa o  infedele registrazione delle operazioni di
   conferimento   in    discarica   si    applica   la   sanzione
   amministrativa dal  duecento al  quattrocento  per  cento  del
   tributo relativo all'operazione.
   
   2. Per  omessa o infedele dichiarazione si applica la sanzione
   da lire duecentomila a lire un milione.
   
   3. Nei  casi di cui ai commi 1 e 2 le sanzioni vengono ridotte
   ad  un   quarto  se,  entro  il  termine  per  ricorrere  alle
   commissioni tributarie, interviene adesione del contribuente e
   contestuale  pagamento   del  tributo,   se  dovuto,  e  della
   sanzione.
   
   4.  Per  l'omesso,  insufficiente  o  tardivo  versamento  del
   tributo si  applica la  sanzione amministrativa pari al trenta
   per  cento   dell'ammontare  del   tributo   non   versato   o
   tardivamente versato.
   
   5. Nel  caso in  cui il  comma 4,  finché non sono iniziati i
   controlli, accessi,  ispezioni, verifiche o altre attività di
   accertamento, il  soggetto passivo può esercitare la facoltà
   prevista dall'articolo  13, commi  1 e 2, del DLgs 18 dicembre
   1997 n. 472.
   
   6. Nei  casi di  cui all'articolo  9 è  applicata la sanzione
   amministrativa prevista dai commi 1 e 2 del presente articolo,
   nonché la  sanzione pari  a tre volte l'ammontare del tributo
   prevista dal  comma 32 dell'articolo 3 della Legge 28 dicembre
   1995 n. 549.
   
   7.   Restano    ferme   le   sanzioni,   anche   a   carattere
   ripristinatorio, previste  dalla normativa  vigente in materia
   di  rifiuti   ed  inquinamento,   nonché  l'azione   per   il
   risarcimento del danno ambientale.
   
   8. L'obbligazione  di ripristino,  di bonifica  dell'area e di
   risarcimento  del  danno  ambientale,  ha  carattere  solidale
   secondo quanto stabilito all'articolo 10."
   
ARTICOLO 18
(Modifica all'art. 18 LR 60/96)

1. All'articolo  9, comma 4, della Legge regionale 29 luglio 1996
n. 60  le parole  "comma 2" sono sostituite dalle seguenti "comma
6".

ARTICOLO 19
(Modifica all'art. 17 LR 60/96)

L'art.  17  della  Legge  regionale  29  luglio  1996  n.  60  è
sostituito dal seguente:

   "Art. 17
   Ricorso alle Commissioni tributarie
   
   1. "Avverso  l'avviso di  accertamento e  di irrogazione delle
   sanzioni e  avverso l'iscrizione  a ruolo  di cui all'articolo
   15,  è   ammessa  l'impugnativa   innanzi  alle   commissioni
   tributarie ai  sensi del  combinato disposto  dall'articolo 3,
   comma 37,  della legge 28 dicembre 1995 n. 549 e dall'articolo
   19 del DLgs 31 dicembre 1992 n. 546."

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 1 luglio 1999

Marcucci
incaricata con DPGR n. 221/15.6.1995

La presente  legge è  stata approvata dal Consiglio regionale il
25-5-99 ed  è stata vistata dal Commissario del Governo il 25-6-
99.



TRIBUTI

