Norme per la disciplina del commercio in sede fissa in attuazione
del decreto legislativo 31 marzo 1998, n. 114.

Il Consiglio Regionale ha approvato il 14-4-1999
Il Commissario del Governo ha apposto il visto il 14-5-1999
Il Presidente  della Giunta  Regionale promulga la seguente legge
regionale:


ARTICOLO 1
(Oggetto)

1. La  presente  legge  disciplina,  in  attuazione  del  decreto
legislativo 31  marzo 1998,  n.  114  (Riforma  della  disciplina
relativa al settore del commercio, a norma dell'articolo 4, comma
4, della  legge 15  marzo 1997, n. 59) le funzioni amministrative
della Regione e degli enti locali in materia di commercio in sede
fissa.

ARTICOLO 2
(Finalità e obiettivi)

1. Al  fine di  favorire la  migliore distribuzione delle merci e
dei prodotti  e lo  sviluppo delle attività commerciali su tutto
il territorio  regionale, l'esercizio  delle funzioni di cui alla
presente legge  è svolto  sulla base  dei  seguenti  principi  e
obiettivi:

a) il contenimento di consumo del suolo;
b) la  trasparenza del  mercato, la  concorrenza, la  libertà di
   impresa e la libera circolazione delle merci;
c) la  tutela del consumatore, con particolare riferimento ad una
   corretta informazione  e pubblicizzazione  dei prodotti  e dei
   prezzi, alla  possibilità di  approvvigionamento, al servizio
   di  prossimità,   all'assortimento  e   alla  sicurezza   dei
   prodotti;
d) l'efficienza,  l'innovazione e  la modernizzazione  della rete
   distributiva, il  pluralismo e  l'equilibrio  tra  le  diverse
   tipologie delle  strutture distributive  e le diverse forme di
   vendita, con  particolare  riguardo  alla  valorizzazione  del
   ruolo delle piccole imprese;

e) la  salvaguardia e  lo sviluppo  dei livelli occupazionali del
   settore;
f) la  promozione dei  processi di integrazione degli esercizi di
   vicinato riconoscendo alla rete costituita da tali esercizi un
   ruolo fondamentale  rispetto alla  qualità dei servizi per la
   popolazione residente,  per i  consumatori e  per  la  domanda
   turistica,  nonché   la  garanzia  del  consolidamento  delle
   piccole e  medie imprese commerciali anche per la promozione e
   commercializzazione delle produzioni tipiche regionali;
g) la  valorizzazione della  funzione commerciale  anche ai  fini
   della riqualificazione  del tessuto  urbano e del recupero del
   patrimonio edilizio esistente;
h) la  valorizzazione e  la salvaguardia del servizio commerciale
   nelle aree urbane, rurali, montane e insulari;
i) la  diffusione e  la  valorizzazione  delle  produzioni  agro-
   alimentari e artigianali tipiche o locali della Toscana;
l) la  garanzia alle imprese di un più facile accesso al mercato
   anche attraverso procedure amministrative semplificate;
m) la  qualificazione dei servizi commerciali al turista su tutto
   il territorio regionale;
n) la  promozione della  concertazione tra  gli enti  locali,  le
   categorie economiche,  le  rappresentanze  dei  consumatori  e
   delle organizzazioni  sindacali dei  lavoratori,  affidando  a
   tale modello,  nel rispetto delle disposizioni urbanistiche ed
   edilizie, il ruolo di strumento di programmazione;
o) rispetto  nell'indicazione degli  obiettivi di  presenza e  di
   sviluppo delle grandi strutture di vendita del principio della
   libera concorrenza,  favorendo  l'equilibrato  sviluppo  delle
   diverse tipologie distributive.

ARTICOLO 3
(Regolamento di attuazione)

1. Per  le finalità  di cui  all'articolo 2  la  Regione  adotta
apposito Regolamento di attuazione, che fornisce indicazioni per:

a) le    aree    commerciali    metropolitane,      relativamente
   all'integrazione tra  le  periferie  e  il  resto  delle  aree
   urbane;
b) i  bacini di  utenza omogenei,  relativamente all'integrazione
   delle varie forme di vendita con i servizi pubblici;
c) i centri storici, le aree montane, rurali, insulari e termali,
   relativamente all'integrazione  tra  le  attività  turistico-
   ricettive, le attività di produzione artigianale di qualità,
   i servizi turistici e di informazione e accoglienza;
d) i  centri con  popolazione inferiore a 3000 abitanti e le aree
   montane ed  insulari relativamente allo svolgimento congiunto,
   in un  unico  esercizio,  delle  attività  commerciali  e  di
   servizi per la collettività;
e) l'eventuale  adozione, da  parte  dei  Comuni,  per  i  centri
   storici,  le   aree  metropolitane  o  le  aree  sovracomunali
   comprese in bacini omogenei di utenza, di accordi di programma
   e  di   connessi  programmi   di  qualificazione   della  rete
   commerciale, necessari  per sospendere  o inibire  gli effetti
   della comunicazione  di apertura  degli esercizi  di vicinato,
   sulla base  di specifiche valutazioni di impatto sull'apparato
   distributivo, per un periodo non superiore a due anni.

2. Il regolamento disciplina inoltre:

a) i criteri e le modalità per il riconoscimento della priorità
   alle domande  di rilascio  di autorizzazione  all'apertura  di
   medie  e   grandi  strutture   di  vendita   a  seguito  della
   concentrazione  di  medie  o  grandi  strutture  preesistenti,
   nonché i  casi in cui è dovuta l'autorizzazione all'apertura
   di medie  strutture di  vendita e  all'ampliamento di  medie e
   grandi strutture  di vendita  a seguito della concentrazione o
   accorpamento di  esercizi già  autorizzati per  la vendita di
   generi di  largo e  generale consumo ai sensi dell'articolo 24
   della legge 11 giugno 1971, n. 426 (Disciplina del commercio);
b) le  norme sul procedimento per il rilascio dell'autorizzazione
   per le grandi strutture di vendita;
c) le vendite straordinarie;
d) i  parametri e  le procedure  per il  riconoscimento da  parte
   della Regione  dei Comuni  a prevalente  economia turistica  e
   delle città d'arte;
e) i  requisiti e le procedure per l'autorizzazione regionale dei
   Centri di  assistenza  tecnica  di  cui  all'articolo  23  del
   decreto legislativo 114/1998;
f) l'individuazione   delle    aree    nelle    quali,  ai  sensi
   dell'articolo 10  comma 4 del decreto legislativo 114/1998, si
   applicano limiti  massimi di superficie per le medie strutture
   di vendita.

ARTICOLO 4
(Direttive per la programmazione urbanistica commerciale)

1. La Regione, nell'ambito dei principi stabiliti dall'articolo 6
comma 2 del decreto legislativo 114/1998, al fine di garantire la
migliore  integrazione   della  rete   distributiva  rispetto  al
territorio  e  alla  riqualificazione  del  tessuto  urbano,  gli
adeguati standard  dei servizi  e delle infrastrutture nonché la
tutela e  la  valorizzazione  del  patrimonio  storico-artistico,
archeologico, culturale  e  ambientale,  determina  con  apposite
direttive i  criteri di  programmazione urbanistica  riferiti  al
settore commerciale.

2. Per  l'individuazione dei criteri si tiene conto dell'esigenza
prioritaria  del  contenimento  di  consumo  del  suolo  e  della
riqualificazione del  sistema  degli  insediamenti  verso  città
plurifunzionali,  del   rafforzamento  dell'offerta   di  servizi
terziari alle  persone ed  alla produzione  e  del  miglioramento
dell'accessibilità.

3. Le  direttive forniscono  in particolare  i criteri  a  cui  i
Comuni devono  attenersi  per  l'individuazione,  attraverso  gli
strumenti urbanistici:

a) delle  aree da  destinare alla  localizzazione delle  medie  e
   grandi strutture  di vendita  ivi comprese le aree commerciali
   integrate in  cui coesistono  tali tipologie  di strutture  di
   vendita;
b) di  altre aree  compatibili con  gli insediamenti commerciali,
   con particolare  riferimento ai  piani  per  gli  insediamenti
   produttivi;
c) delle  aree di  interesse storico,  archeologico, artistico  e
   ambientale.

4. Le  direttive individuano  i criteri  per  la  definizione  di
standard e  parametri  in  relazione  alla  localizzazione  e  al
dimensionamento delle  strutture di  vendita,  all'accessibilità
veicolare   e    pedonale,   all'eliminazione    delle   barriere
architettoniche e all'arredo urbano.

5.  Le   direttive  individuano   altresì  i   criteri  per   la
rilocalizzazione   di   strutture   di   vendita   al   fine   di
razionalizzare  e   diversificare  il   sistema  distributivo  in
relazione  alle   esigenze   dell'utenza   e   della   tutela   e
valorizzazione del patrimonio storico, artistico e ambientale.

6. Nei centri storici e nelle aree di cui al comma 3 lettera c) i
Comuni, nell'ambito  dei programmi di tutela e valorizzazione dei
centri  storici,   possono  subordinare   la   localizzazione   e
l'apertura degli  esercizi di  vendita a  specifiche prescrizioni
per  renderli  compatibili  con  le  caratteristiche  particolari
dell'area.

7. La  Regione inserisce le direttive di cui al presente articolo
nel Piano  di indirizzo  territoriale (PIT) di cui all'articolo 6
della legge regionale 16 gennaio 1995, n. 5 (Norme per il governo
del territorio) al momento della sua approvazione.

ARTICOLO 5
(Approvazione del regolamento e delle direttive)

1. Al  fine di  assicurare il concorso delle rappresentanze delle
autonomie  locali   e  delle  forze  economiche  e  sociali  alla
definizione delle  scelte di  programmazione e  di indirizzo,  la
Giunta regionale  predispone le  proposte  di  regolamento  e  di
direttive di  cui agli  articoli 3  e 4,  sentite  l'Associazione
Nazionale Comuni  Italiani,  l'Unione  Regionale  delle  Province
Toscane, l'Unione  Nazionale  Comuni  Comunità  Enti  Montani  e
l'Unioncamere  ed   a  seguito   delle  più   ampie   forme   di
consultazione  delle   organizzazioni  dei   consumatori,   delle
associazioni di  categoria delle  imprese del  commercio e  delle
organizzazioni sindacali dei lavoratori del settore, maggiormente
rappresentative.

2. Il  Consiglio  regionale,  su  proposta  della  Giunta  e  nel
rispetto di  quanto disposto  dall'articolo 6 comma 4 del decreto
legislativo 114/1998,  approva il  regolamento e  le direttive di
cui agli articoli 3 e 4.

3. Le  modifiche alle  direttive seguono le procedure di modifica
del  PIT,   fermo  restando   il  rispetto   di  quanto  previsto
dall'articolo 6 comma 4 del decreto legislativo 114/1998.

ARTICOLO 6
(Obblighi dei Comuni e poteri sostitutivi)

1.  I   Comuni  adeguano  i  regolamenti  di  polizia  locale  al
regolamento  di  cui  all'articolo  3  entro  centottanta  giorni
dall'entrata in vigore dello stesso.

2.  I  Comuni  adeguano  gli  strumenti  urbanistici  generali  e
attuativi alle  direttive di cui all'articolo 4 entro centottanta
giorni dalla pubblicazione delle stesse.

3. In  caso di  mancato adeguamento entro i termini stabiliti, la
Regione provvede  in via  sostitutiva, ai  sensi dell'articolo  6
comma 1  lettera a)  della legge regionale 1 dicembre 1998, n. 87
(Attribuzione  agli  enti  locali  e  disciplina  generale  delle
funzioni e  dei compiti amministrativi in materia di artigianato,
industria,  fiere   e   mercati,   commercio,   turismo,   sport,
internazionalizzazione  delle  imprese  e  camere  di  commercio,
industria, artigianato  e agricoltura, conferiti alla Regione dal
decreto legislativo  31 marzo  1998 n. 112) e con le modalità di
cui all'articolo 6 comma 2 della stessa legge.

4. L'intervento  della Regione in via sostitutiva produce effetti
fino all'emanazione delle norme comunali.

ARTICOLO 7
(Formazione professionale)

1. Le  Province, nell'ambito  delle funzioni  loro attribuite  in
materia di  formazione professionale,  garantiscono la formazione
professionale per  l'accesso al  settore merceologico alimentare,
nel rispetto  dei criteri  di priorità  di cui  all'articolo  5,
comma  7,   del  decreto   legislativo  114/1998;   le   Province
garantiscono  inoltre   la  formazione,   l'aggiornamento  e   la
riqualificazione  degli   operatori  del   commercio   ai   sensi
dell'articolo 5 comma 9 del sopra citato decreto.

ARTICOLO 8
(Osservatorio regionale in materia di commercio)

1. Il  Consiglio regionale,  sentiti gli  enti locali, istituisce
l'osservatorio regionale  sul commercio  all'interno del  sistema
informativo  regionale   dell'economia  e   del  lavoro,  per  il
monitoraggio   dell'entità    e   dell'efficienza   della   rete
distributiva, con  l'apporto dei  dati forniti dagli enti locali,
dalle camere  di commercio, dalle organizzazioni dei consumatori,
dalle  imprese   del  commercio   e  dalle  rappresentanze  delle
organizzazioni sindacali dei lavoratori.

2.  Le   informazioni  derivanti   da  questo   sistema   vengono
organizzate, ai  fini  della  programmazione  e  della  verifica,
secondo  criteri  coordinati  con  l'Osservatorio  nazionale  del
Commercio di  cui all'articolo  6 comma  1 lett.  g) del  decreto
legislativo 114/98.

3.  Apposita   Commissione  nominata  dalla  Giunta  regionale  e
costituita da  rappresentanti della  Regione, degli  enti locali,
delle  organizzazioni   dei  consumatori,   delle   imprese   del
commercio, dei lavoratori dipendenti e delle camere di commercio,
valuta  annualmente   i  risultati  del  monitoraggio  effettuato
dall'Osservatorio e  fornisce indicazioni  sui fenomeni emergenti
da osservare, anche per ambito provinciale e per bacino di utenza
omogeneo, dandone comunicazione al Consiglio regionale.

ARTICOLO 9
(Subingresso e cessazione)

1. La  cessazione dell'attività, il trasferimento della gestione
o della  proprietà per  atto fra vivi o per causa di morte di un
esercizio di  vendita sono  soggetti alla  sola comunicazione  al
Comune competente per territorio.

2. La  comunicazione di  subingresso è  presentata,  a  pena  di
decadenza, entro  un anno  dalla morte  del titolare  od entro 60
giorni  dall'atto   di  trasferimento   della  gestione  o  della
titolarità dell'esercizio.

3. In  caso di  morte del titolare la comunicazione è effettuata
dall'erede o dagli eredi che abbiano nominato, con la maggioranza
indicata  dall'articolo   1105  del   codice  civile,   un   solo
rappresentante per tutti i rapporti giuridici con i terzi, ovvero
abbiano costituito  una società,  sempre che abbiano i requisiti
di cui all'articolo 5 del decreto legislativo 114/1998.

4. Qualora si tratti di esercizi relativi al settore merceologico
alimentare, gli  eredi che ne siano sprovvisti devono acquisire i
requisiti  professionali   di  cui  all'articolo  5  del  decreto
legislativo  114/1998   entro  un  anno  dalla  comunicazione  di
subingresso.

5.  Alle  comunicazioni  di  cui  al  comma  1  si  applicano  le
disposizioni  di   cui  all'articolo   7  comma   2  del  decreto
legislativo 114/1998.

ARTICOLO 10
(Previsione di esenzioni fiscali)

La  Regione,   con  norme   successive,  disciplina  l'attuazione
dell'articolo 10,  comma 1,  lettera a)  del decreto  legislativo
114/1998, anche  nell'ambito della  normativa complessiva vigente
relativa alle possibili esenzioni fiscali per le zone montane.

ARTICOLO 11
(Norme transitorie e finali)

1. La  Regione approva  il regolamento e le direttive di cui agli
articoli 3  e 4  entro 15  giorni dall'entrata  in  vigore  della
presente legge.

2. Fino all'inserimento nei programmi di formazione professionale
delle azioni  formative di  cui all'articolo  5, commi 7 e 9, del
decreto legislativo  114/1998, e  ferme  restando  le  competente
amministrative delle  Province, la  Giunta regionale,  sentite le
Province, con  propria deliberazione  da approvare nei termini di
cui al  comma 1, stabilisce le modalità organizzative, la durata
e le materie dei relativi corsi.

3. La  disciplina dettata  dalla presente  legge si applica anche
alle domande  per l'apertura  di grandi strutture di vendita già
presentate alla  data di  pubblicazione del  decreto  legislativo
114/1998 e  non trasmesse  alla Regione  per il  prescritto nulla
osta entro il 16 gennaio 1998.

4. Le  domande di  cui  al  comma  3,  previo  adeguamento  della
documentazione alla  nuova disciplina,  da effettuarsi, a pena di
decadenza, entro  sessanta giorni dalla richiesta di integrazione
trasmessa dal  Comune, sono  esaminate, ai  sensi dell'articolo 9
del  decreto  legislativo  114/1998,  in  conferenza  di  servizi
indetta  dai   Comuni  entro  30  giorni  dall'adeguamento  della
documentazione;  tali   domande  sono   esaminate  con  priorità
rispetto alle  altre relative allo stesso bacino di utenza o area
metropolitana. In particolare, sono esaminate, nell'ordine:

a) le  domande, trasmesse dal Comune alla Regione per il rilascio
   del nulla  osta dopo  il 16  gennaio 1998  e fino al 24 aprile
   1998;
b) le  domande presentate al Comune ma non trasmesse alla Regione
   alla data del 16 gennaio 1998;
c) le  domande presentate al Comune successivamente al 16 gennaio
   1998 e fino al 24 aprile 1998.

5. All'interno  delle fattispecie di cui alle lettere a), b) e c)
del comma 4, sono considerate prioritarie le domande per le quali
sia stato  approvato, alla data di entrata in vigore della legge,
apposito Programma  di Riqualificazione  o di Recupero Urbano, ai
sensi della vigente normativa statale; a parità di condizioni è
data  priorità  alle  domande  corredate  dal  miglior  bilancio
rifiuti ai  sensi dell'articolo 4, comma 6, della legge regionale
18 maggio  1998, n.  25 (Norme  per la  gestione dei rifiuti e la
bonifica dei siti inquinati).

6. Fino all'approvazione delle prescrizioni di cui all'articolo 4
comma 3 e comunque non oltre 180 giorni dalla pubblicazione delle
direttive  di   cui  all'articolo   4,  conservano  efficacia  le
disposizioni emanante  dai Comuni  ai sensi  dell'articolo 4  del
decreto legge  9 dicembre  1986, n.  832, convertito  con legge 6
febbraio 1987,  n. 15  (Misure urgenti in materia di contratti di
locazione di  immobili  adibiti  ad  uso  diverso  da  quello  di
abitazione).

7. Il  Comune deve  revocare le autorizzazioni all'apertura delle
medie e  grandi strutture  di vendita, ai sensi dell'articolo 22,
comma 4  lettera a)  del decreto  legislativo 114/1998,  anche se
già conseguite in vigenza della L. 426/1971.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

La presente legge, dichiarata urgente ai sensi dell'art. 20 dello
Statuto e  dell'art. 127  della Costituzione,  entra in vigore il
giorno stesso della sua pubblicazione.

Chiti

La presente  legge è  stata approvata dal Consiglio regionale il
14-4-1999 ed  è stata vistata dal Commissario del Governo il 14-
5-1999.



COMMERCIO

