Norme in materia di programmazione regionale.

Il Consiglio Regionale ha approvato il 26-7-1999
Il Commissario del Governo ha apposto il visto il 5-8-1999
Il Presidente  della Giunta  Regionale promulga la seguente legge
regionale:

ARTICOLO 1
(Oggetto)

1. La presente legge stabilisce le finalità della programmazione
regionale e  ne dichiara  i principi  e i  criteri; definisce  il
sistema generale degli atti e dei procedimenti di programmazione;
disciplina i  relativi processi  decisionali,  le  modalità  del
concorso degli  enti locali,  la partecipazione  delle formazioni
sociali; individua  strumenti e  modalità per  l'attuazione,  la
verifica e l'implementazione degli atti di programmazione.

ARTICOLO 2
(Finalità della programmazione)

1. La programmazione regionale si propone:

a) di   assicurare    la    coerenza  delle  azioni  di  governo,
   l'integrazione delle  politiche settoriali,  il  coordinamento
   territoriale e fattoriale degli interventi;
b) di    favorire    il  concorso  dei  soggetti  pubblici  e  la
   partecipazione dei  privati nella  scelta degli  obiettivi  di
   sviluppo, della  definizione delle  strategie  di  intervento,
   nell'attuazione delle conseguenti politiche;
c) di  garantire la  trasparenza delle  decisioni, i  diritti dei
   singoli cittadini, la certezza degli obblighi e delle facoltà
   nei rapporti tra soggetti pubblici e privati;
d) di  ordinare i processi decisionali e le attività strumentali
   della Regione;
e) di  realizzare il  pieno sviluppo  della  persona  secondo  il
   principio delle  pari opportunità tra gli individui, uomini e
   donne.

ARTICOLO 3
(Principi generali e criteri guida)

1. Nel  perseguimento delle  finalità  di  cui  all'art.  2,  la
programmazione  regionale   si  conforma   ai  seguenti  principi
generali e criteri guida:

- sostenibilità,  come fondamento  e criterio di interpretazione
  della qualità dello sviluppo;
- coerenza,   come    vincolo  di  corrispondenza  dei  programmi
  attuativi  e   degli  specifici   interventi   agli   obiettivi
  strategici definiti nel programma regionale di sviluppo;
- sussidiarietà  e adeguatezza,  come principi per l'allocazione
  delle  risorse  e  l'attribuzione  delle  responsabilità,  nel
  rispetto  degli   obiettivi   di   efficacia,   efficienza   ed
  economicità degli interventi;
- coesione  istituzionale, come metodo di superamento del diverso
  grado di  funzionalità dei  soggetti  istituzionali  alla  cui
  azione è condizionata l'efficacia delle politiche;
- concertazione   tra  gli  operatori  istituzionali  e  con  gli
  operatori economici  e sociali,  come metodo  per  favorire  il
  coordinamento   operativo    sugli   obiettivi   di   sviluppo,
  l'integrazione delle risorse e le innovazioni di sistema;
- corresponsabilità,    come    impegno  reciproco  dei  diversi
  soggetti, pubblici  e privati, ad operare nei rispettivi ambiti
  per la realizzazione degli obiettivi concordati;
- concentrazione  tematica e  finanziaria alle scale territoriali
  adeguate.

2.  La  programmazione  regionale  si  articola  sul  territorio,
assumendo a riferimento i sistemi definiti dal piano di indirizzo
territoriale e  i  sistemi  economici  locali,  individuati  come
dimensione minima  di  attuazione  e  verifica  degli  interventi
funzionali alle politiche di sviluppo.

ARTICOLO 4
(Raccordi istituzionali)

1. La Regione concorre come soggetto autonomo alla programmazione
nazionale e,  in raccordo  con il  Governo, a  quella dell'Unione
Europea, perseguendone  gli obiettivi  nell'ambito delle  proprie
competenze.

2. Gli  atti e  i procedimenti  della  programmazione  regionale,
disciplinati dalla  presente legge,  assicurano la coerenza anche
formale  con  i  metodi  e  gli  strumenti  della  programmazione
nazionale e dell'Unione
Europea.

3. Il  coordinamento con  gli obiettivi  dell'Unione  Europea  è
attuato mediante  atti di programmazione conformi alla disciplina
comunitaria.

4.  Il  coordinamento  con  gli  obiettivi  della  programmazione
nazionale è  attuato principalmente  mediante gli  strumenti  di
raccordo previsti dalla normativa statale.

5. La  Regione, nel  quadro  degli  indirizzi  politici  e  degli
obiettivi strategici  della  programmazione,  coordina  i  propri
interventi con  quelli degli  enti locali  e assicura il sostegno
allo sviluppo dei sistemi locali.

6. Gli  atti della  programmazione regionale indirizzano l'azione
degli enti  locali, ai  fini del coordinato impiego delle risorse
finanziarie.

ARTICOLO 5
(Strumenti della programmazione)

1. La  Regione promuove  e attua  il processo  di  programmazione
mediante:

a) il  programma regionale  di sviluppo, che definisce le opzioni
   politiche, gli  obiettivi a  medio termine  e le  strategie di
   intervento;
b) il  documento di  programmazione economica  e finanziaria, che
   specifica  gli   obiettivi  a   breve  termine   indicando  le
   principali destinazioni delle risorse;
c) le leggi e gli atti normativi che istituiscono le politiche di
   sviluppo e ne determinano gli strumenti d'intervento;
d) i   bilanci,    che  quantificano  le  risorse  finanziarie  e
   stabiliscono gli stanziamenti di spesa;
e) i piani e programmi regionali, che precisano gli indirizzi per
   l'attuazione  delle   politiche,  coordinano   gli   strumenti
   d'intervento, integrano  e finalizzano  le risorse  regionali,
   statali e dell'Unione europea;
f) i   programmi    locali  di  sviluppo  e  gli  altri  atti  di
   programmazione  locale,   che   selezionano   i   progetti   e
   definiscono gli interventi da realizzare integrando le risorse
   locali e regionali.

2. Gli  obiettivi, le  strategie e  gli indirizzi attuativi della
programmazione sono  definiti a  seguito di  concertazione con le
istituzioni  locali  e  con  le  formazioni  sociali  secondo  la
disciplina della presente legge.

ARTICOLO 6
(Programma regionale di sviluppo)

1.  Il   programma  regionale  di  sviluppo  (P.R.S.)  è  l'atto
fondamentale  di   indirizzo  dell'attività   di  governo  della
Regione.

2. Il P.R.S. definisce:

a) il   contesto    strutturale,  con  l'analisi  degli  elementi
   principali dello sviluppo regionale;
b) le  opzioni politiche,  che esprimono  le scelte  fondamentali
   della programmazione  regionale  e  determinano  le  priorità
   generali dell'azione di governo;
c) le  strategie  di  intervento,  con  i  conseguenti  obiettivi
   generali e le politiche da attuare per realizzarli.

ARTICOLO 7
(Procedimento di formazione)

1. La  Giunta regionale,  entro tre  mesi dal  suo  insediamento,
all'inizio della  legislatura, adotta  il progetto  di  programma
regionale di sviluppo e lo trasmette al Consiglio regionale.

2.  Il   programma  regionale   di  sviluppo   è  approvato  con
risoluzione  del   Consiglio  regionale   ed  è  pubblicato  sul
bollettino ufficiale
della Regione.

ARTICOLO 8
(Durata)

1. Il  programma regionale  di sviluppo ha validità per l'intera
legislatura  e   può  essere  soggetto  a  modifica  o  a  nuova
elaborazione  qualora   la  Giunta   regionale  valuti,  in  base
all'analisi della  situazione  economica,  sociale  e  ambientale
della Regione,  che  si  rende  necessaria  una  revisione  delle
opzioni politiche.

2.  Il   programma  regionale   di  sviluppo  è  implementato  e
aggiornato annualmente ai sensi del successivo articolo.

ARTICOLO 9
(Documento di programmazione economica e finanziaria)

1.  Il   documento  di  programmazione  economica  e  finanziaria
(D.P.E.F.)  è  atto  di  indirizzo  programmatico,  economico  e
finanziario dell'attività  di governo  della Regione  per l'anno
successivo, con proiezione triennale.

2. Il D.P.E.F. ha come contenuti:

a) l'analisi   sintetica    della  congiuntura  economica,  della
   situazione istituzionale e sociale e dello stato dell'ambiente
   e della salute nella regione;
b) l'esposizione   e    la  valutazione  dell'avanzamento  e  dei
   risultati dei  piani e  programmi regionali, riferite all'anno
   precedente;
c) lo stato previsionale delle entrate, con indicazione di quelle
   a destinazione vincolata;
d) il  quadro delle  risorse e  degli interventi attivabili nella
   regione da  parte delle amministrazioni dello Stato e di altri
   enti pubblici;
e) il    prospetto    delle  spese  non  manovrabili,  in  quanto
   obbligatorie per legge o ad altro titolo;
f) l'indicazione    degli    obiettivi  e  delle  priorità,  con
   riferimento a  ciascuna strategia  di intervento del programma
   regionale   di    sviluppo   e   ad   eventuali   investimenti
   straordinari;
g) le  eventuali manovre finanziarie, con particolare riferimento
   al regime  tributario, all'accensione  di mutui, all'emissione
   di obbligazioni, alle alienazioni immobiliari, alle operazioni
   di finanza innovativa;
h) l'indicazione   degli    strumenti  di  programmazione,  anche
   negoziata, da attivare, aggiornare e implementare;
i) le  ipotesi di  ripartizione  delle  risorse  tra  le  diverse
   strategie di intervento.

3. La  Giunta regionale  adotta il  D.P.E.F. e  lo  trasmette  al
Consiglio   regionale   contemporaneamente   alla   proposta   di
assestamento del bilancio di previsione per l'esercizio in corso.

4. L'atto è approvato con risoluzione del Consiglio regionale ed
è pubblicato sul bollettino ufficiale della Regione.

ARTICOLO 10
(Piani e programmi regionali di attuazione)

1. Le strategie di intervento individuate dal programma regionale
di  sviluppo   e  specificate  dai  documenti  di  programmazione
economica e  finanziaria sono  attuate tramite piani o programmi,
aventi carattere settoriale o intersettoriale, che di norma fanno
riferimento a  leggi di  spesa. I relativi modelli analitici sono
deliberati dalla Giunta regionale.

2. I  piani e i programmi possono prevedere interventi raccordati
alle scelte  di sviluppo  delle comunità  locali o  direttamente
funzionali a interessi o obiettivi di livello regionale.

3. I  piani  e  i  programmi  dispongono  di  norma  per  periodi
corrispondenti a  quelli del  programma regionale  di sviluppo  e
possono  essere   ridefiniti,  aggiornati   o   implementati   in
conformità agli indirizzi del D.P.E.F.

4. I  finanziamenti disposti  a sostegno  dello  sviluppo  locale
hanno  natura   di   contributo   e   implicano   di   norma   la
compartecipazione  dei   soggetti   destinatari,   nelle   misure
stabilite dai relativi piani o programmi.

5. Le prescrizioni di carattere territoriale contenute negli atti
di cui  ai commi  precedenti, ove  non già previste nel piano di
indirizzo  territoriale,   sono  adottate   contestualmente  alla
variante  di   questo  e   acquistano  efficacia   con   la   sua
approvazione.

6. Gli  atti regionali  di pianificazione territoriale prevalgono
comunque, relativamente  alla disciplina sull'uso del territorio,
sugli altri atti del procedimento di programmazione.

7. I  piani e  i programmi  di  cui  al  presente  articolo  sono
approvati dal Consiglio regionale su proposta della Giunta.

ARTICOLO 11
(Raccordo con la programmazione locale)

1. I  piani e  i programmi  di cui  al precedente  articolo,  con
esclusione  di  quelli  direttamente  funzionali  a  interessi  o
obiettivi di  livello regionale,  prevedono di norma, in rapporto
agli ambiti  territoriali interessati,  che gli interventi per la
realizzazione degli  obiettivi da essi stabiliti e la conseguente
utilizzazione  delle  risorse  finanziarie  siano  determinati  a
livello locale  con  atti  di  programmazione  individuati  dagli
stessi piani o programmi regionali.

2. Gli  atti di  programmazione locale sono approvati dai Comuni,
Comunità montane o Province, anche di concerto tra loro, secondo
quanto previsto  dal  rispettivo  piano  o  programma  regionale,
tenuto conto  delle competenze  amministrative  degli  enti.  Con
l'approvazione   essi   acquistano   piena   efficacia   e   sono
immediatamente operativi.

3. Gli  atti di programmazione locale di cui al presente articolo
sono soggetti a verifica da parte della Giunta regionale, qualora
comportino   l'erogazione    di   finanziamenti    regionali    o
l'attivazione di competenze amministrative di cui sia titolare la
Regione.  Le   relative  modalità   sono  stabilite  dagli  atti
regionali che  dispongono i  finanziamenti e  sulla cui base sono
attivate le competenze amministrative.

4. La  verifica di  cui al  comma precedente  ha  ad  oggetto  la
conformità degli  atti di programmazione locale agli indirizzi e
agli obiettivi della programmazione regionale.

ARTICOLO 12
(Programmi locali di sviluppo)

1. La  Regione incentiva  la formazione  di programmi  locali  di
sviluppo sostenibile  e favorisce,  con i  piani  e  i  programmi
regionali, l'attuazione degli interventi da essi previsti.

2. I programmi locali di sviluppo sono promossi - autonomamente o
su iniziativa  dei comuni,  delle autonomie  funzionali  o  delle
parti sociali - coordinati e formalizzati dalle Province. Ad essi
è data  attuazione anche  mediante accordi  di programma,  patti
territoriali e altri istituti negoziali o convenzionali.

3. I  programmi locali  di sviluppo,  finalizzati  allo  sviluppo
complessivo dei  sistemi locali  secondo criteri  e obiettivi  di
sostenibilità,  sono   strumenti  di  programmazione  integrata,
nell'ambito territoriale  cui si  riferiscono, degli interventi e
dei progetti  di investimento  relativi alle infrastrutture, alle
opere pubbliche,  alla protezione  e valorizzazione delle risorse
ambientali, al  sostegno  e  allo  sviluppo  dell'economia,  alla
promozione e  all'incremento del  lavoro  e  dell'occupazione  in
tutte le sue forme.

4.  I   programmi  locali  di  sviluppo  realizzano,  alla  scala
territoriale appropriata in relazione agli obiettivi perseguiti e
alla natura  degli interventi, il coordinamento programmatico dei
progetti di  investimento degli enti locali e il loro ordinamento
secondo criteri  di priorità  e di  fattibilità; definiscono le
modalità di raccordo operativo tra i servizi degli enti locali e
quelli offerti da altri soggetti pubblici e privati; garantiscono
e valorizzano  il concorso  delle imprese  e degli altri soggetti
pubblici e  privati alla  individuazione, selezione  e attuazione
degli  obiettivi   di  sviluppo,   anche  sostenendone  specifici
progetti di investimento.

ARTICOLO 13
(Piani di sviluppo delle Comunità montane)

1. Le  Comunità montane  predispongono, ai  sensi dell'art.  29,
quinto comma,  della legge  8  giugno  1990,  n.  142,  un  piano
pluriennale di sviluppo socio-economico del proprio territorio.

2. Il piano:

a) definisce gli indirizzi politici e gli obiettivi programmatici
   dell'ente;
b) individua  gli strumenti,  le opere  e gli interventi idonei a
   realizzare gli  obiettivi, compresi  i progetti per i quali è
   richiesto il finanziamento della Provincia sul fondo regionale
   per la montagna, ai sensi dell'art. 8 della legge regionale 19
   dicembre 1996, n. 95.

3. Il piano è aggiornato annualmente, relativamente ai contenuti
di cui al precedente comma, lett. b).

4. Il  piano pluriennale  e i  suoi  aggiornamenti  annuali  sono
adottati dall'assemblea  della Comunità  montana contestualmente
agli  atti   di  bilancio   e  sono   trasmessi  alla   Provincia
territorialmente competente.

5. Il  Consiglio provinciale, entro quaranta giorni dalla data di
ricevimento degli  atti, approva  il piano o il suo aggiornamento
annuale, ovvero,  qualora risultino  contrasti con  gli  atti  di
programmazione della  Regione o  della Provincia,  lo rinvia  con
osservazioni,  fissando   il  termine   per  l'adeguamento  e  il
conseguente nuovo esame ai fini dell'approvazione.

ARTICOLO 14
(Atti rilevanti per la programmazione regionale)

1. Gli  atti della  programmazione locale  di cui  ai  precedenti
artt. 11, 12 e 13 sono rilevanti per la programmazione regionale,
ai sensi  dell'art. 3,  settimo comma, della legge 8 giugno 1990,
n. 142, e successive modificazioni.

2. Sono  altresì rilevanti  per la  programmazione  regionale  i
seguenti atti degli enti locali:

a) le  relazioni previsionali  e programmatiche di cui al decreto
   legislativo 25 febbraio 1995, n. 77;
b) i  piani territoriali  di  coordinamento  di  cui  alla  legge
   regionale 16 gennaio 1995, n. 5;
c) gli  atti di programmazione negoziata con operatori pubblici e
   privati;
d) le  agente 21  locali e  gli atti  che individuano obiettivi e
   interventi nel processo di loro definizione;
e) gli  altri atti  espressamente definiti rilevanti, ai suddetti
   fini, dalla legge regionale.

3. I  criteri per la comunicazione alla Regione degli atti di cui
al precedente  comma sono  stabiliti, nel  rispetto delle vigenti
disposizioni, dalla Giunta regionale d'intesa con le associazioni
regionali degli enti locali.

4.  Ai   fini  della   razionalizzazione  dei   reciproci  flussi
informativi, la  Giunta regionale  e  le  associazioni  regionali
degli enti  locali possono  convenire l'integrazione degli schemi
tipo delle  relazioni previsionali e programmatiche con ulteriori
informazioni  funzionali   alle  esigenze   della  programmazione
regionale.

ARTICOLO 15
(Concorso istituzionale e partecipazione sociale)

1. Il concorso dei soggetti istituzionali e la partecipazione dei
soggetti economici  e  sociali  agli  atti  della  programmazione
regionale si  realizza tramite  procedure di  consultazione e  di
concertazione, ai sensi dello Statuto e della presente legge.

2. Le  procedure di  consultazione sono finalizzate alla raccolta
di pareri  e di  autonomi apporti  propositivi  nel  processo  di
formazione degli atti di programmazione.

3.  Le   procedure  di   concertazione  sono   finalizzate   alla
individuazione e  determinazione, tra  la Giunta  regionale  e  i
soggetti istituzionali,  economici e  sociali interessati,  degli
obiettivi e  degli  altri  contenuti  essenziali  degli  atti  di
programmazione, mediante  la ricerca  di reciproche  convergenze,
cui  contribuiscono   autonomamente  e   paritariamente  tutti  i
soggetti coinvolti.

4. La  concertazione informa  l'intero processo di programmazione
ed è  promossa necessariamente,  oltre  che  sulla  proposta  di
bilancio regionale,  sugli atti  di cui agli artt. 6, 9, 10. Essa
si  svolge   tra   la   Giunta   regionale,   le   rappresentanze
istituzionali e  le parti sociali rappresentative delle categorie
imprenditoriali, dei  lavoratori dipendenti  e delle associazioni
cooperative che  vi si impegnano mediante la sottoscrizione di un
accordo preliminare  sugli obiettivi  e sulle  regole  secondo  i
principi della  presente  legge.  La  concertazione  può  essere
estesa,  in   relazione  a  specifici  temi,  ad  altri  soggetti
direttamente interessati.

5. La  concertazione  è  attivata  dalla  Giunta  regionale  nei
confronti dei soggetti di cui al comma precedente o, in relazione
all'oggetto della  concertazione, di  parte di essi e si conclude
entro un termine predeterminato, compatibile con l'adozione degli
atti da parte degli organi competenti.

6.  La   Giunta  regionale   assicura  il   coordinamento  tra  i
procedimenti di  concertazione  istituzionale  e  sociale,  anche
mediante l'unificazione  dei procedimenti stessi, o di loro fasi,
in accordo con i soggetti interessati.

7. Il  concorso  alla  programmazione  regionale,  da  parte  dei
soggetti di  cui ai  commi precedenti,  può anche  derivare,  in
altri casi  o all'interno  dei procedimenti  di concertazione, da
atti di  programmazione  negoziata  sottoscritti  con  la  Giunta
regionale.

8. Le  Province, i  Comuni e  le Comunità montane osservano, per
gli atti  di  programmazione  locale  di  rispettiva  competenza,
procedure analoghe a quelle previste dal presente articolo.

ARTICOLO 16
(Monitoraggio e valutazione)

1. Le  fasi del ciclo di programmazione corrispondenti al periodo
di efficacia  del programma  regionale di sviluppo e l'attuazione
dei documenti  di programmazione  economica  e  finanziaria  sono
oggetto di  monitoraggio, le  cui risultanze  sono esaminate, con
periodicità concordate, con i soggetti della concertazione.

2. La  Giunta regionale,  d'intesa con gli enti locali, definisce
il  sistema   integrato  di   monitoraggio   degli   atti   della
programmazione regionale e locale.

3. Il  monitoraggio è attivato previa analisi di fattibilità ed
è funzionale  alle valutazioni  di efficienza  e di efficacia, i
cui parametri  fanno parte  integrante dei piani e programmi e ne
accompagnano l'attuazione  come  fattori  essenziali  della  loro
qualità. Ai  fini delle  analisi valutative, i piani e programmi
evidenziano le  attività, le  scadenze  temporali,  i  risultati
attesi e  i  relativi  indicatori  di  efficienza  ed  efficacia,
secondo gli  appositi modelli  analitici deliberati  dalla Giunta
regionale.

ARTICOLO 17
(Sistema informativo)

1. La Giunta regionale delibera le direttive per l'organizzazione
del sistema  informativo  della  programmazione  nell'ambito  del
sistema  informativo   regionale,  stabilendone   i  criteri   di
accessibilità e di interconnessione con i corrispondenti sistemi
dello Stato, degli enti locali, dell'Unione Europea.

ARTICOLO 18
(Bilanci regionali)

1. I  bilanci della  Regione sono  redatti  in  conformità  alle
indicazioni del programma regionale di sviluppo, dei documenti di
programmazione economica  e finanziaria,  degli altri  atti della
programmazione regionale  e dispongono le risorse finanziarie per
l'attuazione delle relative determinazioni.

ARTICOLO 19
(Norme finali e abrogazioni)

1. La Regione adegua le proprie leggi, per le parti che prevedono
strumenti e  procedimenti di  programmazione, ai  principi di cui
alla presente legge.

2. La legge regionale 9 giugno 1992, n. 26 è abrogata dalla data
di entrata  in vigore  della presente  legge, con l'eccezione del
comma 6  dell'art. 4 della stessa legge che rimane in vigore fino
al 31 dicembre 1999.

La presente  legge è  pubblicata sul  Bollettino Ufficiale della
Regione. è  fatto obbligo  a chiunque  spetti di osservarla e di
farla osservare come legge della Regione Toscana.

Firenze, 11 agosto 1999

Chiti

La presente  legge è  stata approvata dal Consiglio regionale il
26-7-1999 ed è stata vistata dal Commissario del Governo il 5-8-
1999.



ENTE REGIONE
PROGRAMMAZIONE
ORDINAMENTO

