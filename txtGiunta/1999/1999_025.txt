Norme per  la valorizzazione  dei prodotti agricoli ed alimentari
ottenuti con  tecniche di produzione integrata e tutela contro la
pubblicità ingannevole.

Il Consiglio Regionale ha approvato il 9-3-1999
Il Commissario del Governo ha apposto il visto il 9-4-1999
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  Regione Toscana  promuove e  favorisce la  produzione,  la
valorizzazione e la diffusione dei prodotti agricoli e alimentari
ottenuti con  tecniche di  produzione integrata  nel rispetto  di
specifici disciplinari,  mediante l'acquisizione e la concessione
in uso di un proprio marchio collettivo.

2. Per  tecniche di  produzione integrata  si intendono,  ai fini
della presente  legge, quelle  tecniche compatibili con la tutela
dell'ambiente naturale  e  finalizzate  ad  un  innalzamento  del
livello di  salvaguardia della salute dei consumatori, realizzate
privilegiando le  pratiche ecologicamente sostenibili e riducendo
l'uso di  prodotti chimici  di sintesi  e  gli  effetti  negativi
sull'ambiente.

ARTICOLO 2
(Acquisizione del marchio)

1. La  Giunta regionale  provvede agli  adempimenti necessari per
ottenere la  registrazione del  marchio collettivo ai sensi degli
articoli 2  e 22 comma 3 del regio decreto 21 giugno 1942, n. 929
(Testo  delle  disposizioni  legislative  in  materia  di  marchi
registrati) così  come  modificati  dal  decreto  legislativo  4
dicembre 1992,  n. 480  (Attuazione della direttiva n. 89/104/CEE
Consiglio del  21 dicembre  1988,  recante  ravvicinamento  delle
legislazioni degli stati membri in materia di marchi d'impresa).

ARTICOLO 3
(Uso del marchio)

1. Il  Consiglio Regionale  approva il  "regolamento  d'uso"  del
marchio, contenente  le sue  caratteristiche, le  modalità della
sua utilizzazione  e applicazione,  i  prodotti  interessati,  le
modalità di controllo, le conseguenze nei casi di inadempienza e
di difformità in ordine all'uso.

2. L'uso  del marchio  è concesso ad imprese agricole singole od
associate, nonchè  ad associazioni  di produttori  agricoli,  ad
imprese   di    trasformazione,    o    di    trasformazione    e
commercializzazione   singole    od   associate   e   che   hanno
sottoscritto, in  relazione ai  prodotti per  cui il  marchio  è
richiesto, accordi  di coltivazione  e/o allevamento  e  vendita,
purchè dimostrino che tutte le fasi del processo produttivo sono
attuate  conformemente   agli  specifici   disciplinari  di   cui
all'articolo 4  e si  impegnino a  sottostare ai controlli di cui
all'articolo 5,  nonchè a  rispettare tutte  le condizioni poste
dalla presente legge ed in attuazione della medesima.

ARTICOLO 4
(Disciplinari di produzione integrata)

1.  Il  disciplinare  di  produzione  integrata  di  un  prodotto
contempla, a  seconda della tipologia e delle caratteristiche del
medesimo, una  o più  delle fasi  di produzione,  conservazione,
trasporto,  condizionamento,  trasformazione,  confezionamento  e
commercializzazione,  ed   indica  le   tecniche  ed  i  processi
produttivi   necessari   per   ottimizzare   le   caratteristiche
qualitative del  prodotto stesso  e per  la tutela  dell'ambiente
naturale e  l'innalzamento  del  livello  di  salvaguardia  della
salute dei consumatori.

2. I  disciplinari di  produzione integrata  sono predisposti  ed
aggiornati, su  richiesta della  Giunta  regionale,  dall'Agenzia
Regionale per lo Sviluppo e l'Innovazione in Agricoltura (ARSIA),
sentite le  Organizzazioni regionali delle imprese interessate; a
tal  fine   l'ARSIA  può   consultare   istituzioni,   enti   ed
associazioni competenti nel settore agroalimentare.

3. I  disciplinari ed  i loro  aggiornamenti sono approvati dalla
Giunta Regionale  e pubblicati  sul  Bollettino  ufficiale  della
regione Toscana.

ARTICOLO 5
(Controlli)

1. La  Giunta regionale,  al fine di verificare il rispetto delle
disposizioni della  presente legge  e del "regolamento d'uso" del
marchio, si avvale dell'ARSIA.

2. L'ARSIA detiene l'elenco dei soggetti che hanno in concessione
l'uso del marchio e svolge attività di vigilanza sugli organismi
di controllo di cui al comma 3.

3.  I   controlli  finalizzati   a  verificare  il  rispetto  del
disciplinare da parte dei soggetti che hanno in concessione l'uso
del  marchio  sono  effettuati  da  organismi  di  certificazione
autorizzati dalla Giunta regionale che rispondano ai requisiti di
cui alla  norma  EN  45011,  recante  criteri  generali  per  gli
organismi di certificazione dei prodotti.

ARTICOLO 6
(Etichettatura)

1.  I  soggetti  che  hanno  in  concessione  l'uso  del  marchio
appongono in  etichetta sul prodotto, oltre il marchio stesso, le
diciture "Prodotto  da agricoltura integrata" - "Marchio concesso
dalla Regione  Toscana", formulate secondo le modalità stabilite
dal "regolamento d'uso".

2. Ai  sensi dell'articolo  2 del  decreto legislativo 27 gennaio
1992, n.  109 (Attuazione delle direttive 89/395 CEE e 89/396/CEE
concernenti l'etichettatura,  la presentazione  e la  pubblicità
dei prodotti  alimentari), può  essere apposta  in etichetta una
dicitura relativa  al luogo  di  origine  o  di  provenienza  del
prodotto. Nel caso di provenienza toscana la dicitura da adottare
è "Prodotto  in  Toscana".  Nell'ambito  dei  controlli  di  cui
all'articolo   5    è   verificata   altresì   la   veridicità
dell'indicazione   di    provenienza   apposta,   con   eventuale
segnalazione agli organi competenti delle irregolarità rilevate.

ARTICOLO 7
(Sostegno di attività promozionali ed incentivazione all'uso del
marchio)

1. Al  fine di  sostenere le attività di promozione dei prodotti
contraddistinti  dal   marchio  regionale,  la  Giunta  regionale
interviene con  specifiche iniziative da realizzare nelle forme e
con le  modalità previste  dalla normativa regionale in materia,
anche in  collaborazione con i soggetti concessionari del diritto
di uso del marchio.

2. Al  fine di  favorire un  adeguato aggiornamento professionale
dei soggetti  concessionari del  diritto d'uso  del marchio ed in
particolare per  favorire la corretta applicazione da parte delle
imprese agricole  dei disciplinari  di produzione  integrata,  la
Giunta regionale  attiverà  appositi  interventi  di  assistenza
tecnica  e   formazione  professionale,  nelle  forme  e  con  le
modalità previste dalla normativa regionale in materia.

3. L'ARSIA,  nell'ambito delle  proprie competenze  e del proprio
programma di  attività realizza  appositi  corsi  di  formazione
finalizzati  a   promuovere  la  conoscenza  e  l'attuazione  dei
disciplinari di cui all'articolo 4.

ARTICOLO 8
(Tutela contro la pubblicità ingannevole)

1. Al  fine  di  tutelare  il  consumatore  la  Giunta  regionale
interviene, ai sensi e per gli effetti del decreto legislativo 25
gennaio 1992,  n. 74  (Attuazione della  direttiva 84/450/CEE  in
materia di  pubblicità  ingannevole),  per  la  tutela  dell'uso
dell'immagine tipica  della campagna  toscana nei confronti della
promozione e  della pubblicità di prodotti agricoli e alimentari
che risulti  ingannevole per  il consumatore  in  relazione  alla
provenienza di tali prodotti.

ARTICOLO 9
(Disposizioni finanziarie)

1. Agli  oneri derivanti  dalla applicazione della presente legge
si fa fronte con le modalità di cui ai commi 2 e 3.

2. Per le attività previste dagli articoli 2, 3 e 5 si provvede,
per l'anno 1999, con la seguente variazione di bilancio disposta,
per analogo importo, sugli stati di previsione della competenza e
della cassa del Bilancio di previsione 1999:

- spesa in diminuzione

cap. 22137
   "Investimenti       trasformazione        e
   commercializzazione  prodotti  silvicoltura
   Reg. CEE  867/90 -  P.O. 1994/1999  - Quota
   regione"
                                                    L. 80.000.000
                                                                 
- spesa di nuova istituzione

cap. 20520
   "Valorizzazione  produzioni  agroalimentari
   regionali  tramite  il  marchio  collettivo
   della Regione (LR 25/99)
                                                    L.80.000.000;
                                                                 
per gli  esercizi finanziari  successivi si provvede con la legge
annuale di bilancio.

3. Per  le  attività  previste  dall'articolo  7,  comma  1,  si
provvede mediante  l'utilizzazione dei fondi disposti annualmente
dalla legge  di bilancio  per gli  interventi di  cui alla  LR 14
aprile 1997, n. 28.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Firenze, 15 aprile 1999

Chiti

La presente  legge è  stata approvata dal Consiglio Regionale il
9.3.1999 ed  è stata  vistata dal  Commissario  del  Governo  il
9.4.1999.



PRODOTTI AGRICOLI
COMMERCIO

