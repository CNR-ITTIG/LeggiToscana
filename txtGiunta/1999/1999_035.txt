Disciplina  in  materia  di  biblioteche  di  enti  locali  e  di
interesse locale e di archivi di enti locali.

Il Consiglio Regionale ha approvato il 25-5-99
Il Commissario del Governo ha apposto il visto il 25-6-99
Il Presidente  della Giunta  Regionale promulga la seguente legge
regionale:

ARTICOLO 1
(Finalità e oggetto)

1.  La   Regione  promuove  l'istituzione  e  lo  sviluppo  delle
biblioteche  pubbliche   di  ente   locale  e  delle  biblioteche
d'interesse locale,  provvede alla tutela del patrimonio librario
e  documentario,   secondo  gli  obiettivi  della  programmazione
regionale, ai sensi dello Statuto.

2. La Regione promuove la valorizzazione degli archivi degli enti
locali e  del patrimonio  archivistico di enti ecclesiastici e di
soggetti  pubblici   e  privati.   Tale  patrimonio  deve  essere
pubblicamente fruibile  attraverso accordi  con gli  stessi  enti
locali.

TITOLO I
LE BIBLIOTECHE E GLI ARCHIVI DEGLI ENTI LOCALI

ARTICOLO 2
(Funzioni)

1. Le  biblioteche pubbliche  degli enti  locali sono  sistemi di
raccolta,  organizzazione   e  distribuzione  di  informazioni  e
documenti al servizio della comunità.

2. Le  biblioteche pubbliche degli enti locali concorrono, con le
loro specifiche  funzioni, a promuovere le condizioni che rendono
effettivo il diritto all'informazione, allo studio, alla cultura,
alla continuità  formativa e  all'impiego del  tempo libero  dei
componenti di tutta la comunità.

3.  Gli  archivi  degli  enti  locali  conservano  gli  atti  che
testimoniano sia  la storia  che l'amministrazione corrente delle
rispettive comunità  e ne  assicurano la fruizione per garantire
l'informazione, la ricerca e lo studio, e per promuovere i legami
e le identità territoriali.

ARTICOLO 3
(Servizi)

1. Le  biblioteche pubbliche  degli enti locali adempiono le loro
funzioni e perseguono i loro scopi mediante:

a) il  reperimento, l'acquisizione  permanente o  temporanea,  lo
   scarto, l'organizzazione materiale e concettuale, e la messa a
   disposizione di informazioni e documenti su qualsiasi supporto
   registrati, utili  a  soddisfare  le  esigenze  della  propria
   utenza;
b) la  predisposizione e  l'erogazione dei  servizi informativi e
   documentari;
c) l'assistenza e la consulenza agli individui e ai gruppi per la
   ricerca e l'acquisizione di informazioni e documenti;
d) l'offerta,  nell'ambito dei servizi rivolti alla comunità, di
   particolari opzioni  destinate a  soddisfare i  bisogni  degli
   utenti disabili;
e) l'allestimento  e l'organizzazione degli spazi e dei materiali
   più funzionali  all'accesso e  alla fruizione  dei servizi da
   parte della comunità;
f) l'organizzazione  della documentazione  sulla storia  e  sulla
   realtà locale;
g) il  concorso alla  progettazione  di  servizi  informativi  al
   cittadino;
h) la promozione della lettura.

2. Nel  rispetto della  normativa vigente, gli archivi degli enti
locali, tramite  la classificazione  degli atti,  l'ordinamento e
l'inventariazione dei  propri fondi,  mettono  a  disposizione  i
documenti e le informazioni su qualsiasi supporto registrati.

3. Le  biblioteche pubbliche  e gli  archivi  degli  enti  locali
forniscono i servizi di cui ai commi 1 e 2 del presente articolo:

a) assicurando  la qualità  dei medesimi,  tramite l'utilizzo di
   idonee risorse professionali e strumentali;
b) adottando  misure atte  allo sviluppo,  alla valorizzazione  e
   conservazione del patrimonio documentario e culturale;
c) garantendo  orari di  servizio commisurati  ai  bisogni  degli
   utenti.

4. Le  biblioteche pubbliche  e gli  archivi  degli  enti  locali
forniscono i  loro servizi  mediante il  ricorso  alle  opportune
forme di  cooperazione con  altre biblioteche, archivi e istituti
documentari presenti  nel territorio  di  riferimento  nonché  a
livello  regionale,   nazionale  e  internazionale,  al  fine  di
realizzare  un  servizio  documentario  integrato  che  consenta,
mediante la  condivisione delle risorse, di rispondere ai bisogni
informativi degli utenti.

ARTICOLO 4
(Gratuità dei servizi)

1. I  servizi sono  gratuiti; possono  tuttavia  essere  poste  a
carico degli  utenti  le  spese  sostenute  per  l'erogazione  di
particolari servizi, aggiuntivi a quelli di base, che per la loro
natura, per  il loro  funzionamento  o  per  tipo  di  fornitura,
comportino costi  supplementari interni  o esterni anche connessi
all'utilizzazione di tecnologie.

ARTICOLO 5
(Le reti locali)

1. La  rete locale costituisce la modalità ordinaria di gestione
delle attività  e dei  servizi documentari integrati. Essa è lo
strumento che realizza la condivisione delle risorse interne e la
piena utilizzazione di quelle esterne alla rete.

2. Alla costituzione della rete locale provvedono gli enti locali
interessati, sulla  base dei  requisiti essenziali  stabiliti dal
Piano d'Indirizzo  di cui all'art. 2 della LR 1 febbraio 1995, n.
14. Al  momento della  sua costituzione, gli enti locali adottano
una  carta  dei  servizi  i  cui  contenuti  sono  periodicamente
aggiornati.

3. Alla rete locale possono partecipare, oltre alle biblioteche e
agli archivi  degli enti  locali,  le  biblioteche  di  interesse
locale,  nonché   gli  istituti   bibliotecari,  archivistici  e
documentari, pubblici  e  privati,  presenti  nel  territorio  di
riferimento.

4. Per  ciascuna rete,  i soggetti interessati, individuano uno o
più istituti,  fra quelli aderenti alla rete, quali responsabili
del coordinamento  dei servizi  di rete, sulla base dei requisiti
stabiliti dal Piano d'Indirizzo della LR 14/1995.

5. Le  reti locali,  assieme alla  Regione, costituiscono la rete
documentaria regionale.

6. La  Regione incentiva,  anche con  i propri  finanziamenti, la
costituzione, il funzionamento e lo sviluppo di reti locali.

7. I  finanziamenti regionali  destinati alle  reti locali  sulla
base del Piano d'Indirizzo della LR 14/1995, sono assegnati dalle
Province agli istituti attuatori dei progetti di rete.

8. Le  reti locali  sono  tenute  a  comunicare  i  dati  per  la
statistica. L'avvenuta  comunicazione dei  dati è condizione per
l'accesso ai finanziamenti regionali.

TITOLO II
I SOGGETTI ISTITUZIONALI

ARTICOLO 6
(Funzioni della Regione)

1. La  Regione, per  le finalità di cui all'articolo 1, esercita
funzioni di  programmazione, coordinamento  e controllo in ordine
alla  promozione   e  allo  sviluppo  della  rete  bibliotecaria,
archivistica e  documentaria  regionale,  costituita  insieme  al
complesso delle  reti  locali.  I  finanziamenti  regionali  sono
finalizzati alla  costituzione, funzionamento  e  sviluppo  delle
attività e dei servizi delle reti locali.

2. Si  intendono come attività e servizi delle reti locali tutte
le azioni  mirate  alla  tutela,  conservazione,  valorizzazione,
incremento e  fruizione del  patrimonio degli  istituti  aderenti
alle reti locali.

3. La Regione nell'esercizio delle funzioni di cui al comma 1:

a) approva   il  Piano  d'Indirizzo  della  LR  14/1995,  curando
   direttamente gli  interventi ed  i progetti  che ai fini della
   loro efficiente ed efficace attuazione richiedono una gestione
   a scala regionale;
b) promuove e coordina il sistema informativo sulle biblioteche e
   assicura la raccolta e l'elaborazione dei dati di cui al comma
   8 dell'art. 5 per la statistica regionale;
c) promuove   e    indirizza  l'elaborazione  e  l'attuazione  di
   interventi  e   progetti  relativi  a  programmi  nazionali  e
   d'iniziativa comunitaria;
d) cura  e indirizza  la  qualificazione  e  l'aggiornamento  del
   personale operante  nelle biblioteche,  negli archivi  e negli
   istituti documentari,  secondo quanto previsto dalla normativa
   regionale in materia;
e) cura  le attività  d'indagine,  di  ricerca,  di  studio,  di
   divulgazione connesse  all'esercizio delle  funzioni di cui al
   presente articolo;
f) provvede  alla documentazione,  pubblicizzazione e  promozione
   delle attività  delle iniziative e degl'interventi di propria
   competenza;
g) supporta  con proprie  strutture  tecnico-scientifiche  e  con
   attività di  consulenza, l'organizzazione e lo sviluppo delle
   reti locali.

4.  La   Regione  garantisce   l'apertura  e  l'incremento  della
biblioteca specializzata  nelle  materie  della  biblioteconomia,
bibliologia, archivistica  e scienze  della documentazione,  come
strumento di supporto ai propri compiti.

5.  La   Regione  svolge,   altresì,  ai   sensi  della  vigente
legislazione, le  funzioni concernenti  la tutela  del patrimonio
librario e  documentario, dotandosi di idonei mezzi di assistenza
e consulenza.

6. La Regione, al fine di garantire l'ottimizzazione dei servizi,
opera per  integrare le  attività degli  istituti  bibliotecari,
archivistici  e  documentari  presenti  sul  proprio  territorio,
indipendentemente dalla loro appartenenza istituzionale.

7. Le  competenze di  cui ai  commi 4  e 5  sono esercitate dalla
Giunta regionale.

ARTICOLO 7
(Funzioni delle Province)

1. La  Provincia concorre alla definizione, attuazione e verifica
del Piano  d'Indirizzo di  cui alla  LR 14/1995.  In  particolare
promuove la  costituzione delle  reti locali  di cui all'art. 5 e
assegna i finanziamenti regionali destinati alle reti locali.

2. La  Provincia concorre con risorse proprie, anche finanziarie,
alla attivazione e allo sviluppo delle reti locali.

3.   La    Provincia,   partecipa,    insieme    alla    Regione,
all'implementazione e  manutenzione del sistema informativo sulle
biblioteche.

4.  La   Provincia  attua  gli  interventi  di  qualificazione  e
aggiornamento professionale del personale operante nel settore.

ARTICOLO 8
(Funzioni dei Comuni)

1.  Il   Comune  garantisce  alla  propria  comunità  i  diritti
all'informazione, allo  studio, alla  cultura,  alla  continuità
formativa e all'impiego del tempo libero esercitabili mediante il
ricorso a  servizi di  biblioteca  e  di  archivio.  Al  fine  di
assicurare la  gamma dei  servizi di  cui all'art.  3, assume  le
iniziative più idonee quali:

a) istituire una biblioteca propria;
b) curare  l'ordinamento del  proprio patrimonio  archivistico ai
   sensi del DPR 30 settembre 1963, n. 1409;
c) aderire alla rete locale;
d) promuovere  la fruizione  di biblioteche,  archivi ed istituti
   documentari, pubblici e privati, mediante il loro collegamento
   alla rete locale.

2. Il  Comune,  anche  in  assenza  di  biblioteche  sul  proprio
territorio, è  tenuto ad  attivare un  servizio informativo e di
circolazione dei  documenti, collegato  con  la  rete  locale  di
riferimento.

3. Il  Comune, mantenendo  la  piena  titolarità  delle  proprie
funzioni, può  affidare, ai  sensi della vigente legislazione, a
terzi  la  gestione  di  attività  relative  ai  propri  servizi
documentari.

TITOLO III
NORME FINALI

ARTICOLO 9
(Procedure di attuazione)

1.  Per   la  programmazione  degli  interventi  attuativi  della
presente legge si applicano le procedure dettate dalla LR 14/1995
e successive modificazioni.

ARTICOLO 10
(Norma finanziaria)

1.  Agli   oneri  finanziari  derivanti  dall'applicazione  della
presente legge,  decorrenti dall'anno 2000, si provvede con legge
di bilancio.

ARTICOLO 11
(Norma finale)

1. La  legge regionale  3 luglio 1976, n. 33 "Norme in materia di
biblioteche di  enti locali  e di  interesse locale  e di archivi
storici affidati ad enti locali" è abrogata.

2.  Le   disposizioni  della  LR  n.  33/1976,  abrogata  con  il
precedente comma  1, continuano  ad applicarsi nei rapporti sorti
in base  alle  disposizioni  medesime,  nel  periodo  della  loro
vigenza, al  fine della  completa esecuzione  dei procedimenti di
entrata e di spesa.

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

La presente  legge dichiarata urgente ai sensi dell'art. 28 dello
Statuto e  dell'art. 127  della Costituzione  entra in  vigore il
giorno stesso della sua pubblicazione.

Firenze, 1 luglio 1999

Marcucci
incaricata con DPGR n. 221/15.6.1995

La presente  legge è  stata approvata dal Consiglio regionale il
25-5-99 ed  è stata vistata dal Commissario del Governo il 25-6-
99.



CULTURA
ENTI TERRITORIALI

