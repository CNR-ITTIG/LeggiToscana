Raccolta e commercio dei funghi epigei spontanei.

Il Consiglio Regionale ha approvato il 16-02-1999
Il Commissario del Governo ha apposto il visto il 17-03-1999
Il Presidente  della Giunta  Regionale promulga la seguente legge
regionale:

TITOLO I
FINALITà

Art. 1
(Finalità)

1. La  Regione Toscana,  nel rispetto  dei principi  fondamentali
stabiliti dalla  legge 23  agosto 1993,  n. 352  "Norme quadro in
materia di  raccolta  e  commercializzazione  dei  funghi  epigei
freschi e  conservati", nonchè  dalla legge  6 dicembre 1991, n.
394 "Legge quadro sulle aree protette" e dalla legge regionale 11
aprile 1995,  n. 49  "Norme sui  parchi, le  riserve  e  le  aree
naturali protette  di interesse locale", disciplina la raccolta e
la commercializzazione  dei funghi epigei spontanei e promuove le
opportune iniziative  per la loro tutela, la loro conservazione e
riproducibilità e per l'informazione dei cittadini.

2. La  disciplina di  cui alla  presente legge  tiene  conto  del
particolare ruolo  delle  Comunità  montane  nella  materia  ivi
trattata, secondo  i principi  di cui alla legge 31 gennaio 1994,
n. 97 "Nuove disposizioni per le zone montane".

TITOLO II
RACCOLTA DEI FUNGHI

Art. 2
(Autorizzazione alla raccolta)

1.  La  raccolta  dei  funghi  epigei  spontanei  nel  territorio
regionale, non  compreso nelle  aree di  cui alla  L. 394/1991 ed
alla LR  49/1995 nelle  quali  è  regolamentata  dai  rispettivi
organismi di  gestione, è  consentita previa autorizzazione, nel
rispetto delle  specie, tempi  e quantità  di cui  alla presente
legge. I  titolari di  diritti personali o reali di godimento sui
fondi praticano  la raccolta  negli stessi,  senza limitazioni di
quantità, senza  le autorizzazioni  di cui al successivo comma e
nel rispetto delle norme di cui all'articolo 9 e all'articolo 13.

2. I tipi di autorizzazione sono:

a) personale;
b) turistica;
c) a fini scientifici.

3. Ai  soggetti autorizzati  è rilasciato un tesserino, conforme
al modello approvato dalla Giunta regionale entro sessanta giorni
dall'entrata in  vigore della  presente legge.  Il tesserino deve
essere  esibito,   a  richiesta   del  personale   preposto  alle
operazioni di vigilanza unitamente ad un documento d'identità. I
minori possono  effettuare la  raccolta solo  se accompagnati  da
persona munita  di autorizzazione.  I funghi  raccolti dai minori
concorrono a  formare il  quantitativo  giornaliero  di  raccolta
consentito al titolare dell'autorizzazione.

Art. 3
(Raccolta nelle aree protette)

1. I  regolamenti delle  aree di  cui alla L. 394/1991 ed alla LR
49/1995, nel rispetto delle disposizioni di cui all'articolo 9 ed
all'articolo 13,  possono stabilire limiti quantitativi o divieti
alla raccolta,  anche differenziati  per  specie  e  per  periodi
temporali,  più  restrittivi  rispetto  a  quelli  di  cui  alla
presente legge.

2. Gli enti di gestione, sentiti i Comuni e le Comunità montane,
anche di  altre regioni, i cui territori risultano inclusi, tutti
o in  parte, nei  limiti delle  aree di  cui al comma 1, adottano
appositi regolamenti  volti a  favorire la raccolta dei funghi da
parte dei cittadini residenti nei Comuni stessi.

Art. 4
(Raccolta nei territori montani)

1.  Nei   territori  classificati  montani,  fatto  salvo  quanto
previsto  dall'articolo   11,  è  consentita  ai  residenti,  in
possesso dell'autorizzazione  personale, la  raccolta  di  funghi
epigei  spontanei   in  deroga  al  limite  quantitativo  di  tre
chilogrammi stabilito dall'articolo 5 e fino ad un massimo di sei
chilogrammi giornalieri.

Art. 5
(Autorizzazione personale)

1.  L'autorizzazione   personale  è  rilasciata  dal  Comune  ai
residenti maggiorenni.

2. L'autorizzazione  personale è valida, per un periodo di uno o
tre  anni  dalla  data  del  rilascio,  su  tutto  il  territorio
regionale.

3.  L'autorizzazione  consente  la  raccolta  dei  funghi  epigei
spontanei  per   una  quantità   giornaliera  massima   di   tre
chilogrammi.

Art. 6
(Autorizzazione turistica)

1. L'autorizzazione  turistica è  rilasciata  dal  Comune  e  da
soggetti diversi individuati dal Comune stesso, ai maggiorenni.

2.  L'autorizzazione   turistica  è   valida,  limitatamente  al
territorio  del   Comune  di  rilascio  e  a  quello  dei  Comuni
confinanti,  per   un  giorno  o  per  sette  giorni,  anche  non
consecutivi, fruibili  a scelta  del titolare entro l'anno solare
di rilascio.  Le date  dei giorni  prescelti  sono  annotate  sul
tesserino.  da   parte  del  titolare,  prima  dell'inizio  della
raccolta.

3. L'autorizzazione  turistica consente  la raccolta  dei  funghi
epigei spontanei  per una  quantità massima  giornaliera di  tre
chilogrammi.

4. I Comuni, entro centoventi giorni dall'entrata in vigore della
presente legge,  provvedono ad  individuare i  soggetti di cui al
comma 1.

Art. 7
(Autorizzazione per fini scientifici)

1. L'autorizzazione  per fini  scientifici è  rilasciata, dietro
formale richiesta,  dalla Regione  e, per  i  territori  di  loro
competenza, dagli  enti gestori dei parchi nazionali e regionali,
a soggetti,  privati o  pubblici, aventi  tra i  propri scopi  la
ricerca scientifica,  lo studio è la sperimentazione nel settore
agro-forestale e/o micologico.

2. La  richiesta deve specificare gli obiettivi e la durata della
ricerca, l'ambito territoriale interessato, il personale addetto,
le specie,  le quantità  ed  il  periodo  della  raccolta.  Tali
elementi devono risultare nell'autorizzazione.

Art. 8
(Importi delle autorizzazioni)

1. L'importo  delle autorizzazioni  per la  raccolta  dei  funghi
epigei spontanei, ad eccezione di quelle per fini scientifici che
sono gratuite, è determinato in:

a) Lire                             50.000,   pari a Euro  25,82 
   per le autorizzazioni personali
   annuali;
b) Lire                            120.000,   pari a Euro  61,97 
   per le autorizzazioni personali
   triennali;
c) Lire                              7.000,   pari a Euro   3,62
   per le autorizzazioni turistiche
   giornaliere;
d) Lire                             35.000,   pari a Euro  18,08 
   per le autorizzazioni turistiche
   plurigiornaliere;

2. Gli  importi delle  autorizzazioni personali  sono ridotti del
cinquanta per  cento per  i residenti  nei territori classificati
montani.

3. Il  Consiglio regionale,  su proposta  della Giunta,  con atto
deliberativo, può modificare gli importi di cui al comma 1.

Art. 9
(Modalità di raccolta)

1. La  raccolta dei  funghi epigei  spontanei è  consentita  nei
boschi e  nei terreni  non coltivati  nei  quali  sia  consentito
l'accesso e  non sia,  in alcun  modo, riservata  la raccolta dei
funghi stessi.  Può essere  esercitata solo nelle ore diurne, da
un'ora prima  del  sorgere  del  sole  fino  ad  un'ora  dopo  il
tramonto.

2. Nella  raccolta è  vietato l'uso di rastrelli, uncini o altri
mezzi che  possono danneggiare  lo strato umifero del terreno, il
micelio fungino o l'apparato radicale della vegetazione.

3. I  funghi raccolti devono essere riposti in contenitori rigidi
od a  rete, aerati  ed idonei  a garantire  la  diffusione  delle
spore. è vietato l'uso di sacchetti o buste in plastica.

4. Se  la raccolta  consiste in  un unico  esemplare o in un solo
cespo di  funghi concresciuti,  i limiti  giornalieri di cui alla
presente legge possono essere superati.

Art. 10
(Convenzioni con Enti locali delle regioni confinanti)

1. Le  Comunità montane  il cui territorio confini con quello di
altre regioni  possono sottoscrivere,  con  gli  enti  confinanti
delle  altre  regioni,  apposite  convenzioni  volte  a  favorire
reciprocamente la raccolta e la commercializzazione dei funghi da
parte dei cittadini residenti nei rispettivi territori.

Art. 11
(Raccolta riservata)

1. I  coltivatori diretti  a qualunque  titolo e tutti coloro che
hanno in  gestione propria  l'uso del  bosco, compresi gli utenti
dei beni di uso civico e di proprietà collettive, nonchè i soci
di  cooperative   agricolo-forestali,  residenti   nei  territori
classificati montani  ed in  possesso dell'attestato di idoneità
al riconoscimento  delle specie  fungine di  cui all'articolo 20,
possono  chiedere   alla  Provincia  o  alla  Comunità  montana,
l'autorizzazione  alla   costituzione  di   aree,  delimitate  da
apposite tabelle,  nelle  quali  è  a  loro  riservata,  in  via
esclusiva, nel  rispetto delle  norme di  cui  all'articolo  9  e
all'articolo 13  e senza  limitazioni quantitative, la raccolta a
fini economici,  secondo quanto  disposto dai  regolamenti locali
cui all'articolo  15. La  richiesta può  interessare terreni del
patrimonio agricolo-forestale  regionale in  concessione ai sensi
dell'articolo 5  della legge  regionale 4  settembre 1976,  n. 64
"Disciplina   del    patrimonio   agricolo-forestale   regionale.
Programmazione e  delega delle  funzioni in  materia e successive
modificazioni.

2. La  richiesta di  autorizzazione è  corredata da  un piano di
condizione atto  a garantire  la protezione  e  la  capacità  di
autorigenerazione dell'ecosistema.

3.  L'autorizzazione   alla  costituzione  di  aree  di  raccolta
riservata ha  validità di  cinque anni  e può  essere rinnovata
dietro richiesta  da inviarsi  almeno sei  mesi prima  della  sua
scadenza.

4. Le  autorizzazioni di cui al presente articolo decadono per il
venir meno  dei requisiti  e delle  condizioni in base alle quali
sono state rilasciate.

5.  In  caso  di  violazione  delle  disposizioni  contenute  nei
regolamenti locali di cui all'articolo 15, l'autorizzazione viene
ritirata e  al titolare  non potrà  essere, rilasciata una nuova
autorizzazione, per  gli stessi  o per  altri terreni,  prima che
siano trascorsi  tre  anni  dall'adozione  del  provvedimento  di
ritiro.

Art. 12
(Raccolta a pagamento)

1. I  coltivatori diretti, gli utenti dei beni di uso civico e di
proprietà collettive,  i soci  di cooperative agricolo-forestali
ed i  soggetti di  cui alla legge regionale 22 aprile 1998, n. 23
"Misure  di   aiuto  per  favorire  l'accesso  dei  giovani  alle
attività agricole,  di servizio  per l'agricoltura e di sviluppo
al territorio  rurale" possono  chiedere in concessione, ai sensi
dell'articolo 5  della LR  64/1976  e  successive  modificazioni,
terreni  del   patrimonio  agricolo-forestale  regionale  per  la
realizzazione di  aree di  raccolta a  pagamento,  delimitate,  a
spese dei richiedenti, da apposite tabelle.

2. Le  aree richieste in concessione devono far parte di un unico
corpo, devono  avere superficie complessiva pari o superiore a 50
ettari e  devono essere  ricomprese nell'ambito della percentuale
di territorio prevista dai regolamenti di cui all'articolo 15.

3. Aree di raccolta a pagamento possono essere istituite anche su
fondi privati;  di tale  istituzione è  data comunicazione  alla
Provincia o alla Comunità montana territorialmente competente.

4. La  raccolta dei  funghi nelle aree di raccolta a pagamento di
cui al  presente articolo  non è soggetta alle autorizzazioni di
cui all'articolo  2 e  deve svolgersi nel rispetto delle norme di
cui all'articolo 9 e all'articolo 13.

5. Le  autorizzazioni alla  costituzione di  aree di  raccolta  a
pagamento sono  soggette alle norme di cui all'articolo 11, commi
2, 3, 4 e 5.

Art. 13
(Divieti)

1. Fatto salvo il caso di esemplari concresciuti in cui almeno un
individuo supera le dimensioni minime sottoindicate è vietata la
raccolta  e   commercializzazione,  per   le  specie  di  seguito
elencate,  di   esemplari  con  dimensione  minima  del  cappello
inferiore a:

a) cm 4 per il gruppo Boletus;
b) cm 3 per l'Hygrophorus marzuolus (dormiente) e per la Calocybe
   gambosa [= Tricholoma georgii](prugnolo).

2. è  vietata la  raccolta  e  commercializzazione  dell'Amanita
cesarea allo  stato di  ovolo chiuso,  cioè con  le lamelle  non
visibili e non esposte all'aria.

3. è  vietata la  distruzione o  il danneggiamento dei carpofori
fungini di qualsiasi specie.

4. La raccolta dei funghi epigei spontanei è vietata:

a) nelle riserve naturali integrali;
b) nelle  aree,  specificatamente  individuate  e  tabellate  dai
   relativi organismi di gestione, ricadenti in parchi nazionali,
   in  parchi  regionali,  in  riserve  naturali  e  in  oasi  di
   protezione;
c) in  altre aree, adeguatamente tabellate, di particolare valore
   naturalistico e  scientifico, individuate dalla Regione, dalle
   Province,   dalle    Comunità   montane    e    nelle    aree
   specificatamente  interdette  dagli  stessi  Enti  per  motivi
   selvicolturali;
d) dal  1 aprile  al 31  agosto, su  specifica  segnalazione  dei
   soggetti gestori  attuata con  idonee tabellazioni, nelle zone
   di ripopolamento  e cattura  dei centri  di  produzione  della
   selvaggina e delle aziende faunistico-venatorie.

5. La  raccolta è  inoltre vietata nei giardini e nei terreni di
pertinenza  degli   immobili  ad  uso  abitativo  adiacenti  agli
immobili stessi,  salvo  che  ai  proprietari  o  possessori.  La
pertinenza degli  immobili ad uso abitativo, ove non evidente, è
stabilita nella misura massima di metri cento dagli stessi.

6. La  raccolta è  infine vietata:  nelle aree a verde pubblico,
per una  distanza di  metri venti  dal margine  della carreggiata
delle strade  classificate ai  sensi dell'articolo  2 del Decreto
Legislativo 30  aprile 1992,  n. 285  "Nuovo codice della strada"
con l'eccezione  delle strade  vicinali ed  altresì nelle aree a
discarica, ancorchè dismesse, e nelle aree industriali.

7. Nelle  aree  boscate  è  vietato  rimuovere  e  asportare  la
lettiera e lo strato umifero del terreno, fatte salve le esigenze
di coltura,  di regolamentazione  delle acque,  di costruzione  e
manutenzione delle  strade e  di altre  opere autorizzate e fermo
restando l'obbligo di ripristino dello stato dei luoghi.

Art. 14
(Ulteriori divieti)

1. Per  motivi di  salvaguardia dell'ecosistema, anche a causa di
eventi climatici  eccezionali, la  Giunta regionale può vietare,
con  provvedimento   motivato,  la   raccolta  di  funghi  epigei
spontanei in aree circoscritte e per periodi definiti e continui,
sentito il  parere o su richiesta delle Province, delle Comunità
montane e dei Comuni competenti per territorio.

2. Con  le stesse  modalità la  Giunta  regionale  può  inoltre
disporre il  divieto di  raccolta per  specie definite,  rare o a
rischio di estinzione.

Art. 15
(Regolamenti locali)

1. Al fine di salvaguardare le risorse del territorio le Province
e, per  i territori  di loro  competenza, le  Comunità  montane,
sentiti i  Comuni e  le  organizzazioni  professionali  agricole,
predispongono, entro  centoventi giorni  dalla entrata  in vigore
della presente legge, appositi regolamenti.

2. I regolamenti:

a) definiscono i programmi per il miglioramento e la salvaguardia
   dell'ambiente  naturale,   ne  stabiliscono  le  modalità  di
   attuazione e  gli  ambiti  territoriali  di  applicazione  con
   particolare   riguardo   alle   aree   costituite   ai   sensi
   dell'articolo 11 e dell'articolo 12;
b) definiscono,  nel limite  complessivo del  quindici per  cento
   della superficie  del patrimonio  agricolo-forestale regionale
   di competenza,  le superfici  massime complessive  che possono
   essere oggetto  di concessioni per la costituzione di aree per
   la raccolta  riservata  a  fini  economici  e  la  raccolta  a
   pagamento;
c) stabiliscono  le modalità di tabellazione e di gestione delle
   aree  di  raccolta  a  pagamento  istituite  sui  terreni  del
   patrimonio agricolo forestale dati in concessione e delle aree
   di raccolta riservata di cui agli articoli 11 e 12.

3. I  regolamenti di  cui al  comma 1  sono inviati  alla  Giunta
regionale perché  vengano pubblicati  sul  Bollettino  Ufficiale
della  Regione  Toscana.  Le  Province  e  le  Comunità  montane
provvedono alla  più ampia  pubblicizzazione dei regolamenti con
le modalità  di cui  all'articolo 17,  comma  1  della  presente
legge.

Art. 16
(Dati informativi sulle autorizzazioni)

1. Al  fine di  consentire una  migliore gestione  della risorsa,
anche in  funzione del governo del territorio, i Comuni, entro il
31 gennaio  di ogni  anno inviano  alle Province e alle Comunità
montane rispettivamente  competenti per  territorio, il riepilogo
delle autorizzazioni  rilasciate nel  corso dell'anno precedente.
Le Provincie  e le Comunità montane inviano tali riepiloghi alla
Giunta regionale entro la fine di marzo di ogni anno.

Art. 17
(Informazione)

1. La  Regione, le  Province, le Comunità montane, i Comuni, gli
Enti di  gestione dei  parchi e gli Ispettorati micologici di cui
all'articolo  19,   con  la   collaborazione  delle  associazioni
micologiche,  cooperano   al  fine   di  garantire   la   massima
informazione   ai    cittadini   sulla    normativa    e    sulla
regolamentazione della  raccolta e commercializzazione dei funghi
epigei,  sulle   sedi  di  rilascio  delle  autorizzazioni  anche
attraverso inserzioni  sulla stampa  locale e  nazionale, annunci
radiotelevisivi, manifesti e opuscoli.

2. La  Regione Toscana  promuove l'informazione  dei raccoglitori
anche attraverso pubblicazioni riguardanti gli aspetti normativi,
igienico-tossicologici e la tutela dell'ambiente in rapporto allo
sviluppo dei funghi epigei.

Titolo III
COMMERCIALIZZAZIONE DEI FUNGHI

Art. 18
(Requisiti e condizioni per la commercializzazione)

1. I  funghi  epigei  spontanei  freschi,  per  essere  posti  in
commercio, devono essere:

a) suddivisi per specie;
b) contenuti  in cassette  od altri imballaggi tali da consentite
   una sufficiente aerazione;
c) disposti in singolo strato e non pressati;
d) integri,  al  fine  di  conservare  tutte  le  caratteristiche
   morfologiche che  ne consentono la sicura determinazione della
   specie;
e) freschi, sani, in buono stato di conservazione e non invasi da
   muffe e parassiti;

2.  è   ammessa  esclusivamente  la  vendita  di  funghi  epigei
spontanei  freschi   inclusi  nell'elenco  delle  specie  di  cui
all'allegato 1  del decreto Presidente della Repubblica 14 luglio
1995,  n.   376  "Regolamento  concernente  la  disciplina  della
raccolta e  della commercializzazione dei funghi epigei freschi e
conservati"  e   successive  modificazione   ed  integrazioni,  o
appartenenti ad  altre specie  commestibili  riconosciute  idonee
alla commercializzazione  in ambito locale dalla Giunta regionale
con apposito  atto deliberativo,  ai sensi dell'articolo 4, comma
2, del citato decreto.

Art. 19
(Ispettorati micologici)

1. Ciascuna  Azienda  USL,  all'interno  del  Dipartimento  della
Prevenzione, istituisce  un unico  Ispettorato micologico  che si
articola in  uno o più centri di controllo micologico pubblico a
livello aziendale.

2. Le  Aziende USL provvedono allo svolgimento dei compiti di cui
al comma 5 con proprio personale e senza aggravio di spesa per il
loro bilancio.

3. Il  personale di  cui al  comma 2,  per svolgere  le  funzioni
previste dal  comma 5,  deve essere in possesso dell'attestato di
micologo rilasciato  ai sensi  del decreto Ministro della Sanità
29 novembre  1996, n.  686  "Regolamento  concernente  criteri  e
modalità per il rilascio dell'attestato di micologo".

4. La  Azienda USL  rilascia apposito tesserino di riconoscimento
ai micologi degli Ispettorati.

5. I compiti dell'Ispettorato micologico sono i seguenti:

a) rilascio delle certificazioni previste dall'articolo 3 del DPR
   376/1995;
b) organizzazione  dei corsi,  a frequenza  facoltativa,  per  la
   preparazione all'esame  per il conseguimento dell'attestato di
   idoneità alla  identificazione delle specie fungine di cui al
   successivo articolo  20;  le  modalità  ed  i  programmi  per
   l'organizzazione di  tali corsi  sono  definiti  dalla  Giunta
   regionale con apposito atto deliberativo;
c) svolgimento  degli esami  per il  rilascio degli  attestati di
   idoneità alla identificazione delle specie fungine;
d) consulenza   micologica  gratuita  alla  cittadinanza  per  il
   riconoscimento   dei    funghi   raccolti,   ai   fini   della
   commestibilità, secondo modalità stabilite dall'Ispettorato;
e) certificazioni   a    pagamento    con  tariffario  regionale,
   rilasciate su  richiesta, a  scopo  commerciale,  sulle  quali
   viene  identificata   la  specie   fungina   e   la   relativa
   commestibilità,  con  le  modalità  stabilite  dalla  Giunta
   regionale con apposito atto deliberativo;
f) collaborazione  con le  strutture sanitarie  per la consulenza
   relativa alla  individuazione di  specie fungine  in  caso  di
   intossicazione da funghi.

Art. 20
(Idoneità alla identificazione dei funghi)

1. L'attestato  di idoneità  alla identificazione  delle  specie
fungine di  cui al  comma 2  dell'articolo 2  del DPR 376/1995 è
rilasciato ai  maggiorenni dall'Azienda  USL in cui è ubicato il
Comune di  residenza del  richiedente. In detto attestato, che è
rilasciato, secondo le modalità previste con apposito atto della
Giunta regionale,  sono elencati i generi e/o le specie di funghi
epigei spontanei per le quali è concessa l'idoneità.

2. Ai fini del rilascio dell'attestato i Direttori Generali delle
Aziende USL  nominano apposite  commissioni esaminatrici  formate
da:

a) due    micologi    segnalati    dall'Ispettorato    micologico
   dell'Azienda USL di cui uno con funzioni di presidente;
b) un operatore di vigilanza dell'Azienda USL;
c) un dipendente dell'Azienda USL con funzioni di segretario.

3. Il  candidato che  non  viene  riconosciuto  idoneo  non  può
sostenere un ulteriore esame prima che siano trascorsi sei mesi e
comunque solo  dopo aver  frequentato uno  dei corsi  organizzati
dall'Azienda USL.

Art. 21
(Autorizzazione al commercio dei funghi epigei spontanei)

1. La vendita dei funghi epigei spontanei freschi, o secchi sfusi
appartenenti  alla   specie  Boletus   edulis,  compresa   quella
effettuata dai  titolari delle autorizzazioni di cui alla legge 9
febbraio 1963  n. 59  "Norme per  la vendita  al pubblico in sede
stabile  dei   prodotti  agricoli   da  parte  degli  agricoltori
produttori  diretti",  è  soggetta  a  specifica  autorizzazione
comunale secondo quanto previsto dal DPR 376/1995.

2. La  vendita dei  funghi epigei  spontanei freschi destinati al
dettaglio  è   consentita  previa   certificazione  di  avvenuto
controllo ai  sensi dell'articolo  3 dello stesso DPR 376/1995 da
parte dell'Ispettorato  micologico dell'Azienda USL, che verifica
a sondaggio, con le modalità indicate dalla Giunta regionale con
apposito atto  deliberativo, da adottare entro centottanta giorni
dall'entrata in vigore della presente legge.

3. L'autorizzazione  di cui  al comma 1 è rilasciata al titolare
dell'attività, e  in essa  deve essere specificato il nome della
persona o  delle persone  in possesso dell'attestato di idoneità
al riconoscimento delle specie fungine, di cui all'articolo 20, o
dell'attestato di micologo di cui al DM 686/1996.

4. L'autorizzazione  al commercio ha validità finchè almeno uno
dei  soggetti   in  possesso   dell'idoneità  di  cui  al  comma
precedente, o  dell'attestato di micologo di cui al DM 686/1996 e
in essa  indicati, continua  ad  esercitare  tale  attività;  la
cessazione dell'attività  ed ogni altra variazione devono essere
comunicate, a cura del titolare ed entro trenta giorni, al Comune
competente.

5. Gli  esercizi che  commercializzano esclusivamente  funghi  in
confezioni non  manomissibili, singolarmente  certificate  da  un
micologo,  e  che  rechino  in  etichetta  il  riferimento  della
certificazione   di    cui   al    comma   2,   non   necessitano
dell'autorizzazione  di  cui  al  comma  1.  Non  è  ammesso  il
frazionamento di tali confezioni.

6. Il  commercio dei  funghi epigei spontanei può effettuarsi in
sede fissa  o in  forma ambulante;  nel caso  in cui il commercio
venga effettuato in forma ambulante, questa deve essere svolta in
apposite aree preventivamente identificate ed indicate dai Comuni
nei giorni e con gli orari dagli stessi definiti.

7.  Le  modalità  di  presentazione  delle  domande  dirette  ad
ottenere l'autorizzazione  di cui  al comma  1 sono  definite con
apposito atto,  da adottare entro centottanta giorni dall'entrata
in vigore della presente legge, dalla Giunta regionale.

8. Al fine di consentire una più efficace funzione di vigilanza,
i Comuni, entro il 31 marzo di ogni anno, inviano al Dipartimento
della Prevenzione  dell'Azienda USL  territorialmente competente,
l'elenco aggiornato  delle  autorizzazioni  rilasciate  nell'anno
precedente.

Art. 22
(Somministrazione e preparazione di alimenti a base di funghi)

1. Per  la preparazione  di alimenti  con funghi  epigei  freschi
spontanei e coltivati, secchi o altrimenti lavorati, gli esercizi
di  somministrazione   e  preparazione  dei  medesimi  utilizzano
esclusivamente le specie indicate negli allegati del DPR 376/1995
e successive modifiche ed integrazioni.

2. Gli  esercizi di  cui al  precedente comma, il cui titolare, o
suo delegato,  non sia  in possesso  dell'attestato di  idoneità
alla identificazione delle specie fungine di cui all'articolo 20,
o dell'attestato  di micologo  di  cui  al  DM  686/1996,  devono
approvvigionarsi esclusivamente  da ditte  autorizzate  ai  sensi
dell'articolo 21  della  presente  legge  o  comunque  utilizzare
prodotti certificati da un micologo di cui al DM 686/1996.

TITOLO IV
VIGILANZA

Art. 23
(Accertamento delle infrazioni)

1. Sono  incaricati dell'accertamento e della contestazione delle
infrazioni alla  presente legge,  secondo le  norme vigenti  e le
rispettive competenze,  gli  agenti  del  Corpo  forestale  dello
Stato,  i  nuclei  antisofisticazioni  e  sanità  dell'Arma  dei
carabinieri, le  guardie venatorie  provinciali,  gli  organi  di
polizia urbana  e rurale,  le aziende  USL, le guardie addette ai
parchi nazionali  e regionali,  gli agenti  e  gli  ufficiali  di
polizia giudiziaria, le guardie volontarie di cui all'articolo 22
terzo  comma   della  legge  regionale  8  novembre  1982  n.  82
"Normativa  per   disciplinare  la   raccolta  dei  prodotti  del
sottobosco e  per la  salvaguardia  dell'ambiente  naturale",  le
guardie ambientali  volontarie di  cui alla  legge  regionale  23
gennaio  1998  n.  7  "Istituzione  del  servizio  volontario  di
vigilanza ambientale".

2. Fermi restando i poteri di accertamento previsti dall'articolo
13, primo  comma, della  legge 24 novembre 1981 n. 689 "Modifiche
al sistema penale", i soggetti incaricati dell'accertamento delle
infrazioni alla  presente  legge  possono  chiedere  l'esibizione
delle autorizzazioni previste dalla presente legge.

Art. 24
(Procedimento sanzionatorio)

1. Il Comune nel cui territorio è stata commessa l'infrazione è
competente  alla   irrogazione  delle   sanzioni   amministrative
previste dalla  presente legge  ed all'introitamento  delle somme
riscosse per le violazioni alle disposizioni di cui al titolo II;
la Regione  è competente  all'irrogazione delle  sanzioni per la
violazione delle disposizioni di cui al titolo III.

2. Per  l'accertamento e  la contestazione  delle  infrazioni  si
osservano  le  disposizioni  della  L.  689/1981  e  della  legge
regionale 12 novembre 1993 n. 85 "Disposizioni per l'applicazione
delle sanzioni amministrative pecuniarie".

3. Gli  agenti incaricati  della vigilanza procedono al sequestro
dei  funghi   epigei  spontanei   detenuti  in  violazione  delle
disposizioni della presente legge.

4. Il  Comune  dispone  sempre,  con  l'ordinanza  ingiuntiva  di
pagamento, la confisca dei funghi epigei spontanei sequestrati.

5.  Il   Comune  provvede  a  distruggere  i  funghi  confiscati,
redigendo apposito verbale.

Art. 25
(Sanzioni amministrative)

1. Per la violazione delle disposizioni di cui al Titolo II della
presente legge si applicano le seguenti sanzioni:

a) da Lire 50.000 a Lire 300.000 per chi effettua la raccolta dei
   funghi  epigei   spontanei  senza   l'autorizzazione  di   cui
   all'articolo 2  ovvero con  autorizzazione scaduta  e per  chi
   effettua la  raccolta nelle  zone di  cui  all'articolo  11  e
   all'articolo 12 senza averne titolo;
b) da   Lire    5.000    a  Lire  30.000  per  il  mancato  porto
   dell'autorizzazione, purchè  venga esibita entro dieci giorni
   dalla contestazione;
c) da Lire 25.000 a Lire 150.000 per la raccolta effettuata oltre
   i limiti massimi consentiti;
d) da  Lire  50.000  a  Lire  300.000  per  la  violazione  delle
   disposizioni di cui all'articolo 9, commi 1 e 2;
e) da    Lire  5.000  a  Lire  30.000  per  la  violazione  delle
   disposizioni di cui all'articolo 9, comma 3;
f) da  Lire 5.000  a Lire  30.000 per  ogni esemplare raccolto di
   Amanita caesarea  allo stato  di ovolo  chiuso, di Hygrophorus
   marzuolus  o  Calocybe  gambosa  [=  Tricholoma  georgii]  con
   diametro del  cappello inferiore  a cm 3, di funghi del gruppo
   Boletus con  un cappello  di diametro  inferiore  a  cm  4,  e
   comunque con un importo massimo di Lire 100.000;
g) da    Lire  5.000  a  Lire  30.000  per  la  violazione  delle
   disposizioni di cui all'articolo 13, comma 3;
h) da  Lire 50.000  a Lire 300.000 per l'esercizio della raccolta
   nelle aree  di cui  all'articolo 13,  comma 4,  salvo sanzioni
   più severe eventualmente stabilite dagli organi di gestione;
i) da  Lire 5.000  a Lire  30.000 per  l'esercizio della raccolta
   nelle aree di cui all'articolo 13, commi 5 e 6;
l) da   Lire  50.000  a  Lit  300.000  per  la  violazione  delle
   disposizioni di cui all'articolo 13, comma 7;
m) da  Lire 25.000  a Lire  150.000 per la violazione dei divieti
   temporanei di cui all'articolo 14;
n) da  Lire 500.000. a Lire 3.000.000 per la tabellazione di aree
   di raccolta  riservata  a  fini  economici  o  di  raccolta  a
   pagamento, in  assenza di  regolare autorizzazione  e/o per il
   mancato rispetto  delle disposizioni contenute nei regolamenti
   di gestione.

2. Per  la violazione  delle disposizioni  di cui  al Titolo  III
della presente legge si applicano le seguenti sanzioni:

a) da Lire 250.000 a Lire 1.500.000 per la violazione delle norme
   di cui  all'articolo 18, e all'articolo 21, commi 1, 2, 3, 4 e
   5;
b) da  Lire 100.000  a  Lire  600.000  per  la  violazione  delle
   disposizioni di cui all'articolo 21, comma 6;
c) da  Lire 250.000  a Lire  1.500.000 per  la  violazione  delle
   disposizioni di cui all'articolo 22.

TITOLO V
NORME FINANZIARIE E FINALI

Art. 26
(Norme finanziarie)

1.  I   proventi  derivanti  dal  rilascio  delle  autorizzazioni
personali alla raccolta sono incamerati direttamente dai Comuni i
quali trattengono  il dieci  per cento  delle  somme  introitate.
Entro il  31 gennaio  di ogni  anno  i  Comuni  trasferiscono  il
novanta per  cento delle somme riscosse alla Regione che provvede
a ripartire l'ottanta per cento alle Comunità montane e il venti
per cento alle Province.

2. Dette  somme vengono  corrisposte per il venticinque per cento
sulla base  della  superficie  territoriale  e  per  il  restante
settantacinque per cento sulla base della superficie boscata.

3.  I   proventi  derivanti  dal  rilascio  delle  autorizzazioni
turistiche sono incamerati dai Comuni che le rilasciano.

4. I proventi derivanti dal rilascio delle autorizzazioni vengono
impiegati,  secondo   le  finalità  della  presente  legge,  per
finanziare interventi  di miglioramento  dell'ambiente  naturale,
per l'attività di vigilanza ed ogni altra attività connessa con
l'attuazione della presente legge.

5. Le  Province  e  le  Comunità  montane  inviano  alla  Giunta
regionale, congiuntamente  a quello  relativo alle autorizzazioni
rilasciate,  un   riepilogo  delle   somme  introitate  nell'anno
precedente.

6. Agli  oneri derivanti  dall'applicazione della presente legge,
decorrenti dall'anno  1999, stimati  in Lire.  35.000.000, si  fa
fronte  con  le  disponibilità  del  Capitolo  24170  che  viene
modificato nella  declaratoria come  segue "INTERVENTI ATTUAZIONE
NORMATIVA RELATIVA  DISCIPLINA  RACCOLTA  PRODOTTI  SOTTOBOSCO  E
SALVAGUARDIA AMBIENTE  NATURALE (LR 8.11.82 N. 82 e LR 22.03.1999
n. 16).

7. Gli  oneri derivanti  dall'attuazione della presente legge per
gli anni  successivi al 1999 sono determinati e trovano copertura
con la legge di bilancio.

Art. 27
(Norme transitorie)

1. Entro  sei mesi  dall'entrata in vigore della presente legge i
Direttori Generali delle Aziende USL istituiscono gli Ispettorati
micologici.

2. Entro  ventiquattro mesi dall'entrata in vigore della presente
legge  tutti  gli  esercenti  devono  essere  in  possesso  della
autorizzazione prevista all'articolo 21.

3. Gli  enti di  gestione dei  parchi, delle  riserve naturali  e
delle aree  protette di  interesse locale  di cui alla LR 49/1995
adeguano i  propri regolamenti  alle norme  della presente  legge
entro novanta  giorni dall'entrata  in vigore  della stessa;  nel
caso in cui tali regolamenti non siano stati adottati e fino alla
loro entrata in vigore la raccolta dei funghi epigei spontanei è
disciplinata dalla presente legge.

4. I  regolamenti e  le ordinanze adottate da Province, Comunità
montane e  Comuni al fine di regolamentare la raccolta dei funghi
epigei  spontanei   cessano  di   avere  efficacia   al   momento
dell'entrata in vigore della presente legge.

5. Le  autorizzazioni alla  raccolta dei  funghi epigei spontanei
rilasciate, ai  sensi della  LR 82/1982, dalle Comunità montane,
dalle Province  e dai  Comuni entro  la data di entrata in vigore
della  presente  legge,  mantengono  la  loro  validità  e  sono
equiparate, a tutti gli effetti, a quelle corrispondenti previste
dalla presente  legge; dette autorizzazioni decadono, a tutti gli
effetti, trascorsi  dodici  mesi  dall'entrata  in  vigore  della
presente legge.

6. Entro dodici mesi dall'entrata in vigore della presente legge,
i titolari  di concessioni  rilasciate ai  sensi dell'articolo  5
della LR  64/1976 e  successive modificazioni, possono richiedere
l'autorizzazione alla  costituzione di aree di raccolta riservata
a fini  economici o  di raccolta a pagamento anche in deroga alle
percentuali stabilite all'articolo 15.

Art. 28
(Modifiche ed abrogazioni)

1. Nella rubrica del titolo III della LR 82/1982 sono abrogate le
parole "ed ai funghi".

2. All'articolo 10, lettera a), della LR 82/1982 sono abrogate le
parole "i funghi epigei, siano o no essi commestibili".

3. All'articolo  11, quarto comma, della LR 82/1982 sono abrogate
le parole "e dei funghi".

4. All'articolo 23, secondo comma, della LR 82/1982 sono abrogate
le parole  "e a  chi pone  in  vendita  o  commercia  funghi  con
caratteristiche di cui all'articolo 17 III comma".

5. Sono abrogati gli articoli 16, 17 e 24 della LR 82/1982.

Art. 29
(Norma finale)

1. Per  quanto non  espressamente previsto  dalla presente legge,
valgono le  disposizioni di  cui  alla  L.  352/1993  ed  al  DPR
376/1995.

La presente  legge è  pubblicata sul  Bollettino Ufficiale della
Regione. è fatto obbligo a chiunque spetti di osservarla e farla
osservare come legge della Regione Toscana.

Marcucci
(incaricata con DPGR n. 221/15.6.95)

Firenze, 22 marzo 1999

La presente  legge è  stata approvata dal Consiglio Regionale il
16.02.1999 ed  è stata  vistata dal  Commissario del  Governo il
17.03.1999.



PRODOTTI AGRICOLI
COMMERCIO
PARCHI

