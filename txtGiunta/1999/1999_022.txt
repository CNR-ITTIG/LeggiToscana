Interventi educativi per l'infanzia e gli adolescenti.

Il Consiglio Regionale ha approvato il 10-03-1999
Il Commissario del Governo ha apposto il visto il 09-04-1999
Il Presidente  della Giunta  Regionale promulga la seguente legge
regionale:

TITOLO I
DISPOSIZIONI GENERALI

ARTICOLO 1
(Finalità)

1. La  Regione, con  la presente  legge definisce il quadro degli
interventi educativi rivolti all'infanzia e agli adolescenti, non
ricompresi dalla  LR 3  ottobre 1997,  n.  72  (Organizzazione  e
promozione di  un sistema  di diritti  di cittadinanza  e di pari
opportunità: riordino  dei servizi  socio-assistenziali e socio-
sanitari  integrati),  tesi  a  garantire  i  diritti  di  questi
soggetti sociali,  e a  tal fine  promuove e  coordina interventi
educativi  unitari   e  globali,   tesi  alla  piena  e  completa
realizzazione dei diritti della persona, anche attraverso la loro
integrazione con  quelli sociali  e sanitari, con quelli relativi
alla casa,  all'istruzione, al diritto allo studio, alla cultura,
al tempo  libero, alla  formazione, al lavoro e a tutti gli altri
interventi finalizzati al benessere della persona.

2. La  Regione opera  nel rispetto dei principi della convenzione
ONU, recepita  con legge  27 maggio  1991,  n.  176  Ratifica  ed
esecuzione della  Convenzione sui  diritti del fanciullo, fatta a
New York  il 20 novembre 1989, della quale assume le finalità, a
fondamento  degli   interventi   educativi   per   l'infanzia   e
l'adolescenza.

3.  A  tal  fine  la  programmazione  e  la  realizzazione  degli
interventi  educativi   si  informa  ai  principi  del  pieno  ed
inviolabile  rispetto  della  libertà  e  della  dignità  della
persona, della  solidarietà, dell'uguaglianza  di  opportunità,
sia in relazione alle condizioni fisiche, culturali e sociali che
tra uomo  e  donna,  della  valorizzazione  della  differenza  di
genere, della  partecipazione, dell'autonomia e dell'autogoverno,
dell'autorganizzazione, della integrazione delle diverse culture,
garantendo   il    diritto   all'educazione,   all'istruzione   e
promuovendo la  qualità  della  vita,  lo  sviluppo  armonico  e
completo della  identità personale e sociale dei bambini e delle
bambine, la partecipazione attiva alla vita sociale, culturale ed
economica, la  realizzazione  individuale  e  la  socializzazione
dell'infanzia e  dell'adolescenza,  privilegiando  l'ambiente  ad
esse più  confacente ovvero  la famiglia  naturale,  adottiva  o
affidataria.

4.  La   Regione  indica,   quale  principio   prioritario  della
programmazione  degli  interventi  educativi,  la  partecipazione
delle parti sociali al processo decisionale pubblico, da attuarsi
attraverso lo strumento della concertazione.

TITOLO II
SOGGETTI, PROGRAMMAZIONE E ORGANIZZAZIONE

CAPO I
I SOGGETTI ISTITUZIONALI

ARTICOLO 2
(La Regione)

1.  La   Regione,  nell'ambito  degli  obiettivi  generali  della
programmazione, approva:

a) il  Piano di  indirizzo per  gli interventi educativi, redatto
   con il  concorso di  enti locali,  istituzioni pubbliche e dei
   soggetti privati operanti nel settore;
b) i Regolamenti di attuazione della presente legge.

2. La Regione esercita le seguenti funzioni:

a) programmazione,  indirizzo e  coordinamento  degli  interventi
   educativi;
b) definizione  dei criteri  per l'istituzione, la gestione ed il
   controllo dei  servizi, nonché  degli  standard  strutturali,
   qualitativi ed organizzativi che li connotano;
c) definizione  dei  requisiti  minimi  per  l'ottenimento  della
   autorizzazione al funzionamento delle strutture e dei servizi,
   nonché dei  requisiti qualitativi  aggiuntivi  necessari  per
   l'accreditamento;
d) definizione di modalità e strumenti per il monitoraggio della
   qualità, la verifica e la valutazione dei servizi;
e) controllo  e verifica  dell'attuazione del  Piano di indirizzo
   per gli interventi educativi;
f) ripartizione delle risorse finanziarie trasferite dallo Stato,
   secondo  i   criteri  previsti   dalle  specifiche   leggi  di
   finanziamento;
g) ripartizione delle risorse regionali destinate agli interventi
   per la realizzazione del Piano di indirizzo per gli interventi
   educativi;
h) promozione  e coordinamento  di interventi educativi unitari e
   globali a livello regionale.
i) realizzazione,  sentiti  i  Comuni  interessati,  di  progetti
   innovativi e sperimentali di interesse regionale.

3. La  Regione per  il raggiungimento  delle  finalità  e  degli
obiettivi della  presente legge,  promuove attività  di  studio,
ricerca,  documentazione,   e   la   sperimentazione   sui   temi
concernenti la  condizione dell'infanzia  e dell'adolescenza, con
la collaborazione dell'Università, di Enti e Istituti di ricerca
e di documentazione, secondo le previsioni del Piano regionale di
indirizzo per  gli interventi  educativi, e  persegue altresì il
coordinamento e  l'integrazione dei flussi informativi con quelli
attinenti  all'intervento   sociale  al   fine  di  ottenere  una
rappresentazione globale  delle problematiche,  anche avvalendosi
dell'Osservatorio  Sociale   di  cui  all'articolo  64  della  LR
72/1997.

4. Le  funzioni di  cui al  presente articolo  sono svolte  dalla
Regione in  collaborazione con  le agenzie educativi presenti nel
territorio, ed in particolare con l'istituzione scolastica.

ARTICOLO 3
(La Provincia)

1. La  Provincia, ai sensi dell'art. 14, comma 2 della L.8 giugno
1990, n. 142, "Ordinamento delle autonomie locali", concorre alla
elaborazione del piano regionale di indirizzo di cui all'art. 6.

2. In particolare la Provincia:

a) concorre  alla definizione del piano zonale per gli interventi
   educativi di  cui all'art.  8 della  presente legge, approvato
   dall'articolazione zonale  della Conferenza dei Sindaci di cui
   all'art. 12  della LR  72/1997,  al  fine  di  coordinare  gli
   interventi di propria competenza;
b) partecipa, in relazione agli interventi di propria competenza,
   alle sedute  della articolazione  zonale della  Conferenza dei
   Sindaci, che  hanno ad  oggetto la formazione e l'adozione del
   piano zonale per gli interventi educativi;
c) elabora   ed  attua  progetti  ed  interventi  in  materia  di
   orientamento  e   formazione  professionale   ai  sensi  della
   normativa vigente in materia.

3. Le  funzioni di  cui al  presente articolo  sono svolte  dalla
Provincia in collaborazione con le agenzie educative presenti nel
territorio, ed in particolare con l'istituzione scolastica.

ARTICOLO 4
(Il Comune)

1. Il  Comune è  l'ente titolare  delle funzioni  in materia  di
servizi ed interventi educativi di cui alla presente legge.

2. Il  Comune gestisce  i servizi  e gli  interventi  di  propria
competenza in uno dei seguenti modi:

a) in  forma diretta,  anche tramite gli strumenti previsti dalla
   L. 8 giugno 1990 n. 142;
b) in  associazione con  uno, più  o tutti  i Comuni  ricompresi
   nella  zona  socio-sanitaria  di  cui  all'art.  19  della  LR
   72/1997, attraverso le forme previste dalla L.142/1990;
c) mediante delega alla Comunità montana.

3.  I   Comuni  concorrono  alla  programmazione  regionale,  nel
rispetto delle  indicazioni  contenute  nel  Piano  regionale  di
indirizzo di  cui all'articolo  6, mediante  programmi e progetti
educativi  contenuti   nel  Piano   comunale   annuale   relativo
all'offerta complessiva  degli interventi  educativi di  cui alla
presente legge.  Il Piano  comunale annuale  comprende  l'offerta
complessiva degli interventi educativi ed in particolare:

- i  servizi erogati  direttamente o attraverso i soggetti di cui
  al comma 6;
- i programmi e i progetti educativi comunali attuativi del piano
  di indirizzo regionale;
- progetti,   interventi,  attività  complementari  e  organiche
  presentate o  concordate con  le agenzie educative presenti nel
  territorio, ed in particolare con l'istituzione scolastica, con
  le organizzazioni  del volontariato,  dell'associazionismo, del
  privato sociale, nonché dei privati, o di reti anche informali
  di persone e famiglie.

4. L'articolazione  zonale della Conferenza dei Sindaci valuta il
Piano annuale, di cui al precedente comma, per la parte attuativa
degli obiettivi  del Piano regionale di indirizzo, e individua le
priorità per la formazione del Piano di zona.

5. Il  Comune gestisce  nelle forme  prescelte, anche avvalendosi
dei soggetti  iscritti agli  albi relativi  di cui alle LL.RR. 26
aprile 1993  n. 28 e successive modificazioni ed integrazioni, 28
gennaio 1994  n. 13  e successive  modifiche e  integrazioni e  9
aprile 1990  n. 36  e successive  modificazioni  e  integrazioni,
relative   al    volontariato,   alla    cooperazione    sociale,
all'associazionismo e  di  altri  soggetti  del  privato  sociale
riconosciuti idonei  ai sensi  dell'art. 25  della LR  72/1997, i
propri interventi  contenuti nei piani educativi zonali approvati
ai  sensi  dell'articolo  8  comma  5  della  presente  legge,  e
sostenuti da finanziamenti regionali.

6.I Comuni per l'erogazione dei servizi nell'ambito delle risorse
programmate, possono  convenzionarsi con  Enti pubblici e privati
accreditati ai  sensi dell'art.  5 e autorizzare i cittadini alla
fruizione delle  prestazioni e  servizi di  rete tramite appositi
buoni-servizio,   le   cui   modalità   di   attribuzione   sono
disciplinate da  apposito regolamento comunale da adottarsi entro
sei mesi dall'entrata in vigore del rispettivo Regolamento di cui
all'articolo  11.  In  presenza  delle  suddette  convenzioni,  i
Comuni, anche  in forma  associata, assicurano  il  coordinamento
tecnico  pedagogico  con  gli  altri  analoghi  servizi  pubblici
eventualmente presenti sul proprio territorio.

7. Le  strutture pubbliche  che erogano  i servizi  di  cui  alla
presente legge  devono esser  in possesso dei requisiti richiesti
dal  rispettivo   Regolamento  di   cui  all'articolo   11,   per
l'accreditamento dei soggetti privati.

CAPO II
I SOGGETTI PRIVATI

ARTICOLO 5
(Autorizzazione e accreditamento)

1. I  Comuni autorizzano  soggetti privati ad istituire e gestire
servizi di  carattere  educativo  nel  rispetto  della  normativa
vigente.

2. L'autorizzazione  è rilasciata  dal Comune nel cui territorio
sono ubicati  i servizi  e le  strutture in  cui si realizzano le
attività, nel rispetto delle prescrizioni dei Regolamenti di cui
all'articolo 11.

3. Il  Comune, nel rispetto delle prescrizioni dei Regolamenti di
cui  all'articolo   11  e  del  Piano  comunale  annuale  di  cui
all'articolo 4, comma 3, e nell'ambito delle risorse programmate,
concede,  ai   soggetti  privati   che  ne   facciano  richiesta,
l'accreditamento ai fini del convenzionamento di cui all'articolo
4, comma 6.

CAPO III
STRUMENTI, PROCEDURE DELLA PROGRAMMAZIONE ED AMBITI TERRITORIALI

ARTICOLO 6
(Piano regionale di indirizzo per gli interventi educativi)

1. Il  Piano regionale  di indirizzo per gli interventi educativi
è l'atto  di programmazione settoriale con cui la Regione, anche
con  riferimento   alle  priorità   individuate  dal   programma
regionale di  sviluppo, definisce,  coordina ed integra tra loro,
le politiche educative.

2. Il  Piano è  costituito da due parti distinte, la prima delle
quali orienta  ed indirizza  gli interventi  di competenza  degli
Enti  locali,   al  fine   di   rendere   omogenei   ed   elevare
progressivamente gli  standard delle  prestazioni  educative,  la
seconda specifica  e rende  operativi  i  progetti  di  interesse
regionale, di  cui al precedente articolo 2, comma 2, lettera i),
individuati dal programma regionale di sviluppo.

3. La  prima parte  del Piano  regionale  di  indirizzo  per  gli
interventi educativi, relativa agli interventi degli enti locali,
è a sua volta articolata in tre parti:

a) il  programma finanziario annuale, con il quale sono assegnate
   alle zone, di cui all'articolo 8, e agli eventuali progetti di
   interesse  regionale,   le  risorse   allocate  nel   bilancio
   regionale, indicando:

   1. la   disponibilità    complessiva    delle    risorse    e
      l'indicazione delle  fonti relative  di finanziamento,  con
      evidenza dei relativi capitoli di bilancio e specificazione
      di  eventuali   vincoli  di   destinazione   derivanti   da
      finanziamenti statali o comunitari;
   2. l'eventuale individuazione per tipologia di spesa;
   3. l'eventuale   stanziamento    riservato    ai  progetti  di
      interesse regionale, non superiore al dieci per cento della
      disponibilità complessiva;
   4. la  quota delle  risorse complessive, compresa tra il dieci
      per cento  ed il  venti per cento, attribuita ai Comuni che
      adottano la  forma associata di gestione con tutti i Comuni
      ricompresi nella  zona di  cui all'articolo 8, comma 1, per
      la parte prevalente degli interventi educativi;
   
b) Il disciplinare di attuazione, contenente:

   1. i  criteri e  i parametri  oggettivi di  ripartizione tra i
      diversi ambiti territoriali, determinati tenendo conto, tra
      l'altro, dei  servizi e  progetti esistenti nelle zone, dei
      bisogni  rilevati   nell'ambito  dell'Osservatorio  sociale
      regionale, delle  indicazioni fornite dai soggetti titolari
      delle funzioni  con distinta  evidenza per  i finanziamenti
      statali;
   2. le  modalità e  procedure essenziali  per l'elaborazione e
      l'adozione del piano zonale per gli interventi educativi;
   3. le     modalità    di    monitoraggio,    valutazione    e
      documentazione;
   4. i termini e modalità di rendicontazione;
   5. gli  eventuali interventi  sanzionatori o  surrogatori e le
      condizioni e modalità di eventuale revoca e ridestinazioni
      dei finanziamenti;
   
c) Il dispositivo di piano, comprendente:

   1. gli  obiettivi generali  cui deve  essere rivolta  l'azione
      degli enti locali e le priorità da assumere;
   2. le  tipologie e  le  caratteristiche  degli  interventi  da
      privilegiare;
   3. le  forme di  raccordo e di integrazione tra gli interventi
      educativi e quelli di assistenza sociale;
   4. i  criteri generali  per la  valutazione e la selezione dei
      progetti  e  degli  interventi  e  per  l'attribuzione  dei
      finanziamenti ai  destinatari, con  previsione di eventuali
      vincoli  di   concorso  finanziario  e  di  fattispecie  di
      esclusione;
   5. la    definizione  degli  indicatori  per  la  verifica  di
      efficacia degli interventi;
   6. gli   eventuali    altri    interventi  previsti  ai  sensi
      dell'articolo 10, comma 1, lettera c).
   
4. La  seconda parte  del Piano  regionale di  indirizzo per  gli
interventi educativi, relativa ai progetti di interesse regionale
contiene:

a) la  specificazione di  ciascun progetto  in  conformità  alle
   disposizioni della presente legge;
b) la  ripartizione tra  i progetti,  delle  risorse  finanziarie
   recate dal  bilancio regionale,  relativamente agli interventi
   diretti della Regione nel settore di competenza del piano;
c) le  determinazioni tecnico  progettuali e  le modalità  ed  i
   tempi di attuazione;
d) le  forme di  collaborazione,  anche  mediante  convenzioni  o
   accordi di  programma, con i soggetti istituzionali, sociali e
   privati il  cui concorso  è necessario  per la  realizzazione
   degli interventi;
e) le  metodologie per la valutazione e la verifica degli effetti
   che  ciascun   progetto  produce   negli  ambiti  territoriali
   interessati;
f) i  progetti attivati  dalla Regione  con  quote  riservate  di
   finanziamenti derivanti da leggi statali.

ARTICOLO 7
(Elaborazione e approvazione del Piano regionale di indirizzo per
gli interventi educativi)

1. La Giunta Regionale predispone il Piano regionale di indirizzo
per gli interventi educativi assicurando la partecipazione, anche
mediante forme  di concertazione,  dei soggetti  istituzionali  e
sociali interessati.

2. La  Giunta Regionale,  acquisiti i  pareri di  cui al comma 1,
presenta il  Piano regionale  di  indirizzo  per  gli  interventi
educativi al  Consiglio Regionale per la sua approvazione, almeno
tre mesi  prima della  data di  prevista decorrenza;  il Piano ha
validità  triennale,   di  norma   coincidente  con  quella  del
programma  regionale   di  sviluppo  e  ne  segue  i  criteri  di
scorrimento  e   le  modalità   di  aggiornamento.  Il  relativo
programma finanziario  è aggiornato  di  norma  annualmente;  il
dispositivo di  piano e il disciplinare di attuazione mantengono,
di norma,  la loro  validità per  l'intero arco di efficacia del
piano e  sono  modificati  soltanto  quando  se  ne  presenti  la
necessità.

3. Ai  fini della formazione del Piano regionale di indirizzo per
gli interventi  educativi, il  Consiglio regionale  definisce, su
proposta della  Giunta, direttive  in ordine  alle  modalità  di
raccordo e  di integrazione  tra il  Piano Regionale di indirizzo
per gli  interventi educativi,  il  Piano  di  indirizzo  per  il
diritto  allo  studio,  il  Piano  integrato  sociale  regionale,
secondo quanto previsto dall'art. 10, comma 3, della LR 72/1997.

4. In  concomitanza con  la presentazione  del Piano Regionale di
indirizzo e  del suo aggiornamento, la Giunta Regionale è tenuta
a presentare  una dettagliata  relazione al  Consiglio  Regionale
contenente un'analisi  sui risultati  conseguiti  nell'attuazione
della presente  legge nell'anno  precedente. La  relazione dovrà
contenere un rendiconto finanziario per ogni Piano di Zona con la
quantificazione dei soggetti beneficiari dei singoli interventi.

ARTICOLO 8
(La zona: il piano zonale per gli interventi educativi)

1. L'ambito  territoriale di  associazione tra  i Comuni  per  la
programmazione  e   la  realizzazione   di  interventi  educativi
coordinati ed integrati, e di riferimento per l'allocazione delle
risorse necessarie a garantirne l'efficienza con il conseguimento
degli obiettivi  della programmazione  zonale, è  la zona di cui
all'articolo 19 della LR 72/1997.

2. Il  piano zonale per gli interventi educativi è l'atto in cui
sono riassunti, coordinati e integrati, i programmi ed i progetti
di intervento  dei comuni, della Provincia e degli altri soggetti
pubblici o  privati, di  cui al  precedente articolo  4, comma 3;
esso individua  l'entità dei  finanziamenti messi a disposizione
per ciascun  progetto da  parte dei  Comuni e  gli altri soggetti
pubblici   o    privati,   le   risorse   regionali   integrative
eventualmente necessarie per la completa realizzazione di ciascun
programma o progetto, ed i rispettivi soggetti attuatori.

3. Il  piano  zonale  per  gli  interventi  educativi  definisce,
altresì,  le   modalità  di  realizzazione  dei  progetti,  gli
obiettivi che si intendono perseguire, i tempi di attuazione, gli
indicatori di  verifica dell'efficacia  e  della  qualità  degli
interventi.

4. In  particolare il  piano zonale  per gli interventi educativi
deve prevedere  l'integrazione ed  il coordinamento con le azioni
per il  diritto allo studio e con i progetti integrati di area di
cui agli  articoli 9  e 10  della  LR  19  giugno  1981,  n.  53,
"Interventi  per   il  diritto   allo   studio",   e   successive
modificazioni.

5.  Il  piano  zonale  degli  interventi  educativi  concorre  al
coordinamento degli  interventi di politica sociale, assumendo le
indicazioni di  cui all'art.  28, comma  2, della  LR 72/1997  ed
individuando  specificatamente   i  programmi  e  gli  interventi
educativi che afferiscono ai progetti integrati di sostegno, atti
a garantire  risposte globali ai bisogni rilevati e contenuti nel
piano zonale  di assistenza  sociale ai sensi dell'art. 11, comma
1, della LR 72/1997.

6. Il  piano zonale  per gli  interventi educativi è approvato e
trasmesso alla  Giunta Regionale,  ai fini di cui all'articolo 6,
comma  3,   lettera  b)   della  presente  legge,  a  cura  della
articolazione territoriale  della Conferenza  dei Sindaci  di cui
all'articolo 12  della LR  72/1997, entro  i termini indicati dal
Piano regionale di indirizzo per gli interventi educativi.

7. La  Provincia può  trasmettere alla  Giunta Regionale  propri
pareri ed osservazioni nell'ambito delle materie di competenza in
merito al piano zonale per gli interventi educativi.

TITOLO III
GLI INTERVENTI EDUCATIVI

ARTICOLO 9
(Finalità degli interventi)

1. Gli  interventi educativi  sono rivolti  all'infanzia  e  agli
adolescenti e  sono realizzati  con contenuti e modalità tali da
assicurare la  massima diversificazione dell'offerta in relazione
ai diritti  dei cittadini, l'elasticità dell'organizzazione e la
flessibilità delle  risposte per  un loro adeguamento ai diversi
bisogni.

2. Le  modalità programmatorie  ed operative  saranno tese  alla
integrazione delle  politiche  rivolte  ai  cittadini  utenti  ed
all'ottimizzazione dell'uso  delle risorse,  secondo i criteri di
economicità e qualità degli interventi.

3. La  Regione assume altresì, all'interno degli strumenti della
programmazione, le  finalità proprie delle seguenti tipologie di
intervento:

a) servizi educativi per la prima infanzia;
b) servizi ricreativi ed educativi per il tempo libero, anche nei
   periodi di sospensione delle attività didattiche;
c) azioni  positive per la promozione dei diritti dell'infanzia e
   dell'adolescenza,   per   l'esercizio   dei   diritti   civili
   fondamentali,   per    il   miglioramento   e   la   fruizione
   dell'ambiente urbano  e naturale  da parte  dei minori, per lo
   sviluppo del benessere e della qualità della vita dei minori,
   per la  valorizzazione, nel rispetto di ogni diversità, delle
   caratteristiche culturali ed etniche.

4. Fermi  restando gli  obiettivi di cui all'articolo 34 della LR
72/1997, la  Regione, al  fine di  assicurare  l'efficacia  degli
interventi, persegue:

a) la promozione di interventi educativi a partire dai primi anni
   di vita  che assolvano  a compiti  di prevenzione  rispetto  a
   difficoltà  nei  percorsi  di  crescita  dei  bambini  e  dei
   ragazzi;
b) la  valorizzazione in  ogni tipologia  di  intervento  di  una
   progettazione   pedagogica   che   attenga   alla   dimensione
   organizzativa, relazionale e culturale del servizio stesso;
c) l'integrazione  e  il  coordinamento  dei  diversi  interventi
   sociali, culturali e formativi;
d) la  messa  in  rete  dei  servizi  e  delle  opportunità  per
   coordinare  le   risorse  e  per  favorirne  la  fruizione  in
   relazione ai diversi bisogni dei bambini e delle famiglie;
e) la   realizzazione    di    attività    nelle  scuola  ed  in
   collaborazione con  essa per  dare continuità agli interventi
   educativi nel tempo dell'extrascuola.

ARTICOLO 10
(Tipologie degli interventi)

1. Gli interventi di cui all'articolo 9, comma 1, consistono in:

a) servizi  di nido  di infanzia, e nuove tipologie organizzative
   di servizi educativi complementari al nido;
b) interventi  di  continuità  educativa  per  il  tempo  libero
   rivolti all'infanzia ed agli adolescenti;
c) ogni altro intervento ritenuto utile per dare risposta a nuovi
   e diversi bisogni.

ARTICOLO 11
(Regolamenti di attuazione)

1. Il  Consiglio regionale, entro sei mesi dall'entrata in vigore
della presente  legge, approva  i Regolamenti che disciplinano le
modalità  di   rilascio  e   di  revoca   dell'autorizzazione  e
dell'accreditamento per  i servizi  di cui agli articoli 12 e 13,
nonché all'art.  15 limitatamente  a quelli che si realizzano in
forma residenziale,  prevedendo,  in  particolare,  per  ciascuna
tipologia di intervento:

a) i requisiti tecnico-strutturali;
b) gli standard minimi di idoneità degli ambienti;
c) i moduli operativi ed organizzativi;
d) i  requisiti ed  i titoli  di studio degli operatori, compresa
   l'applicazione dei  contratto di lavoro relativo alle mansioni
   svolte;
e) la formazione continua del personale;
f) le    modalità    di  partecipazione  delle  famiglie  utenti
   all'accesso e alla gestione dei servizi.

2. I  Regolamenti disciplinano  altresì  i  requisiti  ulteriori
richiesti al  fine dell'accreditamento  dei servizi realizzati da
parte dei  privati, comprendendovi, per quanto riguarda i servizi
di cui all'articolo 12, il coordinamento tecnico pedagogico.

ARTICOLO 12
(Nido di infanzia)

1. Il  nido di infanzia, come servizio educativo e sociale per la
prima infanzia  aperto a  tutti i bambini di età compresa da tre
mesi a  tre anni,  senza alcuna discriminazione, ove si assicura,
quotidianamente, la  realizzazione  di  programmi  educativi,  il
gioco, i pasti ed il riposo pomeridiano, concorre con le famiglie
alla crescita,  cura, formazione  e socializzazione  dei bambini,
nella prospettiva del loro benessere psicofisico e dello sviluppo
delle loro  potenzialità cognitive,  affettive  e  sociali,  nel
quadro di  una politica  per la  prima infanzia  e del diritto di
ogni  soggetto   all'educazione,  nel   rispetto  della   propria
identità individuale, culturale e religiosa.

2. Il  nido di  infanzia consente alle famiglie modalità di cura
dei figli in un contesto esterno a quello familiare attraverso un
loro affidamento  quotidiano e  continuativo a  figure diverse da
quelle parentali  con specifica  competenza  professionale  e  le
sostiene, con  particolare attenzione  ai  nuclei  monoparentali,
nella cura  dei figli  e nelle scelte educative, anche ai fini di
facilitare l'accesso  delle donne  al lavoro  e per promuovere la
conciliazione delle  scelte professionali e familiari di entrambi
i genitori in un quadro di pari opportunità tra sessi.

3. In  rapporto alle  scelte educative  e alle  condizioni  socio
professionali dei  genitori e  alle esigenze  locali, i  nidi  di
infanzia  possono   prevedere  modalità   organizzative   e   di
funzionamento diversificate sia rispetto ai tempi di apertura dei
servizi, nidi a tempo pieno e nidi a tempo parziale, sia rispetto
alla loro ricettività, ferma restando l'elaborazione di progetti
pedagogici  specifici   in  corrispondenza   dei  diversi  moduli
organizzativi. I  nidi di  infanzia a tempo parziale garantiscono
comunque i servizi di mensa e riposo pomeridiano.

4. A  fronte di  particolari esigenze  sociali  ed  organizzative
possono  essere   istituiti  nidi   di  infanzia   che  prevedano
l'accoglienza di  un numero ridotto di bambini, micro nidi, anche
quali servizi  aggregati ad  altri servizi  per  l'infanzia  già
funzionanti.  La   ricettività  minima   del  micro  nido  sarà
determinata dal regolamento di cui al precedente articolo 11.

ARTICOLO 13
(Servizi educativi complementari per la prima infanzia)

1.  I   servizi  integrativi   si  configurano  come  luoghi  con
caratteristiche educative,  ludiche, culturali  e di aggregazione
sociale, rivolti  ai bambini,  anche insieme  ai loro  genitori o
adulti accompagnatori.  Tali servizi  hanno come obiettivo quello
di ampliare  l'azione dei  nidi di  infanzia, garantendo risposte
flessibili e  differenziate alle  esigenze delle  famiglie e  dei
bambini attraverso  soluzioni diversificate sul piano strutturale
e organizzativo.

2. I servizi integrativi possono comprendere:

a) servizi  con carattere educativo e ludico, organizzati secondo
   il criterio della flessibilità, per bambini da tre mesi a tre
   anni,  con   la  presenza  di  genitori,  familiari  o  adulti
   accompagnatori che  quotidianamente concorrono, in un contesto
   che garantisca  occasioni di  socialità  e  di  gioco  per  i
   bambini e  di incontro e comunicazione per gli adulti in spazi
   opportunamente attrezzati  ed organizzati,  alla realizzazione
   dei programmi  educativi, e condividono opportunità di scambi
   sociali ed  esperienze significative,  sostenute da  operatori
   con specifiche  competenze professionali,  in  una  logica  di
   corresponsabilità tra  adulti genitori  ed educatori  (centri
   per bambini e genitori);
b) servizi  e progetti  educativi e  ludici, in  cui  si  possano
   effettuare  esperienze  di  socializzazione  con  i  coetanei,
   rivolti ai  bambini in  età compresa tra i diciotto mesi ed i
   tre anni,  affidati ad  educatori  con  specifiche  competenze
   professionali, per  fruizioni  temporanee  o  saltuarie  nella
   giornata, anche  senza la  presenza dei  genitori,  con  turni
   organizzati secondo  criteri di  massima  flessibilità.  Tali
   servizi garantiscono  la disponibilità  di un  ambito di cura
   per i  bambini, organizzato  ed attrezzato per consentire loro
   opportunità educative,  di  socialità  e  comunicazione  con
   propri coetanei  e si  differenziano dai nidi a tempo parziale
   in quanto privi di servizi di mensa e di riposo pomeridiano;
c) c.  servizi educativi  e di  cura sia  presso il  domicilio di
   famiglie con bambini di età inferiore ai tre anni disponibili
   ad aggregarsi  e a  mettere a disposizione spazi domestici per
   l'affidamento, in  modo stabile e continuativo, della cura dei
   figli a educatori con specifiche caratteristiche professionali
   appositamente formati  a questo  scopo (educatore  familiare),
   sia  presso   il  domicilio   degli  educatori   (educatore  a
   domicilio), con le stesse caratteristiche di professionalità,
   nonché di  stabilità e  continuità degli  interventi, sulla
   base di  standard strutturali ed organizzativi individuati nel
   Regolamento di cui al precedente articolo 11.

ARTICOLO 14
(Regolamenti comunali)

1. Il Comune, nell'ambito del proprio Regolamento, da adeguarsi a
seguito dell'approvazione  dei  Regolamenti  regionali  attuativi
della presente  legge, determina le modalità di funzionamento, i
criteri di  accesso alle diverse tipologie di servizi e determina
le misure  a sostegno  per l'accesso  ai  servizi  medesimi,  con
particolare attenzione  ai nuclei mono-parentali, alle condizioni
socio-economiche e professionali dei genitori, nonché ai bambini
portatori di handicap.

ARTICOLO 15
(Interventi di  continuità educativa per il tempo libero rivolti
all'infanzia ed agli adolescenti)

1. Gli  interventi di continuità educativa per il tempo libero e
nei periodi  di sospensione  delle attività scolastiche, rivolti
all'infanzia   e    all'adolescenza,   si   concretizzano   nella
realizzazione di progetti e di attività finalizzati a promuovere
una socializzazione  positiva,  favorire,  attraverso  l'uso  del
tempo libero,  l'acquisizione di  strumenti di  conoscenza  e  di
autodeterminazione   per    la    definizione    della    propria
individualità  personale   e  sociale,   la  creatività   e  la
partecipazione dei  ragazzi e  degli adolescenti alla decisione e
alla progettualità.

2. Per  detti  interventi,  al  fine  di  promuovere  un  sistema
formativo  integrato,  è  opportuno  prevedere  il  supporto  di
operatori educativi con specifica competenza professionale, forme
di continuità  con la  scuola  pur  nella  valorizzazione  della
specificità  delle   diverse  esperienze,   l'integrazione   con
iniziative informative e formative rivolte alle famiglie.

3.   Detti   interventi   debbono   essere   caratterizzati   dal
coinvolgimento  attivo   della  famiglia  che  si  esprime  nella
partecipazione alle  scelte educativi  e alla verifica della loro
attuazione.

ARTICOLO 16
(Coordinamento ed integrazione degli interventi)

1. Comuni  garantiscono il  coordinamento e  l'integrazione della
programmazione degli interventi di cui agli articoli 12, 13, 15 e
19 della  presente legge  con forme e modalità che assicurino la
loro messa  in rete, una accessibilità ottimale, ed il controllo
e la verifica di qualità.

TITOLO IV
NORME FINALI

ARTICOLO 17
(Strutture del demanio regionale)

1. Al  fine di  favorire la  realizzazione di  nuovi servizi,  la
Regione può  mettere a  disposizione dei soggetti gestori, nelle
forme  previste  dalla  LR  16  maggio  1991,  n.  20  Demanio  e
patrimonio della  Regione Toscana,  strutture del proprio demanio
con vincolo di destinazione per la durata del servizio.

ARTICOLO 18
(Norma finanziaria)

1. Per  l'anno 1999  agli oneri  finanziari di  cui alla presente
legge si fa fronte con la seguente variazione di bilancio sia per
la competenza che per la cassa da apportare nella parte spesa:

- in diminuzione:

Cap. 17060     L.    4.500.000.000=      Euro       2.324.056,05
Cap. 17070     L.    3.800.000.000=      Euro       1.962.536,22
Cap. 17080     L.      600.000.000=      Euro         309.874,14
Cap. 17095     L.    1.500.000.000=      Euro         774.685,35
Cap. 17330     L.    4.100.000.000=      Euro       2.117.473,29

- di nuova istituzione:

cap. 17097
   "Interventi  educativi   per  l'infanzia  e
   l'adolescenza. Gestione  ordinaria  (LR  n.
   22/99)
                                                L. 12.400.000.000
                                                Euro 6.404.065,55
                                                                 
cap. 17098
   "Interventi  educativi   per  l'infanzia  e
   l'adolescenza. Investimenti (LR n. 22/99)
                                                 L. 2.100.000.000
                                                Euro 1.084.559.45
                                                                 
2. Agli oneri finanziari di cui alla presente legge, per gli anni
successivi, si fa fronte con legge di bilancio.

ARTICOLO 19
(Norme transitorie)

1. In  attesa della  legge  regionale  organica  sulle  politiche
rivolte  ai  giovani,  la  presente  legge  e  gli  strumenti  di
programmazione da essa previsti disciplinano interventi rivolti a
favorire:

a) esperienze  di autogestione  di spazi  ed attività, favorendo
   l'alternanza studio-lavoro,  l'imprenditoria  giovanile  e  la
   sperimentazione di lavori innovativi;
b) lo    sviluppo    e    qualificazione    della    circolazione
   dell'informazione anche  mediante  la  creazione  di  apposite
   strutture informative collegate in rete;
c) forme  di mobilità  e di integrazione con i Paesi dell'Unione
   Europea.

2. In  sede di  prima applicazione  della presente  legge,  entro
quattro mesi dalla sua entrata in vigore, il Consiglio Regionale,
su proposta  della Giunta,  approva il  Piano stralcio per l'anno
1999, contenente:

a) priorità ed obiettivi per l'anno 1999;
b) i criteri per la attribuzione delle risorse alle zone.

3. Il  primo Piano  regionale  triennale  di  indirizzo  per  gli
interventi educativi  è approvato  dal Consiglio regionale entro
il 31 dicembre 1999.

4. Il  Piano stralcio  di cui  al comma 2 e il Piano regionale di
indirizzo di  cui al  comma 3  definiscono le  quote spettanti ai
Comuni, al  fine di  garantire la  continuità nei  finanziamenti
sperimentali triennali  in  atto,  nella  misura  prevista  dalle
relative deliberazioni consiliari.

5. Fino all'entrata in vigore dei regolamenti di cui all'articolo
11 della presente legge, rimangono validi i regolamenti regionali
25 giugno  1992, n.  3, e  21 febbraio  1995, n. 7, ad esclusione
delle disposizioni che siano incompatibili con la presente legge.

ARTICOLO 20
(Abrogazioni)

1. È  abrogata la  LR 2 settembre 1986, n. 47, "Nuova disciplina
degli asili nido".

La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 14 aprile 1999

Chiti

La presente  legge è  stata approvata dal Consiglio Regionale il
10-03-1999 ed  è stata  vistata dal  Commissario del  Governo il
09-04-1999.



INFANZIA
GIOVANI
SISTEMA EDUCATIVO

