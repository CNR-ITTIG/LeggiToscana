Norme in  materia di  igiene del  personale addetto all'industria
alimentare.

Il Consiglio Regionale ha approvato il 07.05.2003
Il Presidente  della Giunta  Regionale promulga la seguente legge
regionale:

ARTICOLO 1
(Obblighi del personale addetto all'industria alimentare)

1.  Il   personale  addetto  alla  preparazione,  trasformazione,
fabbricazione,     confezionamento,      deposito,     trasporto,
distribuzione, manipolazione,  vendita o  fornitura, compresa  la
somministrazione,  di   prodotti  alimentari   osserva  le  norme
igieniche stabilite  ai sensi  del decreto  legislativo 26 maggio
1997, n.  155 (Attuazione  delle direttive  93/43/CEE  e  96/3/CE
concernenti l'igiene dei prodotti alimentari).

2. Il  personale che  esercita le  attività di cui al comma 1 in
Toscana non  è tenuto  ad acquisire  il  libretto  di  idoneità
sanitaria previsto  dall'articolo 14  della legge 30 aprile 1962,
n. 283  (Modifica degli  articoli 242,243,247,250  e 262  del  TU
delle leggi  sanitarie approvato  con RD  27 luglio1934, n. 1265:
Disciplina  igienica  della  produzione  e  della  vendita  delle
sostanze alimentari  e delle  bevande) e dal relativo regolamento
di  esecuzione   approvato  con   decreto  del  Presidente  della
Repubblica 26 marzo 1980, n. 327 (Regolamento di esecuzione della
L. 30  aprile 283  e  successive  modificazioni,  in  materia  di
disciplina  igienica  della  produzione  e  della  vendita  delle
sostanze alimentari e delle bevande).

3. Per  l'esercizio delle  attività di  cui  al  comma  1  nelle
regioni che  lo richiedano,  l'azienda  unità  sanitaria  locale
territorialmente   competente rilascia  il libretto  di idoneità
sanitaria o ne dispone il rinnovo.

ARTICOLO 2
(Formazione e controlli)

1. Al  fine di prevenire le malattie trasmissibili con alimenti e
garantire la salubrità degli stessi la Regione disciplina, entro
sei  mesi   dall'entrata  in  vigore  della  presente  legge,  le
iniziative formative  del personale  di cui all'articolo 1, comma
1,   nonché    dei   responsabili   dell'industria   alimentare,
nell'ambito delle attività di cui alla legge regionale 26 luglio
2002, n. 32 (Testo unico della normativa della Regione Toscana in
materia  di   educazione,  istruzione,  orientamento,  formazione
professionale e  lavoro), al relativo regolamento di esecuzione e
al piano  d'indirizzo di  cui all'articolo  31  della  stessa  LR
32/2002.

2. La  Giunta regionale  emana  specifici  indirizzi  ai  servizi
competenti delle  aziende unità sanitarie locali per la verifica
dell'effettivo rispetto  delle regole di igiene alimentare, ed in
particolare per  il controllo  sulla  formazione  effettuata  dai
responsabili e  dagli addetti  delle imprese  alimentari. Con gli
indirizzi  la   Giunta  regionale  tiene  conto  delle  effettive
necessità connesse  alla  specifica  attività,  in  particolare
prevedendo  procedure   semplificate  di   autocontrollo  per  il
personale saltuariamente  impiegato dagli organizzatori di sagre,
fiere  e   manifestazioni  a   carattere  religioso,  benefico  o
politico, come  individuato dall'articolo  92, comma  14,   della
legge 23  dicembre 2000,  n. 388  (Disposizioni per la formazione
del bilancio annuale e pluriennale dello Stato).

3. Gli  indirizzi, di  cui al  comma 2,  sono contenuti nel piano
regionale di  sorveglianza su alimenti e bevande, approvato dalla
Giunta regionale  ai  sensi  del  decreto  del  Presidente  della
Repubblica 14 luglio 1995 (Atto di indirizzo e coordinamento alle
regioni  e   province   autonome   sui   criteri   uniformi   per
l'elaborazione  dei   programmi  di   controllo  ufficiale  degli
alimenti e delle bevande).

4. In  prima attuazione  il piano  regionale di  sorveglianza  su
alimenti e  bevande, di cui al comma 3, è approvato dalla Giunta
regionale entro  sei mesi  dall'entrata in  vigore della presente
legge, nel  rispetto di  quanto disposto  dall'Azione programmata
sicurezza alimentare  e igiene  della nutrizione  di cui al Piano
sanitario regionale 2002-2004.

ARTICOLO 3
(Norma finale e di salvaguardia)

1. Per  i soggetti  di cui  all'articolo 1,  comma 2,  cessano di
avere applicazione  in Toscana dalla pubblicazione sul Bollettino
ufficiale della Regione Toscana di entrambi gli atti della Giunta
regionale di cui all'articolo 2:

a) l'articolo 14 della legge 30 aprile 1962, n. 283;
b) gli articoli 37, comma 1, e 41, comma 1, del DPR 327/1980.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 12 maggio 2003

Martini

La presente  legge è  stata approvata  dal  Consiglio  Regionale
nella seduta del 07.05.2003.




COMMERCIO
SICUREZZA

