Disposizioni in  materia di  tutela della  fascia costiera  e  di
inquinamento  delle   acque.  Modifica  alla  legge  regionale  1
dicembre 1998,  n. 88 (Attribuzione agli Enti locali e disciplina
generale delle  funzioni amministrative  e dei compiti in materia
di urbanistica  e pianificazione  territoriale, protezione  della
natura e dell'ambiente, tutela dell'ambiente dagli inquinamenti e
gestione dei rifiuti, risorse idriche e difesa del suolo, energia
e risorse  geotermiche, opere  pubbliche, viabilità  e trasporti
conferite alla Regione dal DLgs 31 marzo 1998, n. 112).

Il Consiglio Regionale ha approvato il 02-04-2003
Il Presidente  della Giunta  Regionale promulga la seguente legge
regionale:

ARTICOLO 1
(Attribuzione di compiti alle province)

1. Il  comma 2  dell'articolo 20 della legge regionale 1 dicembre
1998, n.  88 (Attribuzione agli Enti locali e disciplina generale
delle  funzioni  amministrative  e  dei  compiti  in  materia  di
urbanistica  e   pianificazione  territoriale,  protezione  della
natura e dell'ambiente, tutela dell'ambiente dagli inquinamenti e
gestione dei rifiuti, risorse idriche e difesa del suolo, energia
e risorse  geotermiche, opere  pubbliche, viabilità  e trasporti
conferite alla  Regione dal  DLgs 31  marzo  1998,  n.  112),  è
sostituito dal seguente:

   "2. Sono  attribuite alle  province le  autorizzazioni di  cui
   all'articolo  35   del  DLgs  152/99  e  successive  modifiche
   relative alle seguenti attività:
   
   a) immersione  in mare  da strutture  ubicate nelle  acque del
      mare o in ambiti ad esso contigui, dei seguenti materiali:
   
   1. materiali  di escavo  di fondali  marini, o salmastri, o di
      terreni litoranei emersi;
   2. inerti,  materiali geologici inorganici e manufatti al solo
      fine di  utilizzo, ove  ne sia dimostrata la compatibilità
      ambientale e l'innocuità;
   b) immersione  in casse  di  colmata,  vasche  di  raccolta  o
      comunque di  strutture  di  contenimento  poste  in  ambito
      costiero dei materiali di cui alla lettera a);
   c) interventi di ripascimento della fascia costiera;
   d) movimentazione di fondali marini connessa alla posa in mare
      di cavi e condotte non avente carattere internazionale."
   
2. All'articolo  20 della  LR 88/98, dopo il comma 2, è aggiunto
il seguente:

   "2 bis.  Le autorizzazioni di cui al comma 2, lettere b) e c),
   sono rilasciate  nel rispetto dei criteri e della procedura di
   cui all'articolo  21  della  legge  31  luglio  2002,  n.  179
   (Disposizioni in campo ambientale)."
   
3. All'articolo  20 della  LR 88/98,  dopo il  comma  2  bis.  è
aggiunto il seguente comma:

   "2 ter. Qualora l'attività di posa in mare di cavi e condotte
   e l'eventuale relativa movimentazione dei fondali marini abbia
   carattere  interprovinciale,  le  autorizzazioni  relative  al
   comma 2,  lettera d),  sono  rilasciate  dalla  provincia  ove
   l'attività di  posa in  opera e  relativa movimentazione  dei
   fondali marini abbia il percorso prevalente."
   
ARTICOLO 2
(Entrata in vigore)

1. La  presente legge  entra in  vigore il giorno successivo alla
data di  pubblicazione sul  Bollettino  ufficiale  della  Regione
Toscana.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 4 aprile 2003

Passaleva
(designato con DPGR n. 132 del 22.5.2000)

La presente  legge è  stata approvata  dal  Consiglio  Regionale
nella seduta del 02-04-2003.




ATTRIBUZIONI DELEGHE
TUTELA AMBIENTALE

