Regolamento di attuazione di cui all'art. 3 della Legge regionale
4.2.2003, n.  10 (Norme  per la  disciplina del commercio su aree
pubbliche).



IL PRESIDENTE DELLA GIUNTA REGIONALE
Visto l'art.  121 della  Costituzione, quarto  comma, così  come
modificato dall'art.  1 della  Legge Costituzionale  22  novembre
1999, n. 1;

Visto  l'art.  125  della  Costituzione,  così  come  modificato
dall'art. 9 della Legge Costituzionale 18 ottobre 2001, n. 3;
Vista la  legge regionale  4 febbraio  2003, n.  10 "Norme per la
disciplina del commercio su aree pubbliche";

Visto in particolare l'art. 3 della suddetta legge che demanda ad
apposito regolamento  la disciplina  delle funzioni in materia di
commercio su aree pubbliche;

Vista la deliberazione della Giunta regionale n. 557 del 3 giugno
2003 concernente  "Regolamento di  attuazione di  cui all'art.  3
della Legge  regionale 4.2.2003,  n. 10  (Norme per la disciplina
del  commercio  su  aree  pubbliche)",  acquisiti  i  pareri  del
Comitato Tecnico  della Programmazione  di cui all'art. 26, comma
3, della  L.R. 17  marzo 2000  n. 26, nonché dei Dipartimenti di
cui all'art. 41, comma 3, della medesima legge regionale n. 26;

EMANA
il seguente Regolamento:

ARTICOLO 1
Oggetto

1. Il  presente regolamento  detta  le  norme  di  attuazione  in
materia di  commercio su  aree pubbliche ai sensi dell'articolo 3
della legge  regionale 4  febbraio 2003  n. 10  (  Norme  per  la
disciplina  del   commercio  su  aree  pubbliche  ),  di  seguito
denominata legge.

2. I  comuni privi  del regolamento di cui all'articolo 9 comma 2
lettera l)  della legge  regionale 3  marzo 1999,  n.9 (Norme  in
materia di commercio su aree pubbliche) applicano le disposizioni
del presente  regolamento fino  all'approvazione del  regolamento
comunale di cui all'articolo 10 comma 4 della legge.

3. Gli  altri comuni  applicano il  presente regolamento  per  la
disciplina degli aspetti su cui il regolamento comunale, adottato
ai  sensi  dell'articolo  9  comma  2  lettera  l)  l.r.  9/1999,
necessita di  adeguamento per  contrasto con la legge o per darvi
attuazione. Tali  comuni continuano  ad applicare  il regolamento
adottato ai  sensi dell'articolo  9  l.r.  9/1999  per  le  parti
conformi alla  legge. Il  presente  regolamento  cessa  di  avere
applicazione dalla  data di  entrata in  vigore  del  regolamento
comunale di adeguamento.

ARTICOLO 2
Rilascio dell'autorizzazione  per l'esercizio  del  commercio  in
forma itinerante

1. La domanda di rilascio dell'autorizzazione di cui all'articolo
7, comma  2 della  legge si intende accolta qualora il comune non
comunichi  all'interessato  il  provvedimento  di  diniego  entro
sessanta giorni  dalla data  di ricevimento della domanda inviata
mediante  lettera   raccomandata.  L'autorizzazione  può  essere
negata solo con un atto motivato del comune, quando manchi alcuno
dei requisiti previsti dall'articolo 5 della legge.

2.  Nel   caso  di   cambiamento  di   residenza   del   titolare
dell'autorizzazione il  comune che ha rilasciato l'autorizzazione
stessa   procede,    entro   trenta    giorni   dalla   richiesta
dell'interessato, a  trasmettere la  documentazione  relativa  al
comune di nuova residenza.

ARTICOLO 3
Rilascio dell'autorizzazione  e della  concessione  decennale  di
posteggio per l'esercizio del commercio nei mercati e nelle fiere

1. Al  fine del  rilascio dell'autorizzazione  all'esercizio  del
commercio su  aree pubbliche  e della  concessione  decennale  di
posteggio nei mercati e nelle fiere, di cui all'articolo 7, commi
1 e  6 della  legge, il  comune  predispone  appositi  bandi  con
l'indicazione del  numero e  delle caratteristiche  delle aree da
assegnare in  concessione,  con  esclusione  dei  posteggi  fuori
mercato e dei posteggi delle fiere promozionali.

2. Il bando contiene :
a) l'elenco dei posteggi da assegnare, con la localizzazione e le
   caratteristiche  di   ciascun  posteggio   e  con  l'eventuale
   specificazione che  trattasi di  un mercato  o di una fiera di
   nuova istituzione;
b) l'elenco  dei posteggi  riservati, ai  sensi  dell'articolo  8
   della legge;
c) l'eventuale  indicazione delle  specializzazioni merceologiche
   o delle  limitazioni  alla  vendita  di  prodotti  particolari
   relativamente all'intero  mercato, l'intera  fiera  o  singoli
   posteggi ;
d) il termine entro il quale il comune redige la graduatoria, che
   non può  comunque superare  sessanta  giorni  dalla  data  di
   scadenza per la presentazione delle domande.

3. Entro  il 31  gennaio, 30 aprile, 31 luglio e il 31 ottobre di
ogni anno  i  bandi  pervengono  alla  redazione  del  Bollettino
ufficiale della  Regione Toscana  che provvede alla pubblicazione
entro i trenta giorni successivi.

4.  La  domanda  per  il  rilascio  dell'autorizzazione  e  della
concessione decennale  di posteggio  nei mercati e nelle fiere è
presentata al  comune dove  ha sede  il posteggio  a partire  dal
ventesimo e  fino al  quarantacinquesimo giorno  successivo  alla
data di pubblicazione del bando comunale nel Bollettino ufficiale
della Regione Toscana.

5.  Il   comune  esamina  le  domande  pervenute  e  rilascia  la
concessione decennale  e  la  contestuale  autorizzazione  per  i
mercati e  per le  fiere, sulla base di una graduatoria formulata
tenendo conto  della maggiore anzianità di presenza maturata dal
soggetto  richiedente  nell'ambito  del  mercato  o  di  presenza
effettiva nell'ambito  della fiera.  A parità  di anzianità  di
presenze nel  mercato o  di presenze  effettive nella  fiera,  il
comune tiene conto dell'anzianità complessiva maturata, anche in
modo discontinuo,  dal soggetto richiedente rispetto alla data di
inizio dell'attività  quale risulta  dal registro delle imprese.
In ogni  caso, a  parità di  condizioni, il  comune tiene  conto
dell'ordine cronologico  di presentazione,  riferito alla data di
spedizione della domanda.

ARTICOLO 4
Assegnazione dei posteggi fuori mercato, dei posteggi nelle fiere
promozionali e rilascio delle concessioni temporanee

1. Al  fine dell'assegnazione  dei posteggi  fuori mercato  e dei
posteggi  delle   fiere  promozionali   il  comune,   sentite  le
organizzazioni di  categoria del commercio su aree pubbliche e le
associazioni  dei   consumatori  iscritte   nell'elenco  di   cui
all'articolo 3  della legge regionale 12 gennaio 2000, n.1 (Norme
per la tutela e la difesa dei consumatori e degli utenti), indice
appositi bandi dandone idonea pubblicità.

2. Il  comune  rilascia  agli  operatori  su  aree  pubbliche  la
concessione di posteggio limitata al periodo di svolgimento della
fiera promozionale,  di cui  all'articolo 2, comma 7 della legge,
nel rispetto  dei criteri  di cui  all'articolo 3,  comma  5  del
presente regolamento.

3. I  posteggi riservati a soggetti non esercenti il commercio su
aree pubbliche nelle fiere promozionali non superano il cinquanta
percento dei  posteggi da assegnare. Al fine dell'assegnazione il
comune formula la graduatoria sulla base dell'anzianità maturata
dal soggetto  richiedente nel  registro delle imprese e a parità
di   anzianità    tiene   conto   dell'ordine   cronologico   di
presentazione della domanda, riferito alla data di spedizione.

4. Per  il rilascio  delle concessioni temporanee di posteggio di
cui all'articolo  7, comma  8 della  legge il  comune provvede ad
indicare i  requisiti dei  soggetti partecipanti,  i posteggi e i
criteri di  priorità per  la loro assegnazione nonché i termini
per la presentazione delle domande.

ARTICOLO 5
Assegnazione posteggi riservati

1.  Il   rilascio   dell'autorizzazione   e   della   contestuale
concessione decennale  di posteggio ai soggetti di cui alla legge
regionale 26 aprile 1993 n. 27 ( Agevolazioni per la creazione di
nuove imprese  a sostegno  dell'imprenditoria giovanile  )  e  ai
portatori di  handicap di  cui alla  legge 5 febbraio 1992 n. 104
(Legge- quadro  per  l'assistenza,  l'integrazione  sociale  e  i
diritti  delle   persone  handicappate)   e  il   rilascio  della
concessione decennale  di posteggio agli imprenditori agricoli di
cui al  decreto legislativo 18 maggio 2001 n.228 ( Orientamento e
modernizzazione del  settore agricolo,  a norma  dell'articolo  7
della legge  5 marzo  2001 n. 57 ) è disciplinata dal comune nel
rispetto dei criteri e delle modalità di cui all'articolo 3.

ARTICOLO 6
Assegnazione dei posteggi occasionalmente liberi

1. L'assegnazione  dei  posteggi  occasionalmente  liberi  o  non
assegnati è  effettuata dal  comune  per  la  sola  giornata  di
svolgimento del mercato o della fiera, adottando come criterio di
priorità  il   più  alto  numero  di  presenze,  come  definite
dall'articolo 2,  commi  11  e  12  della  legge.  A  parità  di
condizioni si tiene conto di quanto stabilito dal comune.

2. L'assegnazione dei posteggi riservati occasionalmente liberi o
non assegnati  è effettuata  prioritariamente a  soggetti aventi
gli stessi requisiti e secondo le modalità di cui al comma 1.

ARTICOLO 7
Modalità di registrazione delle presenze

1. La  registrazione delle  presenze nel mercato viene effettuata
dai soggetti  incaricati dal  comune mediante  l'annotazione  dei
dati anagrafici  dell'operatore  nonché  del  tipo  e  dei  dati
identificativi dell'autorizzazione di cui è titolare.

2. Qualora  l'operatore non  svolga l'attività  di  vendita  nel
posteggio assegnato la registrazione non ha luogo.

3. La  registrazione delle presenze nella fiera è effettuata con
le  modalità   di  cui  al  comma  1,  esclusivamente  a  favore
dell'operatore che  svolga l'attività  di vendita  nel posteggio
assegnato.

ARTICOLO 8
Piano comunale

1. Il  piano comunale  per  l'esercizio  del  commercio  su  aree
pubbliche di cui all'articolo 10 della legge contiene:

a) l'analisi  e la  valutazione dei  dati e  degli elementi sulla
   dinamica dei  consumi e  del sistema  distributivo locale, dei
   flussi turistici  e dell'assetto urbanistico e logistico degli
   ambiti territoriali interessati ;
b) la programmazione di azioni e interventi per la qualificazione
   delle aree  mercatali, con  particolare riguardo  ai mercati e
   alle fiere di interesse storico e culturale ;
c) la  programmazione del  calendario annuale  dei mercati, delle
   fiere e delle fiere promozionali ;
d) l'individuazione delle aree destinate al commercio su posteggi
   in  concessione   con  la   specificazione  delle   differenti
   tipologie merceologiche  riferite  ai  mercati  e  alle  fiere
   esistenti, con  i necessari riferimenti alle rispettive date e
   periodicità di svolgimento ;
e) l'individuazione  di nuovi  mercati, nuove fiere e nuove fiere
   promozionali ;
f) l'individuazione    di  mercati  e  fiere  da  spostare  e  da
   trasferire ;
g) l'individuazione dei posteggi fuori mercato;
h) l'individuazione  delle  aree  che  presentano  le  necessarie
   compatibilità per  il futuro  eventuale utilizzo  ai fini del
   commercio su aree pubbliche su posteggio;
i) l'individuazione  delle aree  su cui  è  vietato  l'esercizio
   dell'attività di commercio itinerante.

ARTICOLO 9
Regolamento comunale

1. Il  regolamento di  cui all'articolo  10, comma  4 della legge
dispone tra l'altro in ordine a:

a) la   tipologia    del  mercato,  della  fiera  e  della  fiera
   promozionale ;
b) i giorni e l'orario di svolgimento;
c) la  localizzazione e l'articolazione del mercato, della fiera,
   della  fiera   promozionale  o  di  singoli  posteggi  sia  in
   relazione  all'eventuale   suddivisione   in   zone   distinte
   riservate al  commercio di generi alimentari e non alimentari,
   sia   in    riferimento   all'eventuale    indicazione   delle
   specializzazioni  merceologiche   o  delle   limitazioni  alla
   vendita di prodotti particolari ;
d) le  modalità di  accesso degli  operatori e  la  sistemazione
   delle attrezzature di vendita;
e) la regolazione della circolazione pedonale e veicolare;
f) le  modalità  di  assegnazione  e  regolazione  dei  posteggi
   riservati ai giovani, ai portatori di handicap e ai produttori
   agricoli ;
g) le  modalità di  assegnazione  dei  posteggi  occasionalmente
   liberi o comunque non assegnati ;
h) le    modalità    di    trasferimento    in  altro  posteggio
   dell'operatore già  titolare di concessione nell'ambito dello
   stesso mercato;
i) le modalità di registrazione delle presenze ;
l) le  modalità di  riassegnazione dei  posteggi  a  seguito  di
   spostamento,  trasferimento   e  modifica   dell'assetto   del
   mercato, dei posteggi fuori mercato e delle fiere ;
m) le modalità e i criteri per l'assegnazione dei posteggi delle
   fiere promozionali riservati ai soggetti iscritti nel registro
   delle  imprese,   ai  piccoli   imprenditori  agricoli,   agli
   artigiani e ai produttori agricoli non professionali ;
n) le  modalità,  le  limitazioni  e  i  divieti  da  osservarsi
   nell'esercizio dell'attività di vendita ;
o) le  modalità per la gestione dei mercati, delle fiere e delle
   fiere promozionali.

ARTICOLO 10
Criteri per la definizione delle aree dove è vietato l'esercizio
dell'attività

1. Per  la definizione delle aree dove è vietato l'esercizio del
commercio itinerante i comuni tengono conto dei seguenti criteri:

a) tutela  e valorizzazione  del patrimonio  d'interesse storico,
   artistico, culturale e ambientale;
b) sicurezza  pubblica in rapporto alla circolazione stradale dei
   veicoli e dei pedoni;
c) incompatibilità funzionale o estetica all'arredo urbano;
d) incompatibilità di carattere igienico-sanitario;
e) incompatibilità   rispetto    all'erogazione  di  servizi  di
   interesse pubblico.

ARTICOLO 11
Mercati, fiere  e fiere promozionali straordinari per particolari
esigenze

1.  Per  particolari  esigenze  il  comune  può  autorizzare  lo
svolgimento di  mercati, fiere e fiere promozionali straordinari,
sentite  le  organizzazioni  di  categoria  degli  operatori  del
commercio su  aree pubbliche e le associazioni dei consumatori di
cui all'articolo 10 comma 1 della legge.

2. Le  edizioni aggiuntive  dei mercati si svolgono con lo stesso
organico senza  la riassegnazione  dei posteggi. Le assenze degli
operatori assegnatari  di posteggio  non sono  conteggiate.  Sono
conteggiate le presenze degli spuntisti.

ARTICOLO 12
Norma transitoria

1. Il  comune rilascia  l'autorizzazione da  esibirsi  unitamente
alla concessione  decennale per le fiere già rilasciata ai sensi
dell'articolo 5,  comma 5 della legge regionale 3 marzo 1999 n. 9
(Norme in materia di commercio su aree pubbliche).


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Firenze, 4 giugno 2003

MARTINI




COMMERCIO

