Modifiche alla legge regionale 31 luglio 1998, n.42 (Norme per il
trasporto pubblico  locale). Abrogazione  articolo 17  ter  della
legge regionale  18 maggio  1982, n.33 (Disciplina tariffaria del
trasporto pubblico locale e determinazione delle tariffe minime).

Il Consiglio Regionale ha approvato il 01-07-2003
Il Presidente  della Giunta  Regionale promulga la seguente legge
regionale:

ARTICOLO 1
(Sostituzione dell'articolo  2 della  legge regionale  31  luglio
1998, n.42 (Norme per il trasporto pubblico locale)

1. L'articolo 2  della legge  regionale 31 luglio 1998, n. 42 (Norme
per il trasporto pubblico locale) è sostituito dal seguente:

   "Art. 2
   Definizioni
   
   1. Ai fini della presente legge si intende per:
   
   a) modalità  di trasporto:  le diverse modalità di esercizio
      dei servizi  di trasporto, quali i servizi automobilistici,
      ferroviari  ed   a  guida   vincolata,  lacuali,  fluviali,
      marittimi e aerei;
   b) servizi   programmati:  i  servizi  di  trasporto  pubblico
      individuati dagli enti competenti ed effettuati nelle forme
      indicate  all'articolo   13.  I   servizi  programmati   si
      distinguono in:
   
   1. servizi  minimi, di cui all'articolo 16 del DLgs 422/1997 e
      successive modifiche;
   
   2. servizi  aggiuntivi, istituiti  per migliorare l'offerta di
      trasporto pubblico in aggiunta ai servizi minimi;
   
   c) servizi   autorizzati:   i  servizi di  trasporto  pubblico
      effettuati  da   imprese  di   trasporto  in  possesso  dei
      requisiti previsti  dalla vigente  normativa ed autorizzati
      ai sensi dell'articolo 14;
   d) sistema  integrato dei  servizi: il  sistema  che  consente
      all'utenza di  fruire di  mezzi di trasporto, di una o più
      modalità, coordinati ed in coincidenza tra loro;
   e) sistema  tariffario integrato: la disciplina tariffaria che
      consente all'utenza  di fruire  del sistema  integrato  dei
      servizi di  cui alla  lettera d)  avvalendosi di  un  unico
      titolo di viaggio;
   f)  infrastruttura   di  via:  la  sede,  gli  impianti  e  il
      segnalamento  necessari   all'esercizio   di   servizi   di
      trasporto a guida vincolata."
   
ARTICOLO 2
(Sostituzione dell'articolo 3 della LR 42/1998)

1. L'articolo 3 della LR 42/1998 è sostituito dal seguente:

   "Art. 3
   Oneri finanziari dei servizi di trasporto pubblico
   
   1. I  servizi programmati  sono effettuati  con oneri a carico
   degli enti  competenti solo  nel caso  in  cui  non  risultino
   realizzabili da  alcun operatore  esclusivamente in  base agli
   introiti delle  tariffe  stabilite  ai  sensi  della  presente
   legge. In  tal caso,  i servizi  minimi sono finanziati con le
   risorse regionali  di cui  all'articolo 6, comma 4, lettera a)
   ed i  servizi aggiuntivi  con ulteriori risorse a carico della
   stessa Regione o degli enti locali.
   
   2. I  servizi autorizzati  non beneficiano di alcun intervento
   finanziario della Regione e degli enti locali."
   
ARTICOLO 3
(Sostituzione dell'articolo 5 della LR 42/1998)

1. L'articolo 5 della LR 42/1998 è sostituito dal seguente:

   "Art. 5
   Programma regionale dei servizi di trasporto pubblico
   
   1. La Giunta regionale, con riferimento alle risorse regionali
   per il  trasporto pubblico locale individuate nel documento di
   programmazione  economica   e  finanziaria   (DPEF)   di   cui
   all'articolo 9  della legge  regionale 11  agosto 1999,  n. 49
   (Norme in  materia di  programmazione  regionale)  formula  la
   proposta di  programma  regionale  dei  servizi  di  trasporto
   pubblico   e   la   propone   al   Consiglio   regionale   per
   l'approvazione, dopo  aver svolto  una fase  di concertazione,
   previa comunicazione  alle Commissioni  consiliari competenti,
   con le  parti sociali,  gli enti  locali e le associazioni dei
   consumatori.   Tale   programma   dispone   per   un   periodo
   corrispondente a  quello del programma regionale di sviluppo e
   può essere  aggiornato annualmente  secondo i  tempi previsti
   per il DPEF di cui all'articolo 9, comma 3, della LR 49/1999.
   
   2. Il  programma, in  coerenza  con  le  previsioni  del  PIT,
   definisce gli  obiettivi da  perseguire  e  gli  indirizzi  da
   realizzare nello  sviluppo delle  politiche per il governo del
   trasporto pubblico locale con riferimento:
   
   a) all'individuazione    dei  servizi  minimi  e  ai  relativi
      standard  di  qualità,  da  effettuare  nel  rispetto  del
      principio di  garanzia  di  accessibilità  al  territorio,
      nonché all'attribuzione  alle  province  ed  alla  Regione
      delle risorse per la realizzazione dei medesimi;
   b) all'individuazione  e all'utilizzo  delle  risorse  di  cui
      all'articolo 6, comma 4, lettera d);
   c) all'utilizzazione   delle    risorse    da  destinare  agli
      investimenti;
   d) all'integrazione  anche modale  dei servizi  di  competenza
      regionale e  locale, tra  loro e  con quelli  di competenza
      statale;
   e) alla  determinazione delle  discipline tariffarie integrate
      da applicare  ai servizi  di competenza  regionale e  degli
      enti locali;
   f) al  dimensionamento  dei  lotti  dei  servizi  da  affidare
      attraverso le procedure concorsuali;
   g) all'organizzazione  dei servizi nelle aree a domanda debole
      e  di   quelli  da  effettuare  con  le  modalità  di  cui
      all'articolo 14, commi 4 e 5, del DLgs 422/1997;
   h) al  sistema  di  conoscenza,  valutazione,  monitoraggio  e
      controllo del trasporto pubblico;
   i) all'informazione all'utenza;
   l) ai  contenuti della  carta  dei  servizi  ed  ai  correlati
      obblighi a tutela dell'utenza.
   
3. Il programma determina inoltre le risorse da destinare:

a) al  sistema del  trasporto pubblico,  suddivise per le diverse
   modalità in spese di esercizio e spese di investimento;
b) allo  sviluppo e  all'integrazione dell'offerta  di  trasporto
   pubblico  nell'area  metropolitana  definita  ai  sensi  della
   deliberazione del Consiglio regionale 1 marzo 2000, n.130;
c) agli  interventi per lo sviluppo della mobilità sostenibile e
   alla partecipazione  agli investimenti  programmati nei  piani
   urbani della mobilità.

4. La  Giunta regionale  relaziona annualmente al Consiglio sulla
situazione  del   trasporto  pubblico   locale,  con  particolare
riferimento alle  azioni di  governo sviluppate  ed al  grado  di
raggiungimento degli obiettivi previsti."

ARTICOLO 4
(Sostituzione dell'articolo 6 della LR 42/1998)

1. L'articolo 6 della LR 42/1998 è sostituito dal seguente:

   "Art. 6
   Individuazione  dei   servizi  programmati  e  delle  relative
   risorse. Procedimento
   
   1. Ciascuna  provincia promuove,  tramite apposita conferenza,
   un'intesa preliminare  fra gli enti locali volta a definire le
   proposte  provinciali  relative  alle  determinazioni  oggetto
   dell'intesa di  cui al  comma 5  per l'ambito  territoriale di
   competenza,  nonché   i  criteri  di  riparto  delle  risorse
   regionali per  la realizzazione dei servizi minimi. Ai fini di
   cui al comma 7, lettera d), la conferenza individua altresì i
   lotti da  porre a  gara, perseguendo  la gestione  associata a
   livello  della   sua  massima   dimensione  territoriale.   Il
   documento di  convocazione della  conferenza si  conforma agli
   indirizzi contenuti  nel programma  provinciale dei servizi di
   trasporto pubblico  di  cui  all'articolo  8;  in  assenza  di
   quest'ultimo, il  documento di  convocazione della  conferenza
   costituisce indirizzo  ai  sensi  dell'articolo  8,  comma  2,
   lettera a).  Alla conferenza partecipano tutti gli enti locali
   competenti in  relazione ai  servizi  programmati  nell'ambito
   provinciale.
   
   2. La  Giunta provinciale recepisce con deliberazione l'intesa
   di  cui   al  comma  1.  In  caso  di  mancato  raggiungimento
   dell'intesa, la Giunta provinciale, dando conto delle relative
   ragioni, formula  e  approva  con  deliberazione  la  proposta
   relativa alle  determinazioni oggetto  dell'intesa di  cui  al
   comma 5.
   
   3.  Le   proposte  provinciali   sono  trasmesse  alla  Giunta
   regionale nel  termine perentorio da questa indicato. Entro il
   medesimo termine  la Giunta  regionale acquisisce  altresì le
   proposte delle  organizzazioni sindacali  confederali e  delle
   associazioni dei consumatori.
   
   4. La Giunta regionale, nel rispetto degli indirizzi stabiliti
   nel programma  regionale di  cui all'articolo  5 e  sulla base
   delle proposte provinciali, nonché tenuto conto delle risorse
   destinate alle spese di esercizio di cui all'articolo 5, comma
   3, approva una proposta complessiva, concernente:
   
   a) la  rete, la  quantità e  gli  standard  di  qualità  dei
      servizi minimi  che debbono  essere realizzati,  nonché la
      ripartizione, i  tempi, le  condizioni e  le  modalità  di
      erogazione delle  risorse regionali destinate all'esercizio
      dei servizi  stessi, anche  tramite concessione  di  lavori
      pubblici ai sensi dell'articolo 16, commi 9 e 10;
   b) i  criteri di  riduzione proporzionale delle risorse di cui
      alla lettera  a), da  applicare nel  caso in  cui i livelli
      quantitativi  e   qualitativi  dei   servizi  non   vengano
      raggiunti, fermo  restando che,  a parità  dei livelli  di
      servizio  stabiliti,   le  eventuali   economie  realizzate
      rimangono nella  disponibilità dell'ente  a cui sono state
      attribuite per  il periodo  di cui  alla lettera g), con il
      vincolo di destinazione al trasporto pubblico locale;
   c) la  rete, la  quantità e  gli  standard  di  qualità  dei
      servizi aggiuntivi e le risorse che gli enti si impegnano a
      destinare alla  realizzazione dei  medesimi, anche  tramite
      concessione di  lavori pubblici  ai sensi dell'articolo 16,
      commi 9 e 10;
   d) le    ulteriori  risorse  regionali,  complessivamente  non
      superiori all'1 per cento delle risorse di cui alla lettera
      a), da  destinare alla Regione ed alle province, nonché le
      attività da  realizzare con le risorse medesime al fine di
      supportare  l'esercizio   delle  funzioni   in  materia  di
      trasporto pubblico locale; tra tali attività è ricompresa
      la  promozione   della  partecipazione   dell'utenza   alla
      programmazione  ed   alla  verifica  sulla  esecuzione  dei
      servizi;
   e) i  criteri di  riduzione delle  risorse attribuite ai sensi
      della lettera d) da applicare qualora le attività previste
      non siano svolte;
   f) i  criteri di  riduzione delle  risorse di cui alla lettera
      a),  in   relazione  al  mancato  rispetto  delle  clausole
      essenziali di cui all'articolo 16, comma 7;
   g) il  periodo di validità delle determinazioni oggetto della
      proposta.
   
   5.  La   Giunta  regionale   convoca  una  conferenza  per  il
   raggiungimento dell'intesa  sulla proposta  di cui al comma 4.
   Alla conferenza  partecipano le  province  e  gli  altri  enti
   locali  impegnati   a  destinare   proprie  risorse   per   la
   realizzazione dei  servizi aggiuntivi, secondo quanto definito
   nelle proposte  di  cui  al  comma  3.  L'intesa  deve  essere
   raggiunta entro  sessanta giorni  dalla data di apertura della
   conferenza.
   
   6. La Giunta regionale recepisce con deliberazione l'intesa di
   cui al  comma  5  e  provvede  alla  definizione  dei  servizi
   programmati  di   propria  competenza.   In  caso  di  mancato
   raggiungimento dell'intesa  nel termine  di cui al comma 5, la
   Giunta regionale, dando conto delle relative ragioni, provvede
   con deliberazione:
   
   a) alla    definizione  dei  servizi  programmati  di  propria
      competenza,  previo   raggiungimento  dell'intesa   con  le
      regioni interessate in caso di servizi interregionali;
   b) al  riparto tra  la Regione  e le province delle risorse da
      destinare alla realizzazione dei servizi minimi e di quelle
      di cui al comma 4, lettera d), ed alla determinazione delle
      relative condizioni e modalità di erogazione;
   c) alla  definizione dei criteri di cui al comma 4 lettere b),
      e), ed f);
   d) all'individuazione   del    periodo    di  validità  delle
      determinazioni di cui alle precedenti lettere a), b) e c).
   
   7.   Ciascuna   provincia,   entro   sessanta   giorni   dalla
   pubblicazione della deliberazione di cui al comma 6 provvede:
   
   a) alla  individuazione dei  servizi programmati di competenza
      provinciale e  degli altri  enti locali esercenti i servizi
      programmati;
   b) alla  ripartizione delle  risorse regionali  destinate alla
      realizzazione dei  servizi minimi,  nonché delle eventuali
      risorse provinciali destinate alla realizzazione di servizi
      aggiuntivi;
   c) all'eventuale  aggiornamento dei  contratti di  servizio in
      essere, secondo le clausole previste nei contratti stessi;
   d) alla  definizione della  dimensione dei  lotti da  porre  a
      gara, per  i servizi  di competenza  propria e  degli altri
      enti locali."
   
ARTICOLO 5
(Sostituzione dell'articolo 8 della LR 42/1998)

1. L'articolo 8 della LR 42/1998 è sostituito dal seguente:

   "Art. 8
   Programma provinciale dei servizi di trasporto pubblico
   
   1. La  provincia, in  attuazione del  programma regionale  dei
   servizi di  trasporto pubblico e del PTC, approva il programma
   provinciale dei servizi di trasporto pubblico dopo aver svolto
   una fase  di concertazione  con le  parti  sociali,  gli  enti
   locali e le associazioni dei consumatori.
   
   2. Il  programma provinciale dispone per un arco di tempo pari
   a quello  del programma  regionale di  cui  all'articolo  5  e
   definisce fra l'altro:
   
   a) gli  indirizzi per  la individuazione dei servizi minimi di
      competenza provinciale  e degli enti locali, nonché per la
      quantificazione  delle   eventuali   risorse   proprie   da
      destinare ai servizi aggiuntivi, ai fini della formulazione
      dell'intesa preliminare di cui all'articolo 6, comma 1;
   b) gli    indirizzi  di  riparto  ed  utilizzo  delle  risorse
      regionali e di quelle aggiuntive provinciali;
   c) gli  indirizzi e  i criteri per la individuazione dei lotti
      da affidare attraverso le procedure concorsuali;
   d) gli  indirizzi per  la realizzazione  di  investimenti  nel
      settore del trasporto pubblico locale;
   e) gli   indirizzi  per  la  determinazione  delle  discipline
      tariffarie."
   
ARTICOLO 6
(Modifiche all'articolo 10 della LR42/1998)

1. Il comma 1 dell'articolo 10 della LR 42/1998 è sostituito dal
seguente:

   "1.  Sono   di  competenza   della  Regione,   allo  scopo  di
   assicurarne l'esercizio unitario a livello regionale, tutte le
   funzioni  amministrative  relative  ai  servizi  di  trasporto
   pubblico  ferroviari,  marittimi  ed  aerei  di  cui  al  DLgs
   422/1997, nonché  quelle relative  ai servizi automobilistici
   che collegano  tra loro, su autostrada, raccordo autostradale,
   strada di grande comunicazione o altra viabilità con analoghe
   caratteristiche o  funzioni, i  capoluoghi di  provincia ed il
   comune di  Piombino, in quanto centro dotato di infrastrutture
   per  la   mobilità  marittima   aventi  rilevanza  a  livello
   regionale."
   
   2. Al  comma 2,  dell'articolo 10,  della LR  42/1998 dopo  la
   parola lettera h) si aggiunge:
   
   "comma 2".
   
   ARTICOLO 7
   (Modifiche all'articolo 11 della LR 42/1998)
   
   1. Il  comma 2 dell'articolo 11 della LR 42/1998 è sostituito
   dal seguente:
   
   "2. Qualora i servizi interessino il territorio di più di una
   provincia, la  competenza è  attribuita alla provincia ove si
   svolge il  percorso prevalente,  purché  nel  suo  territorio
   siano previste  fermate. Le  modifiche d'esercizio delle linee
   interprovinciali   sono    stabilite   sentite   le   province
   interessate. Qualora  i servizi si svolgano nell'ambito di due
   comuni limitrofi,  la competenza  è attribuita alla provincia
   quando colleghino  tra loro  i due  capoluoghi, oppure uno dei
   due comuni  con la stazione ferroviaria ubicata nel territorio
   dell'altro.".
   
ARTICOLO 8
(Modifiche all'articolo 12 della LR 42/1998)

1. L'articolo 12 della LR 42/1998 è sostituito dal seguente:

   "Art. 12
   Funzioni del comune
   
   1. Sono  attribuite al comune tutte le funzioni amministrative
   relative ai servizi di trasporto pubblico che:
   
   a) si svolgono interamente nell'ambito del comune stesso;
   b) si  svolgono nell'ambito  di due  comuni limitrofi, purché
      non colleghino  tra loro  i due  capoluoghi, oppure uno dei
      due  comuni   con  la   stazione  ferroviaria  ubicata  nel
      territorio dell'altro.
   
   2. Nell'ipotesi  di cui  al comma 1, lettera b), la competenza
   sui servizi  è attribuita al comune ove si svolge il percorso
   prevalente."
   
ARTICOLO 9
(Sostituzione dell'articolo 14 della LR 42/1998)

1. L'articolo 14 della LR 42/1998 è sostituito dal seguente:

   "Art. 14
   Servizi di trasporto pubblico autorizzati
   
   1.  I  servizi  autorizzati  sono  effettuati  da  imprese  di
   trasporto in  possesso dei  requisiti previsti  dalla  vigente
   normativa.  Non   possono  essere   autorizzati   servizi   in
   concorrenza con i servizi programmati.
   
   2. L'esercizio  dei servizi  autorizzati è  disciplinato  con
   regolamento dell'ente  competente ai  sensi degli articoli 10,
   11  e   12;  l'autorizzazione   è  rilasciata,  su  richiesta
   dell'impresa  interessata,   sulla  base   del  programma   di
   esercizio   dei    servizi.   In    attesa   del   regolamento
   l'autorizzazione  è  rilasciata  nel  rispetto  del  presente
   articolo."
   
ARTICOLO 10
(Sostituzione dell'articolo 15 della LR 42/1998)

1. L'articolo 15 della LR 42/1998 è sostituito dal seguente:

   "Art. 15
   Contratto di servizio
   
   1.  I  servizi  programmati  sono  regolati  da  contratto  di
   servizio,  da  stipulare  nel  rispetto  di  quanto  stabilito
   dall'articolo 19, DLgs 422/1997. La violazione dell'obbligo di
   applicazione dei  contratti  collettivi  nazionali  di  lavoro
   autoferrotranvieri e ferrovieri, di cui all'articolo 19, comma
   3, lettera  l) DLgs  422/1997, nonché  il  mancato  rispetto,
   all'atto del  subentro, delle disposizioni di cui all'articolo
   18, comma 2, costituiscono causa di risoluzione del contratto.
   
   2. Il  periodo di validità del contratto di servizio non può
   essere inferiore  a tre anni né superiore a nove, nei casi di
   affidamento   a   seguito   di   espletamento   di   procedure
   concorsuali. Per  i servizi  ferroviari e  per quelli  a guida
   vincolata  in   sede  propria   il  periodo  di  validità  è
   determinato in misura non superiore a dodici anni.
   
   3. Il  contratto di  servizio prevede  l'obbligo  del  gestore
   uscente  di  trasferire  al  nuovo  gestore,  al  termine  del
   contratto, i beni di cui all'articolo 16, comma 2, lettera c).
   Per tale  trasferimento è  corrisposto un prezzo ragguagliato
   al valore  di mercato  dei beni stessi. Nel caso in cui non si
   pervenga ad  un accordo  fra le parti sul corrispettivo, nelle
   more della  definizione giudiziale della controversia sul loro
   valore, i  beni sono  messi immediatamente  a disposizione del
   nuovo gestore dietro pagamento di un corrispettivo provvisorio
   determinato dall'ente  competente, nonché  dietro prestazione
   di  idonee   garanzie  per   il  pagamento   di  un  eventuale
   conguaglio. Per  i beni  di proprietà  di terzi è garantito,
   ove non escluso dal contratto tra gestore e terzo, il subentro
   del nuovo  gestore alle stesse condizioni, per tutta la durata
   del rapporto in atto.
   
   4. Il  contratto di  servizio  prevede  inoltre  l'obbligo  di
   revisione nel  caso in  cui siano  concessi finanziamenti  per
   spese di  investimento in  corso di  esecuzione del  contratto
   medesimo.
   
   5. Il contratto di servizio può essere stipulato:
   
   a) senza oneri;
   b) con oneri a carico del soggetto gestore del servizio;
   c) con   oneri    a  carico  della  pubblica  amministrazione,
      determinati tenendo  conto  degli  eventuali  finanziamenti
      pubblici di cui all'articolo 20."
   
ARTICOLO 11
(Sostituzione dell'articolo 16 della LR 42/1998)

1. L'articolo 16 della LR 42/1998 è sostituito dal seguente:

   "Art. 16
   Affidamento dei servizi
   
   1. La Regione e gli enti locali affidano i servizi programmati
   di trasporto  pubblico locale  utilizzando  di  preferenza  le
   procedure ristrette  di cui  al decreto  legislativo 17  marzo
   1995, n.158 (Attuazione delle direttive 90/531/CEE e 93/38/CEE
   relative alle  procedure  di  appalti  nei  settori  esclusi),
   nonché   il   criterio   dell'offerta   economicamente   più
   vantaggiosa di  cui all'articolo  24, comma  1, lettera b) del
   medesimo DLgs 158/1995.
   
   2. L'affidamento  dei servizi  avviene per  lotti  determinati
   preventivamente da  parte dell'ente  competente che  individua
   inoltre, ai fini dell'articolo 18, comma 2, del DLgs 422/1997,
   con riferimento a ciascun lotto:
   
   a) il personale da trasferire;
   b) la  rete dei  servizi minimi  ed aggiuntivi  e le  relative
      risorse finanziarie;
   c) gli  impianti e le altre dotazioni patrimoniali, essenziali
      per l'effettuazione del servizio;
   d) la struttura tariffaria.
   
   3. Sono classificabili beni essenziali:
   
   a) il materiale rotabile ed i veicoli adibiti al trasporto;
   b) le infrastrutture di via;
   c) i depositi;
   d) le  officine, nel caso di servizi a guida vincolata e negli
      altri casi stabiliti con la definizione dei lotti di gara;
   e) le aree destinate a servizi di stazione ferroviaria;
   f) le autostazioni;
   g) gli impianti di fermata.
   
   4.  L'individuazione   dei  beni   essenziali  è   effettuata
   nell'ambito delle  tipologie di  cui al  comma 3, in relazione
   alla  situazione  specifica  di  ciascun  lotto,  al  fine  di
   assicurare condizioni di effettiva concorrenza fra le imprese.
   
   5. Il  bando di gara prevede l'obbligo per l'aggiudicatario di
   acquisire  i   beni  di   cui  al   comma  2  lettera  c).  Il
   trasferimento avviene  a  titolo  di  proprietà  o  ad  altro
   titolo, sulla  base delle  indicazioni  del  gestore  uscente,
   espresse  almeno   dodici  mesi   prima  della   scadenza  del
   contratto, su richiesta dell'ente competente.
   
   6. La  Giunta regionale  approva, tenendo  conto delle diverse
   modalità di  esercizio, schemi  tipo degli atti di gara e del
   contratto di  servizio, che  possono essere  adottati,  con  i
   necessari adeguamenti, da parte degli enti locali.
   
   7.  La   Giunta  regionale   individua  altresì  le  clausole
   essenziali degli  atti di  gara e  del contratto  di servizio,
   inderogabili ai  fini dell'attribuzione  dei finanziamenti  di
   cui all'articolo  6, comma 4, lettera a), al fine di garantire
   omogeneità di trattamento sul territorio regionale per quanto
   riguarda in particolare:
   
   a) i livelli minimi di qualità del servizio;
   b) il  rispetto degli  obblighi di  informazione nei confronti
      dell'osservatorio di  cui all'articolo  21 per  gli aspetti
      tecnici ed economici delle reti esercite;
   c) le  modalità di  svolgimento delle  gare, ivi  compresi  i
      requisiti di  ammissione, gli  elementi di valutazione e le
      previsioni concernenti  il subappalto e la manutenzione dei
      beni mobili;
   d) la gestione dei contratti di servizio;
   e) l'impegno    alla  piena  attuazione  delle  determinazioni
      definite ai sensi dell'articolo 18 bis, comma 2.
   
   8. Gli  enti di  cui al comma 1 che decidono di mettere a gara
   in un  unico lotto  servizi di  competenza  di  enti  diversi,
   ricorrono alla  stipula di  convenzioni ai sensi dell'articolo
   22.
   
   9. Nel  caso in cui l'affidamento dei servizi da realizzare su
   infrastruttura di trasporto costituisca oggetto di concessione
   di lavori  pubblici, ai  sensi della  legge 11  febbraio 1994,
   n.109  (Legge   quadro  in   materia  di  lavori  pubblici)  e
   successive modifiche,  le disposizioni della presente legge si
   applicano per quanto non in contrasto con la disciplina di cui
   alla medesima l.109/1994.
   
   10.  Nel   caso  in  cui  l'infrastruttura  di  trasporto  sia
   parzialmente  realizzata   tramite   concessione   di   lavori
   pubblici, i  servizi di trasporto afferenti l'infrastruttura e
   quelli correlati  svolti con  altre modalità,  possono essere
   affidati  attraverso  la  medesima  concessione,  al  fine  di
   garantire  l'unitarietà   della  gestione.   Per  i   servizi
   correlati il limite di cui al comma 2 può essere elevato fino
   a coincidere con la durata residua della concessione."
   
ARTICOLO 12
(Inserimento dell'articolo 16 bis nella LR 42/1998)

1. Dopo  l'articolo 16  della LR  42/1998 è inserito il seguente
articolo 16 bis:

   "Art. 16 bis
   Soggetti ammessi a partecipare alle gare per l'affidamento dei
   servizi
   
   1. Sono  ammessi a  partecipare alla gara, purché in possesso
   dei requisiti di cui all'articolo 16 ter, i seguenti soggetti:
   
   a) le   imprese  individuali,  anche  artigiane,  le  società
      commerciali, le società cooperative;
   b) i  consorzi tra società cooperative di produzione e lavoro
      costituite a  norma  della  legge  25  giugno  1909,  n.422
      (Costituzione di  consorzi di  cooperative per  appalti  di
      lavori pubblici)  e successive modifiche, ed i consorzi tra
      imprese artigiane  di cui  alla legge  8 agosto 1985, n.443
      (Legge-quadro per l'artigianato);
   c) i  consorzi stabili  costituiti anche  in forma di società
      consortili  ai  sensi  dell'articolo  2615-ter  del  codice
      civile, tra  imprese individuali, anche artigiane, società
      commerciali, società  cooperative di  produzione e lavoro,
      formati da  non meno  di tre consorziati che, con decisione
      assunta  dai   rispettivi  organi   deliberativi,   abbiano
      stabilito di  operare in  modo congiunto nella fornitura di
      servizi di  trasporto al  pubblico per  un periodo di tempo
      non inferiore  a cinque  anni, istituendo  a tal  fine  una
      comune struttura di impresa;
   d) le  associazioni temporanee  di concorrenti, costituite dai
      soggetti di  cui alle lettere a), b) e c), che, prima della
      presentazione  dell'offerta,   abbiano  conferito   mandato
      collettivo speciale  con rappresentanza  ad  una  di  esse,
      qualificata capogruppo,  la quale esprima l'offerta in nome
      e per  conto proprio  e delle mandanti, di seguito indicate
      come "associazioni temporanee di imprese";
   e) i  consorzi di  concorrenti, di  cui all'articolo  2602 del
      codice civile,  costituiti  tra  i  soggetti  di  cui  alle
      lettere a),  b) e  c) anche in forma di società consortili
      ai sensi dell'articolo 2615 ter del codice civile;
   f) i  soggetti che  abbiano stipulato  il contratto  di gruppo
      europeo di  interesse economico (GEIE) ai sensi del decreto
      legislativo   23   luglio   1991,   n.   240   (Norme   per
      l'applicazione  del   regolamento  n.85/2137/CEE   relativo
      all'istituzione di un gruppo europeo di interesse economico
      (GEIE), ai  sensi dell'articolo  17 della legge 29 dicembre
      1990, n.428).
   
   2. È fatto divieto ai concorrenti di partecipare alla gara in
   più di  un'associazione temporanea  di imprese o consorzio di
   cui al  comma 1,  lettere d) ed e), ovvero di partecipare alla
   gara anche in forma individuale qualora vi abbiano partecipato
   in associazione  o consorzio.  A tal  fine, i  consorzi di cui
   alle lettere  b) e  c) sono  tenuti ad  indicare, in  sede  di
   offerta,  ferma   restando  la  responsabilità  solidale  del
   consorzio, per  quali consorziati  il  consorzio  concorre;  a
   questi ultimi  è fatto  divieto di  partecipare, in qualsiasi
   altra forma, alla medesima gara.
   
   3. È  consentita la  presentazione di  offerte da  parte  dei
   soggetti di  cui al  comma 1,  lettere d)  ed e), anche se non
   ancora  costituiti.   In  tal   caso  l'offerta   deve  essere
   sottoscritta  da   tutte  le   imprese  che  costituiranno  le
   associazioni o  i consorzi  e contenere l'impegno che, in caso
   di aggiudicazione  della gara,  le stesse imprese conferiranno
   mandato collettivo speciale con rappresentanza ad una di esse,
   da indicare  in sede di offerta e qualificata come capogruppo,
   la quale stipulerà il contratto in nome e per conto proprio e
   delle mandanti.
   
   4.  Fermo  restando  quanto  stabilito  al  comma  3,  non  è
   consentita   l'associazione    anche   in   partecipazione   o
   l'associazione   temporanea   di   imprese,   concomitante   o
   successiva all'aggiudicazione  della gara.  E vietata altresì
   qualsiasi modificazione  alla composizione  delle associazioni
   temporanee di  imprese e  dei consorzi  di  cui  al  comma  1,
   lettere  d)   ed  e),  ed  a  quella  risultante  dall'impegno
   presentato in sede di offerta.
   
   5. La violazione della disposizione di cui al comma 4 comporta
   l'annullamento   dell'aggiudicazione   o   la   nullità   del
   contratto, nonché l'esclusione delle imprese dalle nuove gare
   relative ai medesimi appalti.
   
   6. L'offerta  delle imprese riunite in associazioni temporanee
   determina la  loro responsabilità  solidale nei confronti del
   soggetto aggiudicatore.
   
   7. Il  mandato conferito  all'impresa capogruppo  dalle  altre
   imprese  riunite   deve   risultare   da   scrittura   privata
   autenticata; la procura relativa è conferita a chi legalmente
   rappresenta l'impresa  capogruppo; il  mandato è  gratuito ed
   irrevocabile; la  revoca del  mandato per  giusta causa non ha
   effetto nei confronti del soggetto aggiudicatore.
   
   8. Al  mandatario spetta  la rappresentanza  esclusiva,  anche
   processuale, delle imprese mandanti nei confronti del soggetto
   aggiudicatore per  tutte le operazioni e gli atti di qualsiasi
   natura dipendenti  dall'appalto, anche dopo la conclusione del
   rapporto; fino  alla estinzione  di ogni  rapporto il soggetto
   aggiudicatore,  tuttavia,  può  far  valere  direttamente  le
   responsabilità facenti capo alle imprese mandanti.
   
   9.  Il   rapporto  di   mandato  non   determina  di  per  sé
   organizzazione o  associazione fra  le imprese riunite, ognuna
   delle quali  conserva  la  propria  autonomia  ai  fini  della
   gestione e degli adempimenti fiscali e degli oneri sociali.
   
   10. In  caso di  fallimento  dell'impresa  mandataria  ovvero,
   qualora si  tratti di  impresa individuale,  in caso di morte,
   interdizione o  inabilitazione del  suo titolare,  il soggetto
   aggiudicatore ha  la facoltà  di proseguire  il  rapporto  di
   appalto con  altra impresa  che sia  costituita mandataria nei
   modi previsti  dai commi  7, 8  e 9, purché abbia i requisiti
   richiesti per  la partecipazione alla gara, ovvero di recedere
   dall'appalto.
   
   11. In  caso di  fallimento  di  una  delle  imprese  mandanti
   ovvero, qualora  si tratti  di un'impresa individuale, in caso
   di morte,  interdizione o  inabilitazione  del  suo  titolare,
   l'impresa  capogruppo,   ove   non   indichi   altra   impresa
   subentrante,  in   possesso  dei   prescritti   requisiti   di
   idoneità, è tenuta alla esecuzione dell'appalto direttamente
   o  a   mezzo  delle  altre  imprese  mandanti,  purché  siano
   rispettati i  requisiti richiesti  per la  partecipazione alla
   gara.
   
   12. Quando  la gara  sia aggiudicata ad un consorzio di cui al
   comma 1,  lettere b),  c) ed  e) per  il quale  dal  contratto
   consortile è  previsto lo  scioglimento in  data anteriore  a
   quella di cessazione del servizio messo a gara, la stipula del
   contratto  di   servizio  è  condizionata  alla  proroga  del
   contratto consortile  per  tutto  il  periodo  di  durata  del
   contratto di servizio, compreso l'eventuale periodo di proroga
   previsto nel capitolato speciale d'appalto.
   
   13. Il bando di gara può stabilire, ai sensi dell'articolo 33
   della  direttiva   93/38/CEE  (Direttiva   del  Consiglio  che
   coordina le procedure di appalto degli enti erogatori di acqua
   e di  energia, degli enti che forniscono servizi di trasporto,
   nonché   degli   enti   che   operano   nel   settore   delle
   telecomunicazioni), l'obbligo,  per i soggetti di cui al comma
   1, lettere,  b), c),  d), e) ed f), di costituire un consorzio
   in forma  di società per azioni o a responsabilità limitata,
   con impegno  ad operare in modo unitario nello svolgimento del
   contratto  di  servizio,  ferma  restando  la  responsabilità
   solidale dei  soggetti partecipanti al consorzio nei confronti
   del soggetto  aggiudicatore. In  tal caso  l'offerta  contiene
   l'impegno a  costituire un  consorzio in forma di società per
   azioni o  a responsabilità  limitata, ovvero a costituire una
   società per azioni o una società a responsabilità limitata.
   Nel caso  di consorzi  di cui  alle lettere  b), c)  ed e)  il
   consorzio, con le caratteristiche di cui al presente comma, è
   costituito fra tutti i singoli consorziati per conto dei quali
   il consorzio  ha partecipato alla gara, senza che ciò escluda
   la responsabilità di quest'ultimo."
   
ARTICOLO 13
(Inserimento dell'articolo 16 ter nella LR 42/1998)

1. Dopo  l'articolo 16  bis  della  LR  42/1998  è  inserito  il
seguente articolo 16 ter:

   "Art. 16 ter
   Requisiti di partecipazione alle gare
   
   1. La  partecipazione alla gara è subordinata al possesso dei
   requisiti   economico-finanziari    e    tecnico-organizzativi
   richiesti nel  relativo bando, redatto in conformità a quanto
   disposto dall'articolo  18,  comma  2,  lettera  a)  del  DLgs
   422/1997.
   
   2. Per i soggetti di cui all'articolo 16 bis, comma 1, lettere
   d), e)  ed f),  i requisiti  economico-finanziari  e  tecnico-
   organizzativi debbono  essere posseduti dalla mandataria, o da
   una delle  imprese  consorziate  per  le  quali  il  consorzio
   concorre o  facenti parte  del gruppo, nella misura minima del
   50  per   cento;  la  restante  quota  deve  essere  posseduta
   cumulativamente dalle  mandanti, o  dalle imprese  consorziate
   per le quali il consorzio concorre o facenti parte del gruppo,
   ciascuna nella misura minima del 20 per cento.
   
   3. Per i consorzi di cui all'articolo 16 bis, comma 1, lettere
   b)  e   c),  che   partecipano  alla   gara  per  conto  delle
   consorziate, i  requisiti tecnico-organizzativi debbono essere
   posseduti cumulativamente  dalle consorziate  per le  quali il
   consorzio concorre, da ciascuna nella misura minima del 20 per
   cento; i  requisiti di capacità economico-finanziaria debbono
   essere  posseduti  in  proprio  dal  consorzio,  salvo  quanto
   stabilito dal  comma 4  per i  consorzi costituiti  da meno di
   cinque anni.
   
   4. Per  i consorzi  stabili, di cui all'articolo 16 bis, comma
   1,  lettera   c),  che   intendano  eseguire  direttamente  il
   servizio,  i   requisiti  economico-finanziari  devono  essere
   posseduti  dal   consorzio,  e   quelli  tecnico-organizzativi
   possono essere posseduti dalle consorziate. Se il consorzio è
   costituito  da   meno  di   cinque  anni,  anche  i  requisiti
   economico-finanziari possono essere posseduti complessivamente
   dalle singole imprese consorziate.
   
   5. I  soggetti di  cui ai  commi 2  e  3,  che  possiedono  la
   totalità dei  requisiti  nella  percentuale  ivi  prescritta,
   possono  associare   al   raggruppamento   o   indicare   come
   consorziate esecutrici  anche altre  imprese  in  possesso  di
   requisiti in misura inferiore al 20 per cento.
   
   6. In sede di offerta le associazioni temporanee di imprese, i
   GEIE ed  i consorzi  di cui  all'articolo  16  bis,  comma  2,
   lettere b),  c) ed  e), debbono indicare le parti del servizio
   che saranno  espletate dalle  singole  imprese  facenti  parte
   dell'associazione    ovvero    dalle    singole    consorziate
   partecipanti alla  gara. Il  servizio non può essere eseguito
   in misura  superiore alla  percentuale dei  requisiti tecnico-
   organizzativi dichiarati ai fini della partecipazione."
   
ARTICOLO 14
(Sostituzione dell'articolo 17 della LR 42/1998)

1. L'articolo 17 della LR 42/1998 è sostituito dal seguente:

   "Art. 17
   Subaffidamento dei servizi di trasporto pubblico
   
   1. Ai  fini della  presente legge costituisce "subaffidamento"
   il subappalto  di una  quota delle  linee  o  della  rete  dei
   servizi di trasporto oggetto dell'appalto.
   
   2. Nel  rispetto delle  disposizioni di  cui  all'articolo  18
   della legge  19 marzo  1990, n.55  (Nuove disposizioni  per la
   prevenzione della delinquenza di tipo mafioso e di altre gravi
   forme di manifestazione di pericolosità sociale), il soggetto
   affidatario dei  servizi può  procedere al  subaffidamento di
   quote di  servizi, non  superiore al  5 per  cento  di  quelle
   oggetto  di   gara,  identificate   nell'ambito   del   bando,
   limitatamente  alle  percorrenze  quantitativamente  correlate
   agli incrementi  di servizio  proposti in  sede  di  gara,  da
   svolgersi in  condizioni  di  domanda  debole,  con  modalità
   specificamente  previste   dallo  schema  tipo  di  capitolato
   definito ai sensi dell'articolo 16.
   
   3.  Ulteriori   incrementi  di   servizio  in  subaffidamento,
   rispetto a  quanto definito al comma 2, per le gare successive
   alla  prima,   qualora  si   rendano  necessari,   comportando
   modifiche  al   capitolato  speciale   di   appalto,   saranno
   concertate ad  un tavolo  appositamente istituito dalla Giunta
   regionale.
   
   4. Il  soggetto affidatario  dei servizi  può inoltre, previa
   autorizzazione dell'ente affidante o concedente, subaffidare i
   servizi  di   trasporto  pubblico  oggetto  del  contratto  di
   servizio per  far fronte  ad esigenze  straordinarie e  per un
   periodo massimo pari a sei mesi, rinnovabile una sola volta.
   
   5. Fermo  restando che  il soggetto  affidatario rimane  unico
   responsabile  del   servizio  nei   confronti   del   soggetto
   affidante, il  rapporto di  subaffidamento,  fra  il  soggetto
   affidatario  ed   il  subaffidatario,   è   disciplinato   da
   contratto, da stipulare nel rispetto delle condizioni previste
   nel contratto di servizio.
   
   6. Limitatamente  alla prima gara il soggetto affidatario può
   procedere al subaffidamento per quote di servizi, da svolgersi
   in condizioni  di domanda  debole identificate  nel  bando  di
   gara,   per   percorrenze   pari   a   quelle   previste   nei
   subaffidamenti, autorizzati dalla pubblica amministrazione, in
   atto alla  data d'entrata  in vigore  della presente legge. In
   tal caso  le quote  di subaffidamento  in atto  concorrono  al
   raggiungimento del  limite di  subaffidamento autorizzabile ai
   sensi del comma 2."
   
ARTICOLO 15
(Inserimento dell'articolo 18 bis nella LR 42/1998)

1. Dopo  l'articolo 18  della LR 42/1998, è inserito il seguente
articolo 18 bis:

   "Art. 18 bis
   Procedure per  il  trasferimento  del  personale  dall'impresa
   cessante all'impresa subentrante
   
   1. Gli  enti affidanti, non appena reso noto l'atto con cui si
   determinano  i   lotti  da  mettere  a  gara,  effettuano  una
   ricognizione, per  quantità e  tipologia, del  personale  dei
   vari settori  aziendali collegati al trasporto pubblico locale
   da attribuire  a ciascun  nuovo lotto.  I  risultati  di  tale
   ricognizione,   che    deve   assicurare   la   piena   tutela
   occupazionale,  sono   comunicati   alle   imprese   ed   alle
   organizzazioni sindacali  di categoria,  nonché alla Regione,
   al fine di verificare la congruenza tra il personale assegnato
   ai lotti e quello complessivamente impiegato nel settore.
   
   2. Le  imprese, nei  trenta giorni  successivi al  ricevimento
   della  comunicazione   di  cui   al  comma   1,   sentite   le
   rappresentanze sindacali unitarie o aziendali e i sindacati di
   categoria  che   hanno  stipulato   il  contratto   collettivo
   applicato nelle imprese interessate, indicano, con riferimento
   a ciascun  lotto, il  numero e le qualifiche del personale che
   si impegnano  a trasferire  al nuovo  gestore. Tali  documenti
   sono siglati,  anche nell'ipotesi di mancato accordo del quale
   è dato  atto, dalle  rappresentanze sindacali sentite, e sono
   inviati all'ente  affidante. Quest'ultimo, nel caso di accordo
   tra  imprese  e  sindacati,  verificata  la  congruità  della
   proposta, la  approva  rendendola  irrevocabile.  In  caso  di
   mancato rispetto  del termine  sopraindicato, o in caso non si
   raggiunga  un  accordo,  l'ente  affidante,  verificata  nella
   seconda  ipotesi   la   inconciliabilità   delle   rispettive
   posizioni, approva  e rende  definitiva la ricognizione di cui
   al  comma   1,  con   conseguente  obbligo  per  l'azienda  di
   trasferire tutto il personale ivi indicato.
   
   3. L'impegno  all'assunzione del  personale, come  definito ai
   sensi  del  comma  2,  è  sancito,  sulla  base  di  espressa
   previsione  del   bando  di   gara,  nel  capitolato  speciale
   d'appalto, nel  rispetto di  quanto stabilito dall'articolo 15
   comma 1."
   
ARTICOLO 16
(Sostituzione dell'articolo 19 della LR 42/1998)

1. L'articolo 19 della LR 42/1998 è sostituito dal seguente:

   "Art. 19
   Affidamento di servizi straordinari, sperimentali e per motivi
   di urgenza
   
   1. Regione,  province e  comuni possono stipulare contratti di
   servizio di  valore stimato  inferiore alle soglie comunitarie
   con imprese in possesso dei requisiti previsti dalla normativa
   vigente:
   
   a) per  motivi straordinari  ed a  fini  sperimentali,  previo
      espletamento di  procedura negoziata senza pubblicazione di
      bando, a cui sono invitate almeno tre imprese;
   b) per  motivi di  urgenza debitamente  documentati,  anche  a
      seguito di affidamento diretto.
   
   2. I contratti di cui al comma 1 hanno validità non superiore
   a sei mesi e sono rinnovabili una sola volta."
   
ARTICOLO 17
(Inserimento dell'articolo 19 bis nella LR 42/1998)

1. Dopo  l'articolo 19  della LR  42/1998 è inserito il seguente
articolo 19 bis:

   "Art. 19 bis
   Disciplina tariffaria dei servizi programmati
   
   1. La  Giunta regionale istituisce, con propria deliberazione,
   un sistema  tariffario integrato  di  livello  regionale,  per
   l'accesso ai  servizi di  ogni modalità  di trasporto  e  per
   l'integrazione tra servizi urbani ed extraurbani.
   
   2. La  Giunta regionale definisce inoltre con deliberazione le
   procedure e le modalità per:
   
   a) l'accessibilità   ai    titoli    di    viaggio  da  parte
      dell'utenza;
   b) il  recepimento nei  capitolati e nei contratti di servizio
      dell'obbligo da  parte dell'affidatario dell'utilizzo della
      struttura tariffaria  regionale in  aggiunta alla struttura
      tariffaria prevista  dall'ente competente  per lo specifico
      lotto;
   c) la    ripartizione  degli  introiti  secondo  il  principio
      dell'effettivo utilizzo da parte dell'utenza;
   d) la    valutazione  ed  il  controllo  dei  risultati  delle
      politiche tariffarie e della redditività dei servizi.
   
   3. La  provincia definisce un sistema tariffario integrato per
   i servizi  urbani ed  extraurbani valido per i lotti in cui è
   suddivisa la  rete provinciale  dei servizi  e ne  prevede  il
   recepimento nei relativi capitolati di gara e nei contratti di
   servizio unitamente  ai  criteri  per  la  ripartizione  degli
   introiti tra  i gestori,  secondo il  principio dell'effettivo
   utilizzo da parte dell'utenza.
   
   4. La  Regione e  le province,  per  i  sistemi  tariffari  di
   competenza di cui ai commi 1 e 3, determinano:
   
   a) le  tabelle polimetriche  unificate  per  i  titoli  aventi
      validità di percorso;
   b) le  tariffe da  applicare per  i titoli integrati di cui ai
      commi 1 e 3.
   
   5. Fatto  salvo quanto  stabilito ai  commi 1  e 3  , gli enti
   competenti definiscono  nei contratti  di servizio  il sistema
   tariffario e  gli eventuali  meccanismi di modificazione dello
   stesso. In ogni caso sono previsti biglietti di corsa semplice
   e  biglietti  di  abbonamento  mensile,  aventi  validità  di
   percorso o  a tempo  su una  determinata area.  I biglietti di
   corsa semplice  sono posti  in vendita anche a bordo dei mezzi
   di trasporto,  con  eventuale  maggiorazione  del  prezzo  nel
   rispetto dell'importo massimo stabilito dagli enti competenti.
   
   6. I titoli di cui al comma 5 sono validi per lo spostamento a
   cui si  riferiscono, indipendentemente  dal gestore  che abbia
   provveduto  al  loro  rilascio  e  le  relative  tariffe  sono
   calcolate  secondo  l'istradamento  di  minore  lunghezza;  lo
   spostamento può  essere effettuato  anche su  più linee,  in
   sequenza tra loro.
   
   7. Per  i titoli  aventi validità  di  percorso,  le  tabelle
   polimetriche  sono   approssimate  per   classi  chilometriche
   differenziate in  relazione alla distanza; le tariffe crescono
   in relazione  alla distanza,  mentre la  tariffa  chilometrica
   unitaria decresce.
   
   8. Gli  enti competenti  possono istituire  titoli di  viaggio
   caratterizzati   da    prestazioni   ridotte    rispetto    ai
   corrispondenti titoli  ordinari, da  riservare  a  particolari
   categorie di utenza. La percentuale di riduzione della tariffa
   di  tali  titoli  è  stabilita  in  proporzione  alle  minori
   prestazioni  rispetto   a  quelle  del  corrispondente  titolo
   ordinario.
   
   9. Ulteriori  titoli di viaggio rispetto a quelli stabiliti ai
   sensi del  comma 5,  anche combinati  con altre  prestazioni o
   servizi, possono essere posti in vendita dai soggetti gestori,
   a seguito  della presentazione di domanda all'ente competente.
   La domanda  individua il  titolo  di  viaggio  e  le  relative
   tariffe e  si  considera  accolta  qualora  non  si  comunichi
   all'interessato un  espresso provvedimento  di  diniego  entro
   trenta giorni dalla data di ricevimento.
   
   10. I  titoli di  viaggio di  cui al presente articolo possono
   essere posti  in vendita  a favore di particolari categorie di
   utenza con sconti speciali, o rilasciati gratuitamente, previa
   stipula  di  apposita  convenzione  con  i  soggetti  gestori,
   concernente il rimborso delle relative minori entrate.
   
   11. La  Giunta  regionale,  con  propria  deliberazione,  può
   disporre  l'impiego  di  determinati  sistemi  di  riscossione
   automatizzata dei  titoli di  viaggio  tramite  l'utilizzo  di
   specifiche carte multifunzione, assumendo a proprio carico gli
   eventuali maggiori oneri contrattuali."
   
ARTICOLO 18
(Sostituzione dell'articolo 20 della LR 42/1998)

1. L'articolo 20 della LR 42/1998 è sostituito dal seguente:

   "Art. 20
   Finanziamenti pubblici
   
   1.  I   finanziamenti  pubblici  per  gli  interventi  di  cui
   all'articolo 5, comma 3 possono essere concessi:
   
   a) per  i beni  immobili e le infrastrutture, esclusivamente a
      favore degli enti territoriali;
   b) per  i beni  mobili e  le tecnologie,  anche a  favore  dei
      gestori del servizio.
   
   2. Le  risorse  regionali  destinate  agli  investimenti  sono
   attribuite,  nel   rispetto  degli   indirizzi  stabiliti  nel
   programma regionale  di cui  all'articolo 5, con deliberazione
   della Giunta regionale."
   
ARTICOLO 19
(Inserimento dell'articolo 20 bis nella LR 42/1998)

1. Dopo  l'articolo 20  della LR  42/1998 è inserito il seguente
articolo 20 bis:

   "Art. 20 bis
   Vincolo di  destinazione e  trasferimento dei beni acquisiti o
   ammodernati con finanziamenti pubblici
   
   1.  I   beni,  sia   mobili  che  immobili,  strumentali  alla
   effettuazione dei  servizi di  trasporto pubblico  acquisiti o
   ammodernati con  finanziamenti concessi ai sensi dell'articolo
   20, sono  gravati dal  vincolo di  destinazione  al  trasporto
   pubblico locale.  Tali beni non possono essere ceduti a terzi,
   né sottratti  alla loro  destinazione, se non alle condizioni
   di cui alla presente legge.
   
   2. Il  provvedimento di  finanziamento individua  lo specifico
   servizio a  cui i beni sono destinati e la durata del vincolo.
   Per i  beni mobili il vincolo è fissato in un periodo da otto
   a  quaranta  anni,  in  relazione  alla  natura  del  bene  ed
   all'ammontare del  finanziamento concesso; per i beni immobili
   il vincolo è perpetuo.
   
   3. In relazione ai beni vincolati ai sensi del comma 1:
   
   a) gli   enti  territoriali sono  tenuti  a  porre  i  beni  a
      disposizione del soggetto gestore del servizio a cui i beni
      medesimi sono  destinati. Il  bando di gara e il capitolato
      speciale d'appalto  indicano i beni destinati al servizio e
      le condizioni economiche di utilizzo dei medesimi;
   b) il    gestore  del  servizio  è  tenuto  a  porre  i  beni
      strumentali alla  effettuazione dei  servizi a disposizione
      del  subentrante,   nelle  forme  e  secondo  le  modalità
      definite nel  provvedimento di finanziamento. A tal fine il
      bando di  gara sancisce l'impegno all'acquisizione dei beni
      da parte del subentrante e determina le relative condizioni
      economiche, nei casi in cui manchi un valore di mercato. In
      caso di  trasferimento dei beni in proprietà, il prezzo di
      vendita è determinato decurtando dal valore commerciale la
      parte  di   finanziamento  non   ancora  ammortizzata,  che
      costituisce finanziamento  pubblico a  favore del  soggetto
      acquirente. Il  nuovo gestore  subentra al precedente nelle
      obbligazioni verso  la pubblica amministrazione relative al
      bene trasferito ed è tenuto al rispetto dei vincoli di cui
      al presente articolo.
   
   4. L'ente  competente può  altresì autorizzare la vendita di
   beni mobili ad altri soggetti esercenti i servizi di trasporto
   pubblico  locale  in  Toscana,  a  condizione  che  questi  li
   utilizzino per  la gestione  dei servizi  medesimi  e  che  si
   impegnino  a   subentrare  nelle   obbligazioni  del   cedente
   stabilite ai sensi del presente articolo. Contestualmente alla
   autorizzazione, è  individuato lo  specifico servizio a cui i
   beni  sono  destinati.  Il  prezzo  di  vendita  dei  beni  è
   determinato ai sensi del comma 3, lettera b).
   
   5.  L'ente   competente  può  autorizzare  la  vendita  o  il
   mutamento  di   destinazione  d'uso  dei  beni  vincolati  che
   risultino non più necessari alla prestazione del servizio:
   
   a) in   caso    di  beni  immobili,  previo  recupero  di  una
      percentuale sul prezzo di mercato, pari alla percentuale di
      finanziamento rispetto al prezzo di acquisto;
   b) in  caso di  beni mobili, previo recupero dei finanziamenti
      erogati e non ancora ammortizzati.
   
   6.  In   caso  di   beni  di  proprietà  degli  enti  locali,
   l'autorizzazione  è   rilasciata  dall'ente   erogatore   del
   beneficio.
   
   7. I finanziamenti di cui al presente articolo sono concessi a
   condizione che  i  beneficiari  costituiscano  sugli  immobili
   acquisiti un  vincolo di  destinazione al  trasporto  pubblico
   locale a  favore del  soggetto  erogatore  del  beneficio,  da
   registrare e  trascrivere nei  registri immobiliari  a cura  e
   spese dei beneficiari.
   
   8. L'eventuale  variante agli  strumenti urbanistici  comunali
   conseguente al vincolo di cui al comma 7 segue le procedure di
   cui all'articolo 40, commi 3, 4, 5, 6 e 7, della LR 5/1995."
   
ARTICOLO 20
(Sostituzione dell'articolo 22 della LR 42/1998)

1. L'articolo 22 della LR 42/1998 è sostituito dal seguente:

   "Art. 22
   Esercizio associato  delle funzioni  amministrative in materia
   di trasporti
   
   1. Gli  enti locali  possono individuare  forme  associate  di
   esercizio delle  funzioni  amministrative  e  dei  servizi  in
   materia  di   trasporto  pubblico   locale,  con   particolare
   riferimento alle attività di:
   
   a) espletamento   delle    procedure    concorsuali        per
      l'individuazione del  gestore  dei  servizi  di  trasporto,
      nonché  per   la  stipula   e  la  gestione  dei  relativi
      contratti;
   b) controllo,   vigilanza    e  monitoraggio  dei  servizi  di
      trasporto;
   c) supporto  alle attività di programmazione della mobilità,
      del  servizio   di  trasporto  pubblico  e  delle  relative
      politiche tariffarie.
   
   2. L'esercizio  associato delle  funzioni e dei servizi di cui
   al comma  1 avviene  sulla base  di apposite  convenzioni  che
   prevedono la  costituzione di  uffici comuni, oppure la delega
   di funzioni  degli enti  partecipanti all'accordo  a favore di
   uno di  essi, ovvero  la costituzione di un consorzio, secondo
   il vigente ordinamento degli enti locali.
   
   3. La  Regione incentiva  l'esercizio associato delle funzioni
   di cui al comma 1.
   
   4.  La  Regione  può  stipulare  accordi  e  convenzioni  per
   l'esercizio coordinato  delle funzioni  proprie  e  di  quelle
   degli enti locali."
   
ARTICOLO 21
(Sostituzione dell'articolo 23 della LR 42/1998)

1. L'articolo 23 della LR42/1998 è sostituito dal seguente:

   "Art. 23
   Obblighi dei  gestori dei  servizi  di  trasporto  pubblico  e
   sanzioni
   
   1. La  Giunta regionale,  distintamente per ciascuna modalità
   di trasporto, stabilisce con regolamento da approvare entro il
   30 settembre 2003 gli obblighi a cui devono attenersi a tutela
   dell'utenza i soggetti gestori dei servizi, relativamente a:
   
   a) l'adozione,  la pubblicazione  e la  diffusione della carta
      aziendale dei servizi di trasporto, di cui all'articolo 26;
   b) l'adozione  delle misure atte a garantire l'informazione al
      passeggero a terra ed a bordo dei mezzi di trasporto;
   c) la tenuta del diario di regolarità del servizio;
   d) la tenuta del diario di bordo;
   e) l'adozione delle misure atte a garantire la fruibilità del
      servizio di trasporto da parte dell'utenza;
   f) le  modalità per  l'utilizzazione di  autobus destinati al
      servizio di linea in servizi di noleggio con conducente;
   g) l'apposizione    sui    mezzi  del  marchio  identificativo
      regionale  del   settore  dei   trasporti  pubblici  locali
      approvato con deliberazione della Giunta regionale;
   h) le   modalità    di    gestione    dei  reclami  inoltrati
      dall'utenza;
   i) l'accesso,   da    parte  del  personale  incaricato  delle
      funzioni di  vigilanza  ai  sensi  dell'articolo  24,  alle
      vetture, ai  depositi, alle  officine e,  relativamente  ai
      servizi  programmati,   alla  documentazione   relativa  ai
      servizi effettuati  in esecuzione  dei contratti  stipulati
      con la  pubblica amministrazione,  nonché le  modalità di
      invio dei dati necessari allo svolgimento delle funzioni di
      vigilanza;
   l) i   criteri    di  produzione  dei  dati  di  soddisfazione
      dell'utenza relativamente ai servizi programmati;
   m) le  misure atte  a garantire  adeguate condizioni igieniche
      dei mezzi  e dei  locali  funzionali  all'espletamento  del
      servizio, relativamente ai servizi autorizzati;
   n) il    rispetto    del  programma  di  esercizio  assentito,
      relativamente ai servizi autorizzati.
   
   2.  Il   ritardo  non   superiore  a   trenta   giorni   nella
   pubblicazione e  diffusione della  carta aziendale dei servizi
   rispetto al  termine prescritto  comporta l'applicazione della
   sanzione amministrativa  da euro  500,00 a  euro 3.000,00.  Il
   ritardo superiore  a trenta  giorni comporta  omissione  degli
   obblighi di  pubblicazione e  diffusione della carta aziendale
   dei  servizi  e  dà  luogo  all'applicazione  della  sanzione
   amministrativa da  euro 1.500,00  a euro 9.000,00. Nel caso di
   mancato rispetto  dello schema di cui all'articolo 26 comma 2,
   si applica  la sanzione  amministrativa da  euro 500,00 a euro
   3.000,00.
   
   3.  L'omissione,   la  difformità   o  l'incompletezza  delle
   informazioni al  passeggero, di  cui al  comma 1,  lettera b),
   comporta,  con   riferimento  a  ciascuna  unità  informativa
   individuata nel  regolamento,  l'applicazione  della  sanzione
   amministrativa:
   
   a) da euro 500,00 a euro 3.000,00 in caso di omissione;
   b) da euro 250,00 a euro 1.500,00 in caso di incompletezza;
   c) da euro 150,00 a euro 900,00 in caso di difformità.
   
   4. La  omessa tenuta  del diario  della  regolarità  comporta
   l'adozione della  sanzione amministrativa  da euro  2.500,00 a
   euro 15.000,00.  In caso  di irregolare  tenuta si  applica la
   sanzione da euro 200,00 a euro 1.200,00.
   
   5.  La   omessa  adozione   del  diario   di  bordo   comporta
   l'applicazione della  sanzione  amministrativa  pecuniaria  da
   euro 5.000,00  a euro  30.000,00. In  caso di mancata tenuta a
   bordo  del   mezzo  di   trasporto  si   applica  la  sanzione
   amministrativa da  euro 500,00  a euro  3.000,00; in  caso  di
   irregolare  tenuta   del  diario   si  applica   la   sanzione
   amministrativa da euro 300,00 a euro 1.800,00.
   
   6. La violazione degli obblighi di cui al comma 1, lettera e),
   comporta l'applicazione  della sanzione amministrativa da euro
   500,00 a euro 3.000,00.
   
   7. La violazione degli obblighi di cui al comma 1, lettera f),
   e  lettera   i),  comporta   l'applicazione   della   sanzione
   amministrativa da euro 1.000,00 a euro 6.000,00.
   
   8. La  violazione degli  obblighi di cui al comma 1 lettera g)
   comporta l'applicazione della sanzione amministrativa:
   
   a) da  euro 1.000,00  ad  euro  6.000,00  in  caso  di  omessa
      apposizione, con riferimento a ciascun mezzo di trasporto;
   b) da  euro 500,00  a euro  3.000,00 in  caso  di  apposizione
      incompleta rispetto ai punti di apposizione individuati dal
      regolamento per ciascun mezzo.
   
   9. La violazione degli obblighi di cui al comma 1, lettera h),
   comporta l'applicazione  della sanzione amministrativa da euro
   50,00 ad euro 300,00 per ogni mancata o ritardata risposta.
   
   10. La  violazione degli  obblighi di  cui al comma 1, lettera
   l), comporta l'applicazione amministrativa da euro 1.000,00 ad
   euro 6.000,00.
   
   11. La  violazione degli  obblighi di  cui al comma 1, lettera
   m), comporta  l'applicazione della  sanzione amministrativa da
   euro 250,00 ad euro 1.500,00.
   
   12. La  violazione degli  obblighi di  cui al comma 1, lettera
   n), comporta  l'applicazione della  sanzione amministrativa da
   euro 200,00 ad euro 1.200,00."
   
ARTICOLO 22
(Sostituzione dell'articolo 24 della LR 42/1998)

1. L'articolo 24 della LR 42/1998 è sostituito dal seguente:

   "Art. 24
   Vigilanza
   
   1.  Le   funzioni  relative  alla  vigilanza  sui  servizi  di
   trasporto  sono   esercitate  dagli  enti  competenti  tramite
   proprio   personale    munito   di    apposita   tessera    di
   riconoscimento.
   
   2.  Le   funzioni  di   vigilanza  sono  altresì  esercitate,
   assicurando  il   necessario  coordinamento  tra  enti,  dalla
   Regione per  la generalità dei servizi effettuati in Toscana,
   nonché  dalle   province  per   la  generalità  dei  servizi
   effettuati in ambito provinciale.
   
   3. Il  personale di  cui al  comma 1  accerta le  violazioni e
   contesta le sanzioni amministrative di cui all'articolo 23.
   
   4. Il  personale regionale  è incaricato  delle  funzioni  di
   vigilanza di  cui al  comma 1  ai sensi dell'articolo 62 della
   legge  regionale   17  marzo   2000,  n.26   (Riordino   della
   legislazione  regionale   in  materia   di  organizzazione   e
   personale)."
   
ARTICOLO 23
(Sostituzione dell'articolo 25 della LR 42/1998)

1. L'articolo 25 della LR 42/1998 è sostituito dal seguente:

   "Art. 25
   Obblighi degli  utenti dei  servizi di  trasporto  pubblico  e
   sanzioni.
   
   1. Gli  utenti dei  servizi di  trasporto pubblico locale sono
   tenuti a  munirsi di  idoneo e  valido titolo  di  viaggio,  a
   conservarlo per  la durata del percorso e fino alla fermata di
   discesa, nonché  ad esibirlo  su richiesta  del personale  di
   vigilanza.
   
   2.  La   Giunta  regionale   stabilisce  con  regolamento,  da
   approvare entro il 30 settembre 2003, gli ulteriori obblighi a
   cui debbono  attenersi gli  utenti dei  servizi  di  trasporto
   pubblico.
   
   3. L'inosservanza  degli obblighi  di cui  al comma 1 comporta
   l'applicazione di  sanzioni amministrative  pecuniarie da euro
   40,00 a  euro 240,00, oltre al pagamento dell'importo relativo
   alla tariffa per il servizio usufruito.
   
   4. L'inosservanza  degli obblighi  di cui  al comma 2 comporta
   l'applicazione di  sanzioni amministrative  pecuniarie da euro
   10,00 a euro 60,00.
   
   5. Gli  utenti sprovvisti  di titolo  di viaggio  che, entro i
   cinque  giorni   successivi  all'accertamento,  presentino  ai
   competenti   uffici    aziendali    l'abbonamento    personale
   regolarmente   validato    in   data    anteriore   a   quella
   dell'accertamento, sono  soggetti  a  sanzione  amministrativa
   pecuniaria compresa tra euro 6,00 e euro 36,00, in luogo della
   sanzione di cui al comma 3.
   
   6. Gli  illeciti  amministrativi  commessi  dagli  utenti  dei
   servizi  di   trasporto,  ivi   compresi  quelli   concernenti
   l'alterazione dei  titoli di  viaggio e  l'uso  di  titoli  di
   viaggio contraffatti  o alterati, sono accertati e contestati,
   ai  sensi   della  legge  regionale  28  dicembre  2000,  n.81
   (Disposizioni in  materia  di  sanzioni  amministrative),  dal
   personale delle  aziende di  trasporto  a  ciò  espressamente
   incaricato, munito  di apposito  documento  di  riconoscimento
   rilasciato   dall'azienda.   I   nominativi   dei   dipendenti
   incaricati del controllo sono comunicati all'ente competente.
   
   7.  Restano   ferme  le   competenze  dei  soggetti  cui  sono
   attribuiti poteri  di accertamento e contestazione di illeciti
   amministrativi in base alle vigenti leggi.
   
   8. Il pagamento delle somme dovute per le violazioni di cui ai
   commi 3  e 4  può  essere  effettuato,  nella  misura  minima
   rispettivamente  indicata,   direttamente   nelle   mani   del
   personale   incaricato    del   controllo    all'atto    della
   contestazione, o  comunque nei cinque giorni successivi. Resta
   ferma la  possibilità di pagamento in misura ridotta ai sensi
   dell'articolo 8 della LR 81/ 2000.
   
   9. Qualora  non sia effettuato il pagamento ai sensi del comma
   8, il  dipendente incaricato del controllo che ha accertato la
   violazione inoltra il rapporto completo di processo verbale di
   accertamento  a   prova  delle   eseguite  notificazioni,   al
   direttore dell'azienda di trasporto pubblica o privata, da cui
   il  medesimo  dipende,  o,  in  caso  di  servizi  gestiti  in
   economia, al  responsabile del  competente servizio dell'ente.
   Ai  sensi   dell'articolo  10   della  LR81/2000  il  soggetto
   destinatario  del   rapporto   è   competente   ad   emettere
   l'ordinanza-ingiunzione al  termine di procedure conformi alle
   disposizioni di cui al medesimo articolo.
   
   10. L'ordinanza-ingiunzione,  anche se  emanata da  azienda di
   trasporto privata,  è notificata  agli  interessati  a  mezzo
   posta, tramite ufficiale giudiziario o messo comunale.
   
   11. Il recupero coattivo delle sanzioni amministrative avviene
   preferibilmente tramite  la formazione  di ruoli  esattoriali,
   con  le   modalità  e   nei  termini   previsti  dal  decreto
   legislativo 26  febbraio 1999  n.46 (Riordino della disciplina
   della riscossione  mediante ruolo,  a  norma  dell'articolo  1
   della legge  28 settembre 1998, n. 337), in quanto applicabile
   alle entrate non tributarie.
   
   12.  I  proventi  delle  sanzioni  amministrative  di  cui  al
   presente articolo  sono devoluti  interamente alle  aziende di
   trasporto."
   
ARTICOLO 24
(Modifiche all'articolo 26 della LR 42/1998)

1. Il comma 2 dell'articolo 26 della LR 42/1998 è sostituito dal
seguente:

   "2. I  soggetti esercenti i servizi di trasporto pubblico sono
   tenuti ad  adottare la  Carta dei  servizi dei trasporti sulla
   base dello  schema approvato  con deliberazione  della  Giunta
   regionale in attuazione dell'articolo 5, comma 2, lettera l)."
   
ARTICOLO 25
(Inserimento dell'articolo 26 bis nella LR 42/1998)

1. Dopo  l'articolo 26  della LR  42/1998 è inserito il seguente
articolo 26 bis:

   "Art. 26 bis
   Attribuzione  di   compensi  e   indennità  di   presenza  ai
   componenti ed  ai membri  della  segreteria  dei  comitati  di
   verifica e  monitoraggio previsti  dagli accordi  di programma
   per l'attuazione  delle deleghe di cui agli articoli 8 e 9 del
   DLgs 422/1997
   
   1.  A   ciascun  componente   del  comitato   di  verifica   e
   monitoraggio  previsto   all'articolo   10   dell'accordo   di
   programma per  l'attuazione della delega di cui all'articolo 8
   del DLgs  422/1997 è attribuito, al lordo delle trattenute di
   legge,  un   compenso  annuo  pari  ad  euro  2500,00  ed  una
   indennità di  presenza per  la partecipazione  ad ogni seduta
   del comitato, pari ad euro 200,00.
   
   2.  A   ciascun  componente   del  comitato   di  verifica   e
   monitoraggio previsto all'articolo 5 dell'accordo di programma
   per l'attuazione  della delega  di cui all'articolo 9 del DLgs
   422/1997 è attribuito, al lordo delle trattenute di legge, un
   compenso annuo  pari ad  euro 2500,00  ed  una  indennità  di
   presenza per  la partecipazione  ad ogni  seduta del comitato,
   pari ad euro 200,00.
   
   3. Ai membri della segreteria dei comitati di cui ai commi 1 e
   2 è  attribuito, al  lordo  delle  trattenute  di  legge,  un
   compenso annuo  pari ad  euro  750,00  ed  una  indennità  di
   presenza per  la partecipazione  ad ogni  seduta del comitato,
   pari ad euro 75,00.
   
   4. Ai  componenti del  comitato di cui al comma 1 ed ai membri
   della segreteria  del comitato  medesimo, competono i rimborsi
   delle spese  di trasferta  determinati  con  riferimento  alle
   norme in vigore per i dirigenti regionali. I rimborsi spettano
   qualora  il   soggetto  interessato  sia  residente  o  presti
   servizio in  un comune  distante almeno  dieci chilometri  dal
   comune ove la riunione si svolge.
   
   5. I  rimborsi delle  spese di  trasferta previsti  al comma 4
   spettano altresì ai componenti del comitato di cui al comma 2
   nominati in  rappresentanza della  Regione ed  ai membri della
   segreteria del comitato medesimo.
   
   6. I  compensi, le  indennità ed  i rimborsi  spese di cui al
   presente articolo  sono attribuiti  a decorrere  dalla data di
   insediamento dei comitati."
   
ARTICOLO 26
(Sostituzione dell'articolo 27 della LR 42/1998)

1. L'articolo 27 della LR 42/1998 è sostituito dal seguente:

   "Art. 27
   Norma finanziaria
   
   1.  Agli  oneri  derivanti  dall'applicazione  della  presente
   legge, quantificati  in euro  391.723.462,64 per il 2003, euro
   391.040.222,08 per  il 2004 e euro 391.040.222,08 per il 2005,
   si fa fronte con le risorse iscritte nella UPB 322 "Servizi di
   trasporto pubblico  - spese  correnti" per euro 391.646.462,64
   nel 2003,  euro 391.000.222,08  nel 2004 e euro 391.000.222,08
   nel 2005  incrementate di  euro 77.000,00  nel 2003,  di  euro
   40.000,00 nel  2004 e  di euro  40.000,00 nel 2005 mediante la
   seguente variazione  al bilancio  pluriennale  a  legislazione
   vigente 2003/2005:
   
   anno 2003:
   
   - in diminuzione UPB 741 "Fondi", euro 77.000,00;
   - in  aumento UPB  322 "Servizi  di trasporto pubblico - spese
     correnti", euro 77.000,00;
   
   anni 2004 e 2005:
   
   - in diminuzione UPB 741 "Fondi", euro 40.000,00;
   - in  aumento UPB  322 "Servizi  di trasporto pubblico - spese
     correnti", euro 40.000,00;
   
   2. Per  gli esercizi  successivi si  fa fronte  con  legge  di
   bilancio."
   
ARTICOLO 27
(Sostituzione dell'articolo 29 della LR 42/1998)

1. L'articolo 29 della LR 42/1998 è sostituito dal seguente:

   "Art. 29
   Effettuazione delle  prime gare  per l'affidamento dei servizi
   di trasporto pubblico
   
   1. Le  prime gare  espletate ai sensi della presente legge per
   l'affidamento dei servizi di trasporto pubblico sono svolte in
   assenza del  programma  regionale  dei  servizi  di  trasporto
   pubblico di cui all'articolo 5 e del programma provinciale dei
   servizi di  trasporto pubblico  di cui  all'articolo 8,  sulla
   base delle  determinazioni assunte  in sede  di conferenza dei
   servizi, recepite con deliberazione del Consiglio regionale 23
   dicembre 2002,  n.205  nonché  nel  rispetto  delle  clausole
   essenziali del  bando,  del  capitolato  e  del  contratto  di
   servizio, indicati  con delibera  della  Giunta  regionale  ai
   sensi dell'articolo 16, comma 7.
   
   2. Ai  fini delle gare di cui al comma 1, l'individuazione dei
   servizi, la  dimensione dei  lotti e  la disciplina tariffaria
   sono determinate  dalla Regione,  dalle province  e dai comuni
   per i servizi di rispettiva competenza.
   
   3. L'erogazione delle risorse regionali relative ai servizi di
   trasporto pubblico  è sospesa  qualora l'ente  competente non
   provveda  ad   avviare  le   procedure   concorsuali   tramite
   l'emanazione del  bando per l'affidamento dei servizi entro il
   31  ottobre   2003.  L'erogazione   riprende  all'atto   della
   pubblicazione del bando di gara.
   
   4. L'erogazione delle risorse regionali relative ai servizi di
   trasporto  pubblico   è  sospesa  qualora  l'affidamento  dei
   servizi a  seguito di  espletamento di  procedura di  gara non
   avvenga entro  il 1  gennaio 2004. L'erogazione riprende dalla
   data di affidamento dei servizi.
   
   5.   La   Giunta   regionale   può   stabilire   la   proroga
   dell'erogazione delle risorse regionali per un massimo di nove
   mesi a decorrere dal 1 gennaio 2004, qualora l'affidamento dei
   servizi sia  ritardato per  cause indipendenti  dalla stazione
   appaltante."
   
ARTICOLO 28
(Sostituzione dell'articolo 30 della LR 42/1998)

1. L'articolo 30 della LR 42/1998 è sostituito dal seguente:

   "Art. 30
   Trasferimento  beni   mobili  ed   immobili  strumentali  alla
   effettuazione dei  servizi di  trasporto pubblico in occasione
   delle prime gare
   
   1. L'ente  affidante comunica  i lotti  da mettere  a gara  ai
   gestori del  servizio, i  quali,  entro  trenta  giorni  dalla
   comunicazione, indicano  i beni  mobili e immobili strumentali
   allo svolgimento  del servizio  oggetto dell'appalto  che sono
   disposti a  cedere all'impresa  subentrante, con l'indicazione
   del relativo prezzo.
   
   2. L'ente  affidante, previa verifica della strumentalità dei
   beni  rispetto   al  servizio  oggetto  dell'appalto  e  della
   congruità  del   prezzo,  stipula   con  gli  stessi  gestori
   convenzioni con  le quali  questi  ultimi  si  impegnano  alla
   vendita, o  alla cessione ad altro titolo, dei beni suddetti e
   l'amministrazione si  impegna all'acquisto, o all'acquisizione
   ad  altro  titolo,  per  conto  del  soggetto  subentrante  da
   nominare non  appena conosciuti  gli esiti della gara. In tali
   convenzioni sono  stabilite le  condizioni della  cessione dei
   beni, ivi  compreso il prezzo degli stessi. In caso di beni di
   proprietà di  terzi utilizzati  dal gestore  del servizio, la
   convenzione è stipulata da tutti i soggetti interessati.
   
   3. L'impegno  all'acquisizione dei beni di cui ai commi 1 e 2,
   espressamente previsto  nel bando  di  gara,  è  inserito  in
   apposita clausola  del capitolato  speciale d'appalto,  e come
   tale accettato dall'affidatario.
   
   4. Per  i beni  acquisiti con  finanziamenti pubblici  erogati
   anteriormente al  30 giugno  2003, il prezzo di vendita di cui
   al comma 2 è determinato decurtando dal valore commerciale la
   parte  di   finanziamento   non   ancora   ammortizzata,   che
   costituisce  finanziamento  pubblico  a  favore  del  soggetto
   acquirente. In caso di cessione ad altro titolo si procede con
   il medesimo  criterio. Sono  fatte salve le diverse condizioni
   stabilite dagli specifici provvedimenti di programmazione o di
   assegnazione dei contributi.
   
   5. Per  i beni  di cui  al comma  4 che  non vengano ceduti ai
   sensi del  presente articolo,  l'ente  concedente  procede  al
   recupero dei  finanziamenti nella  misura e  con le  modalità
   previste  dalla  disciplina  vigente  al  momento  della  loro
   concessione."
   
ARTICOLO 29
(Sostituzione dell'articolo 31 della LR 42/1998)

1. L'articolo 31 della LR 42/1998 è sostituito dal seguente:

   "Art. 31
   Proroga delle concessioni. Disciplina sanzionatoria
   
   1. Le  concessioni e gli altri atti di affidamento dei servizi
   di cui  all'articolo 5 della legge regionale 28 febbraio 1984,
   n.14 (Delega  delle  funzioni  amministrative  in  materia  di
   trasporti), possono essere prorogati fino al 31 dicembre 2003.
   
   2.  Fino   all'entrata  in  vigore  del  regolamento  previsto
   dall'articolo 23  si applicano  le disposizioni  di  cui  alla
   deliberazione del Consiglio regionale 9 febbraio 1999, n. 34.
   
   3.  Fino   all'entrata  in  vigore  del  regolamento  previsto
   dall'articolo 25, comma 2, si applicano le disposizioni di cui
   alla deliberazione  del Consiglio  regionale 19 dicembre 2001,
   n. 245."
   
ARTICOLO 30
(Sostituzione dell'articolo 32 della LR 42/1998)

1. L'articolo 32 della LR 42/1998 è sostituito dal seguente:

   "Art. 32
   Attribuzione  delle   funzioni  amministrative.   Termine   di
   decorrenza
   
   1. L'attribuzione  delle funzioni  amministrative alla Regione
   ed agli enti locali, di cui agli articoli 10 comma 1, 11 comma
   2,  e   12  della   presente  legge,  decorre  a  partire  dal
   sessantesimo giorno  successivo  alla  data  di  pubblicazione
   della deliberazione della Giunta regionale di cui all'articolo
   6, comma 6."
   
ARTICOLO 31
(Abrogazione di norme)

1. Sono abrogati:

a) L'articolo 28 della LR 42/1998;
b) il  comma 1  dell'articolo 17  ter della  legge  regionale  18
   maggio  1982,  n.  33  (Disciplina  tariffaria  del  trasporto
   pubblico locale e determinazione delle tariffe minime).

ARTICOLO 32
(Entrata in vigore)

1. La  presente legge  entra in  vigore il giorno successivo alla
sua pubblicazione sul Bollettino Ufficiale della Regione Toscana.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 8 luglio 2003

PASSALEVA
(designato con DPGR n. 132 del 22.5.2000)

La presente  legge è  stata approvata  dal  Consiglio  Regionale
nella seduta del 01-07-2003.




TRASPORTI

