Progetto pilota  relativo  alla  coltivazione,  trasformazione  e
commercializzazione della canapa a scopi produttivi e ambientali.

Il Consiglio Regionale ha approvato il 12-2-2003
Il Presidente  della Giunta  Regionale promulga la seguente legge
regionale:

ARTICOLO 1
(Finalità e oggetto)

1.  La   Regione  Toscana,   nell'ambito  delle  politiche  agro-
ambientali ed  energetiche  e  nel  rispetto  delle  disposizioni
comunitarie e  nazionali vigenti, promuove la realizzazione di un
progetto pilota  relativo agli  aspetti produttivi  e  ambientali
della coltivazione  e trasformazione  della canapa nel territorio
toscano e  alla sua  successiva commercializzazione  e favorisce,
attraverso gli  strumenti  dei  bandi  attuativi  di  regolamenti
comunitari nei  settori delle attività produttive, dell'ambiente
e  delle   risorse  energetiche,  gli  interventi  che  prevedono
l'impiego della canapa e dei suoi derivati.

2.  Il   progetto  pilota  è  dimensionato  e  finalizzato  alla
creazione   di    una    filiera    agro-industriale    regionale
economicamente equilibrata per consentire l'avvio del settore.

3. Ogni  intervento previsto  dalla  presente  legge  si  intende
destinato esclusivamente  alla canapa  (cannabis sativa)  per uso
industriale coltivata  senza l'impiego  di  prodotti  diserbanti,
nanizzanti o disseccanti.

ARTICOLO 2
(Interventi relativi  alla coltivazione,  raccolta, stoccaggio  e
prima trasformazione)

1. La  Regione Toscana  attribuisce all'Agenzia  regionale per lo
sviluppo e l'innovazione nel settore agricolo e forestale (ARSIA)
una   assegnazione   finanziaria   di   euro   1.250.000,00   per
l'attivazione e  la realizzazione  di iniziative e di un progetto
pilota  relativi  agli  aspetti  produttivi  e  ambientali  della
coltivazione e trasformazione della canapa nel territorio toscano
e alla sua successiva commercializzazione.

2. Il  progetto pilota di cui al comma 1 si articola nei seguenti
interventi:

a) ricerca  delle varietà  di canapa più idonee all'ambiente di
   coltivazione della Toscana;
b) realizzazione  di una  banca dei semi delle varietà di canapa
   selezionate;
c) prima riproduzione delle sementi selezionate;
d) realizzazione di campi dimostrativi presso le aziende agricole
   regionali per l'avvio della coltivazione a pieno a campo delle
   varietà ritenute più idonee;
e) progettazione  e realizzazione  di attrezzature  e  macchinari
   idonei alla raccolta della canapa;
f) ricerche  preliminari e  successiva realizzazione di un centro
   di stoccaggio,  macerazione, prima trasformazione, stigliatura
   e pettinatura  della canapa  coltivata sperimentalmente  nella
   regione;
g) indagine,    alla  luce  degli  interventi  precedenti,  sulle
   potenzialità produttive  della regione  e  sulla  convenienza
   socio-economica della creazione di una filiera regionale.

3. L'ARSIA  attua gli  interventi di  cui al  comma 2  tramite lo
strumento del bando pubblico in materia di ricerca e sviluppo nel
campo dell'innovazione  tecnica e  tecnologica,  ai  sensi  della
disciplina vigente.

ARTICOLO 3
(Valutazione del progetto pilota e convenienza socio-economica)

1. Al  termine di  ciascun anno  di applicazione  della  presente
legge l'ARSIA  comunica alle  commissioni consiliari competenti e
alla Giunta  regionale gli interventi realizzati e le conseguenti
valutazioni.

2. Entro  sei mesi  dal completamento  degli  interventi  di  cui
all'articolo 2,  comma 2,  lettere a), b), c), d), e), f) l'ARSIA
rimette alle  commissioni consiliari  competenti  e  alla  Giunta
regionale una  relazione a consuntivo comprendente la descrizione
e la  valutazione degli interventi realizzati e l'indagine di cui
all'articolo 2, comma 2, lettera g).

ARTICOLO 4
(Interventi per  l'utilizzo della canapa nei settori industriale,
energetico, ambientale)

1. La Regione, nell'emanazione dei bandi attuativi di regolamenti
comunitari nei  settori delle attività produttive, dell'ambiente
e delle  risorse energetiche,  che prevedono  la possibilità  di
finanziare interventi  per l'utilizzo  della canapa  nei  settori
industriale, energetico  e ambientale, assegna le risorse secondo
i seguenti criteri di priorità:

a) gli    interventi  relativi  alla  realizzazione  di  impianti
   sperimentali per la filatura della canapa a fini tessili;
b) gli  interventi per  l'utilizzo dei derivati della lavorazione
   in campo farmaceutico, alimentare e cosmetico;
c) gli   interventi  per  la  prima  lavorazione  ai  fini  della
   produzione  di   cellulosa  per   carta,  in  particolare  per
   imballaggi;
d) gli interventi per il riuso o l'utilizzazione a ciclo continuo
   delle acque di macerazione;
e) gli  interventi per la produzione di biomasse da utilizzare in
   campo energetico.

ARTICOLO 5
(Norma finanziaria)

1. Per  il conseguimento  degli obiettivi  di cui  alla  presente
legge  è   autorizzata  per   il  triennio  2003-2005  la  spesa
complessiva di euro 1.250.000,00 così ripartiti:

a) euro 450.000,00 per l'esercizio 2003;
b) euro 400.000,00 per l'esercizio 2004;
c) euro 400.000,00 per l'esercizio 2005.

2. Agli oneri derivanti dall'applicazione della presente legge si
fa fronte  per  il  corrente  esercizio  e  per  i  due  esercizi
successivi con  le risorse  iscritte nella unità previsionale di
base (UPB)  n. 522  "Interventi per  lo sviluppo rurale, aiuti al
reddito,  agli   investimenti  e   allo  sviluppo  delle  imprese
agricole, zootecniche e forestali - spese d'investimento".

3. La Giunta regionale provvederà a norma dell'articolo 23 della
legge regionale 6 agosto 2001, n. 36 (Ordinamento contabile della
Regione Toscana),  all'istituzione, nel  bilancio gestionale, dei
capitoli pertinenti.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 14 febbraio 2003

MARTINI

La presente  legge è  stata approvata  dal  Consiglio  Regionale
nella seduta del 12-2-2003.




PRODOTTI AGRICOLI

