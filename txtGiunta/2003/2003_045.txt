Disciplina delle strade del vino, dell'olio extravergine di oliva
e dei prodotti agricoli e agroalimentari di qualità.

Il Consiglio Regionale ha approvato il 02-04-2003
Il Presidente  della Giunta  Regionale promulga la seguente legge
regionale:

ARTICOLO 1
(Finalità)

1. La  Regione Toscana  con  la  presente  legge  si  propone  di
valorizzare i territori caratterizzati da produzioni vitivinicole
riconosciute ai sensi della legge 10 febbraio 1992, n. 164 (Nuova
disciplina delle  denominazioni d'origine) e da produzioni olivo-
oleicole, agricole  e agroalimentari  di qualità riconosciute ai
sensi del  regolamento (CEE)  n. 2081/92  del Consiglio,  del  14
luglio  1992,   relativo  alla   protezione   delle   indicazioni
geografiche  e   delle  denominazioni  di  origine  dei  prodotti
agricoli ed  alimentari, del  regolamento (CEE)  n.  2092/91  del
Consiglio, del  24 giugno  1991, relativo al metodo di produzione
biologico di  prodotti agricoli e alla indicazione di tale metodo
sui prodotti  agricoli e  sulle derrate alimentari e  del decreto
del Ministro  delle politiche  agricole 8  settembre 1999, n. 350
(Regolamento recante  norme  per  l'individuazione  dei  prodotti
tradizionali di  cui all'articolo  8, comma 1, del DLgs 30 aprile
1998, n.  173) e  della legge  regionale 15  aprile 1999,  n.  25
(Norme per  la valorizzazione dei prodotti agricoli ed alimentari
ottenuti con  tecniche di produzione integrata e tutela contro la
pubblicità ingannevole).

2. Per  il perseguimento  della finalità  di cui  al comma 1, la
Regione promuove  e disciplina  la realizzazione delle strade del
vino, dell'olio  extravergine di  oliva e dei prodotti agricoli e
agroalimentari di qualità, di seguito indicate come "strade".

3. La promozione delle strade avviene nell'ambito delle politiche
di sviluppo  rurale attraverso  la qualificazione  e l'incremento
dell'offerta   turistica    integrata   e    la    collaborazione
intersettoriale tra le imprese.

ARTICOLO 2
(Definizione e caratteristiche delle strade)

1. Le  strade sono  percorsi segnalati  e pubblicizzati  lungo  i
quali   insistono    vigneti,   oliveti,    altre   coltivazioni,
allevamenti, aziende  agricole singole o associate e strutture di
trasformazione aperte  al pubblico,  nonché  beni  di  interesse
ambientale e culturale.

2.  La   lunghezza  e   le  caratteristiche  di  ciascuna  strada
configurano un  itinerario turistico  all'interno  di  aree  sub-
regionali al  fine di  valorizzare il  territorio e  le  relative
produzioni agricole e agroalimentari.

3. Le strade possono caratterizzarsi per la presenza di:

a) un  centro di  informazione  finalizzato  alla  diffusione  di
   notizie  relative   alle  attività,  alle  produzioni  ed  al
   territorio interessati dalla strada;
b) un  centro espositivo e di documentazione dedicato, secondo le
   specifiche realtà produttive e culturali presenti all'interno
   della strada,  alla vite e al vino, all'olivo e all'olio, agli
   altri prodotti  valorizzati dalla  strada e  in generale  alla
   civiltà contadina;
c) spazi espositivi e di degustazione dei prodotti e dei relativi
   preparati gastronomici caratterizzanti la strada.

ARTICOLO 3
(Istituzione di nuove strade e integrazione delle strade del vino
esistenti)

1. Le  strade sono  istituite  nei  territori  in  cui  non  sono
presenti le  strade del  vino  riconosciute dalla Regione Toscana
alla data di entrata in vigore della presente legge, per le quali
conserva efficacia il riconoscimento già ottenuto.

2. Al  fine di  valorizzare l'olio  extravergine di  oliva  e  le
produzioni agricole  e agroalimentari  di qualità, come definite
all'articolo 1,  le strade  del vino,  riconosciute alla  data di
entrata in vigore della presente legge, possono essere integrate,
sia per  quanto riguarda  gli itinerari sia per quanto riguarda i
prodotti, a  condizione  del  mantenimento  dell'unitarietà  del
percorso della strada esistente.

3.  Le   strade  riconosciute   dalla  Regione   Toscana  possono
associarsi a livello regionale per la promozione e valorizzazione
del sistema complessivo delle strade stesse.

ARTICOLO 4
(Denominazione delle strade)

1. Le  strade adottano  una denominazione in cui sono indicati il
nome del prodotto o dei prodotti che si intende valorizzare ed il
nome geografico  della zona nel cui ambito territoriale ricade il
percorso.

2. Le  strade del  vino, riconosciute  alla data  di  entrata  in
vigore della  presente legge,  qualora siano  integrate ai  sensi
dell'articolo  3,   comma   2,   possono   modificare   la   loro
denominazione, nonché  indicare itinerari  aggiuntivi, collegati
al percorso preesistente, relativi all'olio extravergine di oliva
e alle  produzioni agricole  e agroalimentari  di qualità,  come
definite all'articolo 1.

ARTICOLO 5
(Comitato promotore e riconoscimento delle strade)

1. Per  il riconoscimento  delle strade è costituito un comitato
promotore.

2. Il  comitato promotore  è composto  da un  numero di  aziende
agricole singole  o associate  ricadenti  nella  zona  geografica
della strada,  che siano rappresentative dei prodotti valorizzati
dalla strada,  sulla base dei criteri definiti nel regolamento di
attuazione.

3. Gli  enti locali interessati dal percorso della strada possono
partecipare al  comitato promotore e a tale scopo sono invitati a
farne parte dai soggetti promotori dell'iniziativa.

4. Al  comitato promotore  possono partecipare  anche i  seguenti
soggetti:

a) aziende  non agricole,  presenti  nel  territorio  interessato
   dalla strada,  che gestiscono  impianti di  lavorazione  e  di
   trasformazione dei prodotti agricoli valorizzati dalla strada;
b) le organizzazioni professionali agricole;
c) le  associazioni di  produttori agricoli riconosciute ai sensi
   della legge regionale 29 maggio 1980, n. 77 (Norme concernenti
   le associazioni  dei produttori  agricoli nella  Regione e  le
   relative unioni  in attuazione della legge 20 ottobre 1978, n.
   674 sull'associazionismo dei produttori agricoli);
d) i consorzi di tutela dei prodotti valorizzati dalla strada;
e) le  camere di  commercio, industria, artigianato e agricoltura
   interessati dalla strada;
f) gli  operatori economici,  le istituzioni  e  le  associazioni
   operanti  nel   campo   agricolo,   culturale   e   ambientale
   interessati al  raggiungimento degli  obiettivi della presente
   legge.

5. Il  comitato promotore ha il compito di presentare alla Giunta
regionale la  domanda per  il riconoscimento  della strada  e  il
disciplinare per  la realizzazione  e la  gestione  della  strada
secondo le  modalità e  i requisiti  previsti nel regolamento di
attuazione.

6. La  Giunta regionale  riconosce  la  strada  entro  centoventi
giorni  dal   ricevimento  della  domanda,  previa  verifica  del
possesso dei  requisiti  previsti  dalla  presente  legge  e  dal
regolamento di attuazione.

7. La  Giunta regionale  revoca il  riconoscimento  della  strada
qualora si  verifichino gravi  inadempienze nella  gestione della
strada.

ARTICOLO 6
(Comitato di gestione)

1. Entro  sessanta giorni  dal riconoscimento  di una  strada, il
comitato promotore  si trasforma  in  comitato  di  gestione.  Il
comitato di  gestione è  un organismo associativo senza scopo di
lucro operante  sulla  base  di  regole  di  autofinanziamento  e
finalizzato alla realizzazione e gestione della strada.

2. Il comitato di gestione svolge le seguenti funzioni:

a) procede  alla realizzazione della strada ed alla sua gestione,
   in conformità  con quanto disposto dalla presente legge e dal
   regolamento di attuazione;
b) diffonde,  in collaborazione  con i  produttori agricoli e con
   gli altri soggetti interessati, la conoscenza della strada;
c) promuove  l'inserimento della  strada nei  vari  strumenti  di
   promozione economica;
d) vigila sul buon funzionamento della strada;
e) cura  i rapporti  con le  pubbliche istituzioni, potendo anche
   predisporre azioni a carattere didattico-formativo in rapporto
   con le scuole del territorio;
f) può  gestire direttamente,  o affidare in gestione ai comuni,
   alle  comunità   montane  o   alle  province,  il  centro  di
   informazione, il  centro espositivo  e di  documentazione, gli
   spazi espositivi di cui all'articolo 2, comma 3.
g) presenta le domande di contributo di cui all'articolo 7, comma
   1, lettere a), b), e), f);
h) riceve le adesioni da parte dei soggetti interessati.

3. Qualora  il centro  espositivo e di documentazione di cui alla
lettera f) non sia gestito direttamente dal comitato di gestione,
il responsabile  del centro  espositivo e  di  documentazione  fa
parte del comitato stesso.

4. Nel  caso in  cui si proceda all'integrazione delle strade del
vino di cui all'articolo 3, comma 2 il comitato di gestione della
strada:

a) presenta    alla  Giunta  regionale  una  nuova  proposta  del
   disciplinare  della   strada   che   regoli   in   particolare
   l'inserimento  dei   nuovi  prodotti   prescelti  secondo   le
   specifiche previste dal regolamento di attuazione;
b) è  integrato dai  soggetti rappresentativi dei nuovi prodotti
   prescelti, secondo  i requisiti  definiti dal  regolamento  di
   attuazione.

ARTICOLO 7
(Contributi finanziari)

1. Per  la realizzazione delle finalità della presente legge, la
Regione eroga contributi per i seguenti interventi:

a) realizzazione della segnaletica relativa alle strade;
b) allestimento  o adeguamento  del centro  di informazione,  del
   centro espositivo  e di  documentazione e  degli spazi  di cui
   all'articolo 2,  comma 3  in conformità agli standards minimi
   di qualità definiti dal regolamento di attuazione;
c) adeguamento  agli standards  di qualità  in  conformità  con
   quanto disposto dal regolamento di attuazione;
d) realizzazione  e adeguamento di percorsi e camminamenti sicuri
   all'interno   degli   stabilimenti   di   lavorazione   e   di
   trasformazione dei  prodotti agricoli e alimentari, al fine di
   consentire le visite durante la lavorazione;
e) realizzazione    di    attività    di  comunicazione  per  la
   valorizzazione  delle  strade  singole  o  associate,  secondo
   quanto precisato nel regolamento di attuazione;
f) interventi  di animazione  per la  realizzazione di  una sagra
   annuale  della   strada  secondo  le  modalità  previste  dal
   regolamento di  attuazione, finalizzata  a  far  conoscere  le
   risorse agricole e agroalimentari della strada.

2. I  contributi di cui al comma 1, lettere a) e b) sono concessi
a  favore  dei  comitati  di  gestione,  fino  al  50  per  cento
dell'investimento totale  e fino  ad un massimo di euro 70.000,00
per tipologia di investimento.

3. I contributi di cui al comma 1, lettere c) e d), sono concessi
a  favore  di  aziende  produttrici  e/o  di  trasformazione  dei
prodotti  agricoli   e  alimentari   di  qualità  come  definiti
all'articolo 1,  che aderiscono  ad una  strada, fino  al 40  per
cento dell'investimento  e fino  ad un  massimo di euro 35.000,00
per tipologia di investimento.

4. I contributi di cui al comma 1, lettere e) e f), sono concessi
a favore  dei comitati di gestione delle singole strade nonché a
favore di  organismi legalmente rappresentanti di associazioni di
strade, fino  al 40  per cento  dell'investimento e  fino  ad  un
massimo di  euro 30.000,00 per gli interventi di cui alla lettera
e), e  massimo euro  10.000,00 per  gli interventi  di  cui  alla
lettera f).

5. Nel  caso di  contributi a  valere sulla  presente legge,  non
possono essere  cumulate agevolazioni  o contributi per lo stesso
progetto o  intervento  a  valere  su  altre  norme  comunitarie,
statali o regionali.

6. La  Giunta regionale  verifica annualmente,  tramite  apposita
relazione prodotta  dai soggetti  beneficiari, la  corrispondenza
dei contributi  erogati alle  finalità proposte, il mantenimento
degli impegni  assunti nonché  le azioni  svolte, e  in caso  di
totale  o   parziale   mancanza   di   rispondenza,   revoca   il
finanziamento e dispone il recupero del contributo.

7. Il  Consiglio regionale,  entro il  31 marzo  di ogni anno, su
proposta della  Giunta regionale,  da  presentarsi  entro  il  28
febbraio, stabilisce  le linee di indirizzo e le priorità per la
ripartizione delle risorse finanziarie di cui all'articolo 11 tra
le  varie  tipologie  di  intervento  e  per  l'assegnazione  dei
contributi ai soggetti richiedenti.

ARTICOLO 8
(Monitoraggio e valutazione)

1. Entro il 30 aprile di ogni anno, la Giunta regionale trasmette
alla Commissione consiliare competente una relazione a consuntivo
degli interventi  realizzati e  finanziati  nel  corso  dell'anno
precedente, comprendente tra l'altro:

a) l'elenco  delle strade  del vino,  dell'olio  extravergine  di
   oliva e  dei prodotti  agricoli e  agroalimentari di  qualità
   istituite  a   seguito  della   presente  legge,   nonché  la
   composizione dei relativi comitati;
b) l'elenco  delle strade  del vino già istituite ai sensi della
   legge regionale 13 agosto 1996, n. 69 (Disciplina delle strade
   del vino  in Toscana) che abbiano provveduto alla integrazione
   con i prodotti agricoli e agroalimentari di qualità;
c) l'elenco  delle strade  del vino  che  abbiano  provveduto,  a
   seguito  dell'integrazione   con  gli   altri  prodotti,  alla
   modifica della  propria denominazione  e all'individuazione di
   itinerari   aggiuntivi,    con   l'indicazione   delle   nuova
   denominazione e degli itinerari aggiunti.

ARTICOLO 9
(Competenze dei comuni e delle province)

1. Su richiesta dei comitati di gestione, le autorità competenti
rilasciano, ai  sensi della  normativa vigente, le autorizzazioni
per l'installazione della segnaletica lungo le strade.

2. I  comuni e  le province  sono tenuti  a segnalare alla Giunta
regionale eventuali  violazioni o inadempienze nella attività di
gestione della strada.

ARTICOLO 10
(Regolamento di attuazione)

1. La  Giunta regionale,  entro centottanta  giorni dalla data di
entrata in vigore della presente legge, approva il regolamento di
attuazione,   comunicandolo    almeno   quindici   giorni   prima
dell'approvazione stessa alla Commissione consiliare competente.

2. Il regolamento di attuazione disciplina, in particolare:

a) i  requisiti di  partecipazione e di rappresentatività per la
   composizione dei comitati promotori di cui all'articolo 5;
b) i  requisiti di  partecipazione e  di  rappresentatività  per
   l'eventuale integrazione dei comitati di gestione esistenti;
c) le  modalità per  giungere  a  un'immagine  coordinata  della
   strada, anche  tramite una  specifica ed  omogenea segnaletica
   definita con particolare riferimento all'articolo 39, comma 1,
   lettera c),  capoverso h)  del decreto  legislativo 30  aprile
   1992, n. 285 (Nuovo codice della strada);
d) gli  standards minimi  di qualità  della strada, dei soggetti
   aderenti, del  centro informazione, del centro espositivo e di
   documentazione, degli spazi espositivi e di degustazione;
e) le  caratteristiche e  ubicazione degli  spazi espositivi e di
   degustazione;
f) la  tipologia e  le caratteristiche  generali delle iniziative
   relative alle  attività  di  cui  all'articolo  7,  comma  1,
   lettera e);
g) le   caratteristiche    generali  relative  all'intervento  di
   animazione di cui all'articolo 7, comma 1, lettera f);
h) le  linee guida  del disciplinare  per la  realizzazione e  la
   gestione della strada;
i) le modalità di presentazione della domanda di riconoscimento;
j) le modalità di presentazione della domanda di finanziamento;
k) i  casi di  revoca del  riconoscimento della  strada nonché i
   casi di revoca dei contributi;
l) i  tempi e  le modalità  per l'invio,  da  parte  di  ciascun
   comitato, della  relazione sulle  attività da  svolgere e  di
   quella amministrativa e finanziaria delle attività svolte.

ARTICOLO 11
(Norma finanziaria)

1. Agli  oneri relativi  all'applicazione della presente legge si
fa fronte, a partire dall'esercizio 2004, con le risorse previste
nel bilancio  pluriennale a legislazione vigente 2004-2005, nella
unità previsionale di base (UPB) 512 (Interventi intersettoriali
finalizzati allo  sviluppo economico - spese di investimento) per
un  importo  di  euro  60.000,00  e  nella  UPB  511  (Interventi
intersettoriali  finalizzati  allo  sviluppo  economico  -  spese
correnti) per  un  importo  di  euro  40.000,00  dando  atto  che
eventuali variazioni  compensative nell'ambito degli stanziamenti
delle citate  UPB potranno  essere disposte in sede di formazione
del bilancio di  previsione 2004 e pluriennale 2004-2006.

2. Agli  oneri relativi agli esercizi successivi si fa fronte con
legge di bilancio.

ARTICOLO 12
(Norma finale e abrogazione)

1. L'efficacia  delle disposizioni  della presente  legge decorre
dalla  data   di  entrata   in  vigore  del  regolamento  di  cui
all'articolo 10.

2. Dalla data di cui al comma 1 sono abrogate le seguenti leggi:
a) legge regionale 13 agosto 1996, n. 69 (Disciplina delle strade
   del vino in Toscana);
b) legge  regionale 3  febbraio 1999, n. 6 (LR 13 agosto 1996, n.
   69 "Disciplina  delle strade del vino in Toscana. Modifiche ed
   integrazioni").

Sono fatti  salvi i  procedimenti in  corso alla  data di  cui al
comma  1,   i  quali  si  concludono  a  norma  della  disciplina
previgente.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 5 agosto 2003

PASSALEVA
(designato con DPGR n. 132 del 22.5.2000)

La presente legge, approvata dal Consiglio Regionale nella seduta
del 02-04-2003,  è promulgata  a seguito  di decisione  positiva
della Commissione Europea pervenuta in data 30-07-2003.




PRODOTTI AGRICOLI

