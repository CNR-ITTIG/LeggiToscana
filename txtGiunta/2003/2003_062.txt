Modifiche degli  articoli 9  e 17  della legge regionale 9 luglio
2003, n. 35 (Tutela sanitaria dello sport).

Il Consiglio Regionale ha approvato il 17-12-2003
Il Presidente  della Giunta  Regionale promulga la seguente legge
regionale:

ARTICOLO 1
(Sostituzione dell'articolo  9 della  legge  regionale  9  luglio
2003, n. 35)

1. L'articolo  9 della  legge regionale  9  luglio  2003,  n.  35
(Tutela sanitaria dello sport) è sostituito dal seguente:

   "Art. 9
   Commissione regionale d'appello
   
   1. La  Commissione regionale d'appello è nominata con decreto
   del Presidente  della Giunta  regionale, dura in carica cinque
   anni ed è composta da:
   
   a) un  medico specialista in medicina dello sport con funzioni
      di presidente;
   b) un  medico specialista  in medicina  interna  o  disciplina
      equivalente;
   c) un medico specialista in cardiologia;
   d) un medico specialista in ortopedia;
   e)  un   medico  specialista   in  medicina   legale  e  delle
      assicurazioni.
   
   2. Per  ciascun componente  effettivo è nominato un supplente
   che partecipa alle sedute in caso di impedimento o assenza del
   componente effettivo.
   
   3. Le  modalità  di  funzionamento  della  Commissione  e  le
   procedure per  l'appello sono  determinate con  regolamento di
   attuazione della presente legge.
   
   4. Ai  membri della Commissione è corrisposta una indennità,
   nella  misura   e   secondo   le   modalità   stabilite   con
   deliberazione della Giunta regionale.
   
   5. La  Commissione può,  in  relazione  ai  singoli  casi  da
   esaminare, avvalersi  della consulenza  di medici  in possesso
   della specializzazione  inerente al  caso specifico,  operanti
   presso le  strutture pubbliche  ed, ove  ritenuto  necessario,
   può disporre che il ricorrente sia sottoposto ad accertamenti
   sanitari presso le strutture di cui all'articolo 4, comma 4.
   
   6. La  Commissione provvede alla tenuta di un archivio dei non
   idonei  ed   alla  comunicazione   delle  decisioni   adottate
   all'interessato, alla  federazione sportiva  di  appartenenza,
   alla società  o organizzazione  sportiva in  cui il  soggetto
   risulta iscritto  ed allo  specialista  di  medicina  sportiva
   avverso il cui giudizio è stato proposto ricorso.".
   
ARTICOLO 2
(Sostituzione dell'articolo  17 della  legge regionale  9  luglio
2003, n. 35)

1. L'articolo 17 della LR 35/2003 è sostituito dal seguente:

   "Art. 17
   Norma finanziaria
   
   1. Agli  oneri derivanti  dall'applicazione dell'art.  9 della
   presente legge  stimati in  15.000,00 euro annui, si fa fronte
   per l'esercizio  2003 con lo stanziamento iscritto alla unità
   previsionale di  base 264  (Servizi  di  prevenzione  -  spese
   correnti) del bilancio di previsione 2003.
   
   2. Per  gli esercizi  successivi si  fa fronte con le relative
   leggi di bilancio."
   
ARTICOLO 3
(Entrata in vigore)

1. La  presente legge  entra in  vigore il giorno successivo alla
sua pubblicazione sul Bollettino Ufficiale della Regione Toscana.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 22 dicembre 2003

Martini

La presente  legge è  stata approvata  dal  Consiglio  Regionale
nella seduta del 17-12-2003.




SPORT
SICUREZZA

