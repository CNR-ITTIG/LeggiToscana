Disposizioni per  il personale dipendente della Casa di cura "Gli
Olivi" di Grosseto.

Il Consiglio Regionale ha approvato il 02-12-2003
Il Presidente  della Giunta  Regionale promulga la seguente legge
regionale:

ARTICOLO 1
(Assunzione del  personale dipendente  della Casa  di  cura  "Gli
Olivi" presso l'azienda unità sanitaria locale n. 9 di Grosseto)

1. Il  personale licenziato  dalla Casa  di cura "Gli Olivi", per
cessazione dell'attività  oggetto  di  contratto  con  l'azienda
unità sanitaria  locale n.  9 di  Grosseto, entro  trenta giorni
dalla data  di  entrata  in  vigore  della  presente  legge  può
presentare al  direttore generale dell'azienda medesima richiesta
di assunzione.

ARTICOLO 2
(Procedure di assunzione)

1. L'assunzione,  di cui all'articolo 1 avviene tramite procedure
selettive  per   l'accertamento  dell'idoneità,  da  effettuarsi
secondo  modalità   definite  con   deliberazione  della  Giunta
regionale,  nel   rispetto  dei  principi  sul  reclutamento  del
personale del  Servizio sanitario  nazionale definiti dal decreto
del  Presidente   della  Repubblica  10  dicembre  1997,  n.  483
(Regolamento recante  la disciplina  concorsuale per il personale
dirigenziale del  Servizio sanitario nazionale) e dal decreto del
Presidente della  Repubblica 27  marzo 2001,  n. 220 (Regolamento
recante  la   disciplina  concorsuale   per  il   personale   non
dirigenziale del Servizio sanitario nazionale).

2. Sono ammessi alla selezione, secondo i criteri stabiliti nella
deliberazione di  cui al  comma  1,  i  soggetti  con  anzianità
lavorativa continuativa  di almeno un anno, maturata alla data di
entrata  in   vigore   della   presente   legge,   in   attività
corrispondenti o  analoghe a quelle del profilo professionale cui
si riferisce  la domanda  di assunzione,  i quali,  alla data  di
presentazione di  quest'ultima, sono  in possesso  dei  requisiti
previsti per l'accesso ai rispettivi profili.

3. Non  sono ammessi  alla selezione di cui al comma 2 i soggetti
che, all'entrata  in vigore  della presente  legge  risultano  in
quiescenza o  che hanno  maturato  i  requisiti  minimi  previsti
dall'ordinamento per l'attivazione della quiescenza.

4. Il  personale idoneo  è inserito in un unico elenco suddiviso
in graduatorie  corrispondenti a  ciascun profilo  professionale,
valide fino  al loro  esaurimento,  ed  è  assunto  dall'azienda
unità  sanitaria   locale  n.  9  di  Grosseto  sulla  base  del
fabbisogno di personale programmato, nel rispetto dei limiti alle
assunzioni stabiliti dalle disposizioni vigenti.

ARTICOLO 3
(Entrata in vigore della legge)

1. La  presente legge  entra in  vigore il giorno successivo alla
data di  pubblicazione sul  Bollettino  Ufficiale  della  Regione
Toscana.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 4 dicembre 2003

Il Presidente
MARTINI

La presente  legge è  stata approvata  dal  Consiglio  Regionale
nella seduta del 02-12-2003.




ASSISTENZA SANITARIA
PERSONALE

