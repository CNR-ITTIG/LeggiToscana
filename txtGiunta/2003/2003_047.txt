Regolamento di  esecuzione della  L.R. 26.7.2002,  n.  32  (Testo
unico  della  normativa  della  Regione  Toscana  in  materia  di
educazione, istruzione,  orientamento, formazione  professionale,
lavoro).



IL PRESIDENTE DELLA GIUNTA REGIONALE
Visto l'Art.  121 della  Costituzione, quarto  comma, così  come
modificato dall'Art.  1 della  Legge Costituzionale  22  novembre
1999, n. 1;

Visto  l'Art.  125  della  Costituzione,  così  come  modificato
dall'Art. 9 della Legge Costituzionale 18 ottobre 2001, n. 3;

Vista la legge regionale 26 luglio 2002, n. 32 (Testo unico della
normativa  della   Regione  Toscana  in  materia  di  educazione,
istruzione, orientamento, formazione professionale e lavoro);

Visto in  particolare l'Art. 32 della suddetta legge, che prevede
l'approvazione, da  parte della Giunta regionale, del regolamento
di esecuzione  che definisce  le regole generali di funzionamento
del sistema integrato disciplinato dalla legge medesima;

Vista  la   deliberazione  della  Giunta  regionale  n.  787  del
04.08.2003 concernente  "Regolamento  di  esecuzione  della  L.R.
26.07.2002, n.  32 (Testo  unico della  normativa  della  Regione
Toscana  in  materia  di  educazione,  istruzione,  orientamento,
formazione  professionale,   lavoro)",  acquisiti  i  pareri  del
Comitato Tecnico  della Programmazione  di cui all'Art. 26, comma
3, della  L.R. 17  marzo 2000  n. 26, nonché dei Dipartimenti di
cui all'Art. 41, comma 3, della medesima legge regionale n. 26;

EMANA
il seguente Regolamento:

TITOLO I
DISPOSIZIONI GENERALI

CAPO I
DISPOSIZIONI GENERALI

ARTICOLO 1
Oggetto

1. Il  presente regolamento, in esecuzione dell'articolo 32 della
legge  regionale  26  luglio  2002,  n.  32  (Testo  unico  della
normativa  della   Regione  Toscana  in  materia  di  educazione,
istruzione,  orientamento,  formazione  professionale  e  lavoro)
definisce le  regole di  funzionamento del  sistema integrato che
garantisce il  diritto all'apprendimento lungo tutto l'arco della
vita quale  fondamento necessario per il diritto allo studio e il
diritto al lavoro.

ARTICOLO 2
Riconoscimento delle competenze e dei crediti fra sistemi

1.  Nell'ambito   del  sistema   regionale   integrato   di   cui
all'articolo 1 sono riconosciute:

a) le  certificazioni delle  competenze acquisite all'interno del
   sistema scolastico;
b) i    crediti  acquisiti  nei  sistemi  dell'istruzione,  della
   formazione e  del lavoro,  anche  al  fine  di  permettere  il
   passaggio tra i sistemi stessi.

2.  Il  sistema  della  formazione  professionale  garantisce  la
riconoscibilità delle  qualifiche nei  sistemi dell'istruzione e
del lavoro, sulla base di un sistema di equivalenze fondato sulla
comparazione concettuale, formale ed operativa delle qualifiche.

3. Per  le finalità  di cui  al comma  2 il sistema scolastico e
quello della formazione professionale definiscono apposite intese
a livello regionale e territoriale.

ARTICOLO 3
Sistema informativo regionale

1. La  Regione supporta  il sistema  regionale integrato  di  cui
all'articolo 1  attraverso la gestione degli archivi, dei flussi,
delle procedure  informatizzate dei  sottosistemi  e  delle  reti
costituenti il sistema informativo regionale.

2. Il  sistema informativo  regionale si raccorda e coopera con i
sistemi informativi statali, provinciali e comunali, e garantisce
ai soggetti  istituzionali coinvolti  il più ampio scambio delle
informazioni, onde  permettere l'effettuazione  delle  necessarie
verifiche  di   efficacia  e   di  efficienza   degli  interventi
realizzati.

ARTICOLO 4
Semplificazione telematica

1. La Regione, nel rapporto con gli altri soggetti della pubblica
amministrazione ed  i soggetti  privati  coinvolti  nel  sistema,
assume  e   promuove  appropriate   misure   di   semplificazione
telematica per perseguire le seguenti finalità:

a) efficiente gestione delle prassi procedurali;
b) efficace  e tempestiva informazione ai cittadini e agli utenti
   sui servizi presenti nel territorio;
c) facilitazione  delle modalità  di accesso e di erogazione dei
   servizi territoriali;
d) costante  monitoraggio dei  flussi di utenza e delle richieste
   di servizio;
e) documentazione   del    percorso    individuale    dell'utente
   all'interno del  sistema generale  di istruzione,  formazione,
   lavoro e  nell'esercizio del  diritto all'apprendimento  lungo
   tutto l'arco della vita;
f) registrazione   delle    competenze    possedute  o  acquisite
   dall'individuo all'interno  del sistema  e nell'esercizio  del
   diritto di cui alla lettera e).

TITOLO II
IL SISTEMA INTEGRATO PER IL DIRITTO ALL'APPRENDIMENTO

CAPO I
CARATTERISTICHE DEL SISTEMA INTEGRATO

ARTICOLO 5
Definizione

1. Il  sistema integrato  per  il  diritto  all'apprendimento  è
costituito dall'insieme  dei soggetti  pubblici che programmano e
curano la realizzazione delle azioni e degli interventi regionali
e locali  volti alla  promozione delle  attività di  educazione,
istruzione,  orientamento   e  formazione  che  contribuiscono  a
rendere effettivo  il diritto  all'apprendimento per tutto l'arco
della vita.

2. Al  sistema integrato  partecipano altresì  soggetti  privati
nelle forme e con le modalità previste dalla l. r. 32/2002.

ARTICOLO 6
Programmazione e gestione delle attività

1.  L'offerta   delle  attività   di   educazione,   istruzione,
orientamento  e   formazione  è   integrata  sulla   base  delle
previsioni del  piano di  indirizzo generale  di cui all'articolo
31, comma 3 della l. r. 32/2002 e degli atti della programmazione
locale.

2. La programmazione locale dell'offerta integrata di educazione,
istruzione, orientamento  e formazione  si svolge, ai sensi della
legge regionale  11 agosto  1999, n.  49  (Norme  in  materia  di
programmazione regionale),  modificata dalla  legge regionale  28
dicembre 2000,  n. 82, acquisendo le proposte da parte di tutti i
soggetti  di   cui  all'articolo  5,  negli  ambiti  territoriali
individuati dal piano di indirizzo.

3. Le  province esercitano le funzioni di programmazione previste
dall'articolo 29 della l. r. 32/2002.

4.  La  gestione  associata  delle  funzioni  e  dei  servizi  di
competenza comunale  è  svolta  nell'ambito  delle  zone  socio-
sanitarie ovvero  dei livelli  ottimali definiti  ai sensi  della
legge regionale 16 agosto 2001, n. 40 (Disposizioni in materia di
riordino territoriale e di incentivazione delle forme associative
di comuni).

ARTICOLO 7
Regole generali di funzionamento del sistema integrato

1. Gli  enti locali competenti partecipano alla realizzazione del
sistema integrato promuovendo:

a) la  relazione e  la cooperazione  tra i  soggetti  pubblici  e
   privati   che    operano    nel    settore    dell'educazione,
   dell'istruzione, dell'orientamento e della formazione;
b) lo  sviluppo integrato  di attività  e  servizi  nei  settori
   dell'orientamento,  della   consulenza  alla   persona,  della
   formazione  degli   operatori,   dell'informazione   e   della
   documentazione sui  valori  culturali  del  territorio,  sulle
   risorse educative  e  formative  e  sulle  esperienze  per  la
   qualità  dell'educazione   e  dell'istruzione   realizzate  a
   livello locale;
c) l'integrazione   delle    strutture  con  finalità  educative
   presenti sul  territorio, anche  mediante la loro aggregazione
   in organismi unitari e permanenti di supporto educativo, volti
   altresì alle finalità di cui alla lettera b).

2. La  Regione  supporta  i  processi  organizzativi  dei  comuni
mediante l'adozione di proposte metodologiche e strutturali volte
alla definizione  di modelli  unitari di  strutture permanenti di
supporto educativo.

3. La  Giunta regionale  definisce un  logo per contrassegnare le
iniziative promosse  dai soggetti  del sistema  integrato,  e  ne
disciplina le modalità di utilizzo.

4.  La   Regione  coordina  la  costituzione  delle  banche  dati
derivanti dalle  attività di  cui al  presente articolo, ai fini
della loro armonizzazione ed integrazione a livello regionale.

5. I prodotti multimediali realizzati nelle attività del sistema
integrato sono  trasmessi alla  Regione per  la  loro  diffusione
anche per via telematica.

TITOLO III
SERVIZI EDUCATIVI PER LA PRIMA INFANZIA

CAPO I
CARATTERISTICHE DEI SERVIZI

SEZIONE I
CARATTERISTICHE GENERALI

ARTICOLO 8
Classificazione dei servizi

1. I  servizi educativi per la prima infanzia di cui all'articolo
4 della l. r. 32/2002 sono classificati in:
a) nido di infanzia;
b) servizi integrativi, articolati nel modo seguente:
1) centro dei bambini e dei genitori;
2) centro gioco educativo;
3) servizio domiciliare.

ARTICOLO 9
Caratteristiche e destinazioni degli edifici

1. I  servizi educativi  per la  prima infanzia sono collocati in
edifici a  ciò esclusivamente  destinati e  nei quali  la  parte
interna della struttura è separata da quella esterna.

2. Nel  caso in cui l'edificio non sia esclusivamente destinato a
servizio educativo  per la  prima infanzia, al servizio educativo
stesso è assicurata autonomia funzionale con una distinta via di
accesso.

3.  I  comuni  individuano,  in  relazione  alle  caratteristiche
dell'edificio, i  casi in  cui talune  funzioni  di  quest'ultimo
possono essere  condivise dal  servizio educativo  per  la  prima
infanzia  e  dagli  altri  servizi  che  utilizzano  il  medesimo
edificio.

ARTICOLO 10
Caratteristiche generali di qualità dei servizi

1. Il  funzionamento dei  servizi educativi per la prima infanzia
è  assicurato   dagli  educatori  e  dagli  operatori  ausiliari
operanti presso ciascun servizio.

2. I  servizi educativi  per la  prima infanzia si svolgono sulla
base di  un  progetto  educativo  elaborato  e  aggiornato  dagli
educatori, alla cui attuazione contribuiscono anche gli operatori
ausiliari.

3. È  assicurata la  partecipazione delle  famiglie alle  scelte
educative, da  realizzarsi mediante  la  previsione  di  incontri
periodici per  la presentazione  del progetto  educativo e  della
programmazione educativa  alle famiglie  utenti, nonché mediante
la previsione  di verifiche  e valutazioni  delle  attività  del
servizio.

4. I  comuni curano  il coordinamento  pedagogico e organizzativo
della rete dei servizi educativi comunali per la prima infanzia.

5.  Le   strutture  preposte   al  coordinamento   pedagogico   e
organizzativo di  cui al  comma 4  promuovono l'elaborazione e la
verifica del progetto educativo e organizzativo dei vari servizi,
il loro reciproco raccordo e il loro inserimento nella rete delle
opportunità educative offerte ai bambini e alle famiglie.

6. La  disciplina delle  ammissioni ai servizi educativi pubblici
definisce, tra l'altro, criteri per favorire l'accesso ai servizi
di bambini  disabili o  il  cui  nucleo  familiare  si  trovi  in
condizioni di disagio sociale o economico.

ARTICOLO 11
Titoli per l'esercizio della funzione di educatore

1. Per  l'esercizio della  funzione di educatore presso i servizi
educativi per  la prima infanzia è necessario il possesso di uno
dei seguenti titoli di studio o qualifiche professionali:

a) diploma    di  dirigente  di  comunità  infantile  rilasciato
   dall'istituto tecnico femminile;
b) diploma   di  maturità  magistrale  rilasciato  dall'istituto
   magistrale;
c) diploma di scuola magistrale di grado preparatorio;
d) diploma    di  maturità  rilasciato  dal  liceo  socio-psico-
   pedagogico;
e) diploma   di  assistente  di  comunità  infantile  rilasciato
   dall'istituto   professionale    di   Stato   per   assistente
   all'infanzia;
f) diploma di maestra di asilo;
g) diploma di operatore dei servizi sociali;
h) diploma di tecnico dei servizi sociali;
i) titolo  di studio  universitario conseguito in corsi di laurea
   afferenti alle classi pedagogiche o psicologiche;
j) master  di primo  o  secondo  livello  avente  ad  oggetto  la
   formazione della prima infanzia;
k) attestato di qualifica rilasciato dal sistema della formazione
   professionale  per   un  profilo  professionale  attinente  ai
   servizi per la prima infanzia.

ARTICOLO 12
Requisiti di onorabilità del personale

1.  Costituisce  requisito  per  l'esercizio  delle  funzioni  di
educatore e  di operatore  ausiliario presso  i servizi educativi
per la  prima infanzia  il non aver riportato condanna definitiva
per i  delitti non colposi di cui al libro II, titoli IX, XI, XII
e XIII  del codice  penale, per  la quale  non sia intervenuta la
riabilitazione.

SEZIONE II
NIDO D'INFANZIA

ARTICOLO 13
Caratteristiche funzionali generali

1. Il  nido di  infanzia è servizio a carattere educativo per la
prima infanzia  ed è rivolto ai bambini in età compresa fra tre
mesi e tre anni.

2.  Il   nido  d'infanzia  consente  l'affidamento  quotidiano  e
continuativo dei  bambini a  figure, diverse da quelle parentali,
con specifica competenza professionale.

3. Nel nido d'infanzia in cui siano frequentanti bambini disabili
è assicurata la presenza di personale idoneo.

ARTICOLO 14
Standard di base e funzionalità degli spazi

1. Gli spazi interni del nido d'infanzia sono costituiti da:
a) servizi generali;
b) cucina  per la  preparazione del  pasto all'interno  del  nido
   d'infanzia o  apposito locale  per la suddivisione del cibo in
   porzioni; la  preparazione del  pasto all'interno  del nido è
   obbligatoria per i bambini fino al primo anno di età;
c) spazi riservati ai bambini;
d) spazi   riservati  al  personale  del  nido  d'infanzia  e  ai
   genitori.

2.  In  caso  di  nido  d'infanzia  aggregato  ad  altri  servizi
educativi o  scolastici possono  essere utilizzati  i servizi  di
mensa di  questi ultimi, solo se ciò consente la preparazione di
uno specifico  menù giornaliero,  fermo restando quanto previsto
al comma 1, lettera b) per i bambini fino al primo anno di età.

3.  Gli  spazi  riservati  ai  bambini  assolvono  alle  seguenti
funzioni:
a) gioco;
b) pranzo;
c) riposo;
d) cambio e servizi igienici.

4. Gli  spazi riservati  ai bambini  sono predisposti  in modo da
favorire il  loro uso  autonomo e  l'impegno non  occasionale dei
bambini in attività di piccolo gruppo.

5. Gli  spazi riservati  al personale  del nido  d'infanzia e  ai
genitori consistono in:

a) zona per colloqui, riunioni e lavoro individuale e in gruppo;
b) spogliatoi;
c) servizi igienici.

6. La  superficie degli spazi esterni del nido di infanzia non è
inferiore  allo  spazio  complessivamente  riservato  ai  bambini
all'interno della struttura, di cui al comma 3.

7. I comuni definiscono il dimensionamento della superficie degli
spazi esterni  di  cui  al  comma  6  per  le  strutture  ubicate
all'interno della  zona A del decreto ministeriale 2 aprile 1968,
n. 1444 (Limiti inderogabili di densità edilizia, di altezza, di
distanza fra  i fabbricati e rapporti massimi tra spazi destinati
agli insediamenti  residenziali e  produttivi e  spazi pubblici o
riservati alle  attività  collettive,  al  verde  pubblico  o  a
parcheggi  da  osservare  ai  fini  della  formazione  dei  nuovi
strumenti urbanistici  o della  revisione di quelli esistenti, ai
sensi dell'articolo  17 della  legge 6  agosto 1967,  n.  765)  e
all'interno di  zone ad  elevata densità  abitativa, individuate
dai comuni stessi.

8. Fermo  restando quanto  previsto dal  comma 7,  i comuni,  ove
accertino la  mancanza o  l'insufficienza di  spazi esterni  alla
struttura  presso   la  quale  si  svolge  il  servizio,  possono
autorizzare il  funzionamento del  servizio stesso se sussiste la
disponibilità  di   spazi  di   verde  pubblico  adiacenti  alla
struttura  che  siano  facilmente  accessibili,  controllabili  e
idonei all'utilizzo.

ARTICOLO 15
Ricettività e dimensionamento

1. La  ricettività minima  e  massima  del  nido  d'infanzia  è
compresa fra diciannove e cinquanta bambini frequentanti.

2. La ricettività di cui al comma 1 è calcolata con riferimento
alla media delle presenze del mese di massima frequenza, rilevata
nel territorio  del comune  in cui  è ubicato  il  servizio;  in
assenza di  tali dati,  si fa  riferimento alla  frequenza  media
registrata a livello regionale nell'ultimo consuntivo di gestione
disponibile.

3. In  relazione a  particolari esigenze demografiche, sociali ed
organizzative del  territorio di riferimento, la ricettività del
nido d'infanzia è compresa fra sei e diciotto bambini, calcolati
ai sensi del comma 2.

4. Il  nido d'infanzia di cui al comma 3 può essere aggregato ad
altri servizi educativi per l'infanzia già operanti.

5. Il  nido d'infanzia  possiede una dimensione non inferiore a 6
metri quadrati  moltiplicati per  il numero di bambini, calcolati
ai sensi  del comma  2, riducibile a 4 metri quadrati nel caso in
cui vi siano spazi multifunzionali.

6. Gli  spazi considerati  ai fini  del calcolo della proporzione
fra spazio  e bambino  di cui  al comma  5 sono quelli delle aree
relative alle seguenti funzioni:
a) gioco;
b) pranzo;
c) riposo.

7. Le aree indicate al comma 6 possono essere multifunzionali.

8. La  dimensione dei  servizi igienici  e  delle  relative  zone
cambio non è inferiore a 8 metri quadrati.

ARTICOLO 16
Metodologie e moduli operativi per la qualità dei servizi

1. Il  periodo di  apertura annuale  del nido  d'infanzia non  è
inferiore a  quarantadue  settimane,  con  attività  per  almeno
cinque giorni alla settimana.

2. I  comuni definiscono  l'orario di  apertura e di chiusura del
nido  d'infanzia  tenendo  conto  degli  orari  lavorativi  della
popolazione residente interessata al servizio.

3. L'orario di apertura del nido d'infanzia è compreso fra sei e
undici ore  giornaliere. Al  suo interno  sono previste  forme di
frequenza diversificate, e in particolare:

a) frequenza  corta antimeridiana  o pomeridiana  non comprensiva
   del pasto, non inferiore a quattro ore;
b) frequenza antimeridiana o pomeridiana comprensiva del pasto.

4. La  proporzione fra  educatori e  bambini, nelle diverse fasce
orarie di  funzionamento del  servizio, non  è  inferiore  a  un
educatore ogni  sei bambini, calcolati ai sensi dell'articolo 15,
comma 2.

5. Nel  nido  d'infanzia  in  cui  risultino  iscritti  solamente
bambini di età non inferiore a diciotto mesi, la proporzione non
è inferiore a un educatore ogni nove bambini, calcolati ai sensi
dell'articolo 15, comma 2.

SEZIONE III
CENTRO DEI BAMBINI E DEI GENITORI

ARTICOLO 17
Caratteristiche funzionali generali

1. Il  centro dei  bambini e dei genitori è servizio a carattere
educativo e  ludico, rivolto  a bambini  in età compresa fra tre
mesi  e   tre  anni,   organizzato  secondo   il  criterio  della
flessibilità.

2. Il  centro prevede  la fruizione  continuativa del servizio da
parte di  bambini accompagnati  da un  genitore o da altro adulto
accompagnatore.

3.  I  genitori  e  gli  adulti  accompagnatori  concorrono  alla
realizzazione dei programmi educativi del centro in una logica di
corresponsabilità con gli educatori.
ARTICOLO 18
Standard di base e funzionalità degli spazi

1. Gli  spazi interni  del centro dei bambini e dei genitori sono
costituiti da:

a) servizi generali;
b) cucina  per la preparazione del pasto all'interno del centro o
   apposito locale  per la  suddivisione del cibo in porzioni; la
   preparazione del  pasto all'interno del centro è obbligatoria
   per i bambini fino al primo anno di età;
c) spazi riservati ai bambini;
d) spazi riservati al personale del centro e ai genitori o adulti
   accompagnatori.

2.  Gli  spazi  riservati  ai  bambini  assolvono  alle  seguenti
funzioni:

a) gioco;
b) riposo;
c) cambio e servizi igienici.

3. Gli  spazi riservati  ai bambini  sono predisposti  in modo da
favorire il loro uso autonomo e l'attività di piccolo gruppo.

4. Gli  spazi riservati  al personale  del centro e ai genitori o
adulti accompagnatori consistono in:

a) zona per colloqui, riunioni e lavoro individuale e in gruppo;
b) spogliatoi;
c) servizi igienici.

5. La superficie degli spazi esterni del centro dei bambini e dei
genitori non  è inferiore allo spazio complessivamente riservato
ai bambini all'interno della struttura, di cui al comma 2.

6. I comuni definiscono il dimensionamento della superficie degli
spazi esterni  di  cui  al  comma  5  per  le  strutture  ubicate
all'interno della  zona A del d.m. 1444/1968 e di zone ad elevata
densità abitativa, individuate dai comuni stessi.

7. Fermo  restando quanto  previsto dal  comma 6,  i comuni,  ove
accertino la  mancanza o  l'insufficienza di  spazi esterni  alla
struttura presso la quale si svolge il servizio, può autorizzare
il   funzionamento   dei   servizio   stesso   se   sussiste   la
disponibilità  di   spazi  di   verde  pubblico  adiacenti  alla
struttura  che  siano  facilmente  accessibili,  controllabili  e
idonei all'utilizzo.

ARTICOLO 19
Ricettività e dimensionamento

1. Nel  centro dei bambini e dei genitori, il limite numerico dei
bambini  la  cui  frequenza  si  realizzi  contemporaneamente  è
cinquanta.

2. Il  centro dei  bambini e dei genitori possiede una dimensione
non inferiore  a 5  metri quadrati  moltiplicati per il numero di
bambini, calcolati ai sensi dell'articolo 15, comma 2.

3. Gli  spazi considerati  ai fini  del calcolo della proporzione
fra spazio e bambino di cui al comma 2 sono quelli destinati alle
attività di  gioco e  quelli riservati al personale del centro e
ai genitori  o adulti  accompagnatori, di  cui  all'articolo  18,
comma 4, lettera a).

4. La  dimensione dei  servizi igienici  e  delle  relative  zone
cambio non è inferiore a 8 metri quadrati.

5. Il  numero delle zone cambio varia da uno a tre in proporzione
al numero dei bambini frequentanti contemporaneamente.

ARTICOLO 20
Metodologie e moduli operativi per la qualità dei servizi

1. L'orario  di apertura del centro dei bambini e dei genitori è
compreso fra  tre e  undici ore  giornaliere. Al suo interno sono
previste forme di frequenza diversificate.

2. La  proporzione fra  educatori e  bambini, nelle diverse fasce
orarie di  funzionamento del  servizio, non  è  inferiore  a  un
educatore ogni nove bambini, calcolati ai sensi dell'articolo 15,
comma 2.

3. Nel  centro dei  bambini  e  dei  genitori  in  cui  risultino
iscritti solamente bambini di età non inferiore a diciotto mesi,
la proporzione  non è  inferiore  a  un  educatore  ogni  dodici
bambini, calcolati ai sensi dell'articolo 15, comma 2.

4. Quando il consolidamento della collaborazione tra educatori ed
adulti accompagnatori  lo consenta,  nelle  fasi  di  costante  e
attiva partecipazione  degli adulti accompagnatori alle attività
di gioco,  la presenza  degli educatori  può essere  ridotta  al
numero  di   uno  ogni   venti  bambini,   calcolati   ai   sensi
dell'articolo 15, comma 2.

SEZIONE IV
CENTRO GIOCO EDUCATIVO

ARTICOLO 21
Caratteristiche funzionali generali

1. Il  centro gioco educativo è servizio a carattere educativo e
ludico, rivolto  a bambini  in età  compresa fra diciotto mesi e
tre anni,  con  turni  organizzati  secondo  criteri  di  massima
flessibilità.

2. Il  centro prevede  fruizioni  temporanee  o  saltuarie  nella
giornata, anche senza la presenza dei genitori.

3. Il  centro è  privo di servizio di mensa e non vi si effettua
il riposo pomeridiano.

ARTICOLO 22
Standard di base e funzionalità degli spazi

1. Gli  spazi interni  del centro gioco educativo sono costituiti
da:
a) servizi generali;
b) apposito locale per la eventuale consumazione dei pasti;
c) spazi riservati ai bambini;
d) spazi riservati al personale del centro e ai genitori.

2.  Gli  spazi  riservati  ai  bambini  assolvono  alle  seguenti
funzioni:
a) gioco;
b) cambio e servizi igienici.

3. Gli  spazi riservati  ai bambini  sono predisposti  in modo da
favorire  il  loro  uso  autonomo  e  l'impegno  dei  bambini  in
attività di piccolo gruppo.

4. Gli  spazi riservati  al personale  del centro  e ai  genitori
consistono in:
a) zona per colloqui, riunioni e lavoro individuale e di gruppo;
b) spogliatoi;
c) servizi igienici.

5. La  superficie degli  spazi esterni del centro gioco educativo
non  è  inferiore  allo  spazio  complessivamente  riservato  ai
bambini all'interno della struttura, di cui al comma 2.

6. I comuni definiscono il dimensionamento della superficie degli
spazi esterni  di  cui  al  comma  5  per  le  strutture  ubicate
all'interno della zona A del d. m. 1444/1968 e di zone ad elevata
densità abitativa, individuate dai comuni stessi.

7. Fermo  restando quanto  previsto dal  comma 6,  i comuni,  ove
accertino la  mancanza o  l'insufficienza di  spazi esterni  alla
struttura presso la quale si svolge il servizio, può autorizzare
il   funzionamento   dei   servizio   stesso   se   sussiste   la
disponibilità  di   spazi  di   verde  pubblico  adiacenti  alla
struttura  che  siano  facilmente  accessibili,  controllabili  e
idonei all'utilizzo.

ARTICOLO 23
Ricettività e dimensionamento

1. Nel  centro gioco educativo, il limite numerico dei bambini la
cui frequenza si realizzi contemporaneamente è cinquanta.

2.  Il   centro  gioco  educativo  possiede  una  dimensione  non
inferiore a  4 metri  quadrati  moltiplicati  per  il  numero  di
bambini, calcolati ai sensi dell'articolo 15, comma 2.

3. Gli  spazi considerati  ai fini  del calcolo della proporzione
fra spazio e bambino di cui al comma 2 sono quelli destinati alle
attività di gioco.

4. La  dimensione dei  servizi igienici  e  delle  relative  zone
cambio non è inferiore a 8 metri quadrati.

5. Il  numero delle zone cambio varia da uno a tre in proporzione
al numero dei bambini frequentanti contemporaneamente.

ARTICOLO 24
Metodologie e moduli operativi per la qualità dei servizi

1. L'orario  di apertura  del centro  gioco educativo è compreso
fra tre  e undici  ore giornaliere. Al suo interno sono garantite
forme di frequenza saltuarie o temporanee.

2. La proporzione numerica fra educatori e bambini, nelle diverse
fasce orarie di funzionamento del servizio, non è inferiore a un
educatore ogni nove bambini, calcolati ai sensi dell'articolo 15,
comma 2.

SEZIONE V
SERVIZI DOMICILIARI

ARTICOLO 25
Servizio di educatore presso l'abitazione della famiglia

1. I  comuni che  promuovono  il  servizio  di  educatore  presso
l'abitazione della  famiglia, organizzano  corsi di aggiornamento
professionale rivolti  a  educatori  in  possesso  dei  requisiti
indicati agli articoli 11 e 12, al fine di assicurare la qualità
del servizio stesso.

2. Qualora  i comuni  organizzino i  corsi di  cui  al  comma  1,
integra i  medesimi con un tirocinio minimo di centocinquanta ore
da  svolgersi   presso  un   servizio  educativo   pubblico   per
l'infanzia.

3. Al  fine di rendere più consapevole la scelta, da parte delle
famiglie, di  educatori disponibili  a svolgere  servizio  presso
l'abitazione delle  stesse, i  comuni pubblicizzano nei modi più
opportuni l'elenco  di coloro  che hanno  partecipato ai corsi di
cui al presente articolo.

4. Al  servizio di  educatore presso  l'abitazione della famiglia
non si  applicano le  disposizioni degli articoli 9 e 10 e quelle
in materia di autorizzazione e accreditamento, contenute nel capo
II del presente titolo.

ARTICOLO 26
Servizio educativo presso l'abitazione dell'educatore

1. Il  servizio educativo  presso l'abitazione  dell'educatore è
svolto da  educatori in  possesso  dei  requisiti  indicati  agli
articoli 11  e 12,  che lo  effettuano presso  la propria o altra
abitazione di cui abbiano disponibilità.

2. Il  servizio è rivolto ad un numero massimo di cinque bambini
in età compresa fra tre mesi e tre anni ed ha le caratteristiche
di stabilità e continuatività.

3.  Lo  spazio  minimo  disponibile  per  i  bambini  all'interno
dell'abitazione di  cui al  comma 1, escluse le zone di servizio,
non è inferiore a 4 metri quadrati per bambino e comunque non è
complessivamente inferiore a 10 metri quadrati.

4. I  comuni, verificata la conformità del servizio ai requisiti
di cui  ai  commi  2  e  3,  nonché  ad  ulteriori  requisiti  o
condizioni   eventualmente    stabiliti   dai    comuni   stessi,
pubblicizzano nei  modi più  opportuni l'elenco  degli educatori
che svolgono il servizio di cui al presente articolo.

5. Al  servizio di  cui al  presente articolo non si applicano le
disposizioni degli  articoli 9  e  10  e  quelle  in  materia  di
autorizzazione  e  accreditamento,  contenute  nel  capo  II  del
presente titolo.

CAPO II
REGIME DI AUTORIZZAZIONE E DI ACCREDITAMENTO

SEZIONE I
AUTORIZZAZIONE AL FUNZIONAMENTO

ARTICOLO 27
Requisiti per l'autorizzazione al funzionamento

1. I  servizi educativi  per la  prima infanzia  per i  quali  è
richiesta  l'autorizzazione   possiedono  i   requisiti  tecnico-
strutturali e di qualità previsti al capo I del presente titolo.

2.   Costituisce   altresì   condizione   per   l'autorizzazione
l'applicazione  dei   contratti  collettivi  di  lavoro  vigenti,
sottoscritti dalle organizzazioni sindacali comparativamente più
rappresentative nel settore.

3. I  servizi educativi  per la prima infanzia gestiti dai comuni
non sono soggetti ad autorizzazione.

ARTICOLO 28
Procedimento di autorizzazione

1. L'autorizzazione  all'istituzione e  alla gestione dei servizi
educativi per  la prima  infanzia da parte di soggetti pubblici e
privati è  rilasciata, su  domanda di  questi ultimi, dal comune
nel cui territorio è ubicato il servizio interessato.

2.   I    comuni   disciplinano    il   periodo    di   validità
dell'autorizzazione, i  procedimenti di  rilascio, di rinnovo, di
controllo e di accertamento della eventuale perdita dei requisiti
ai fini della pronuncia di decadenza.

ARTICOLO 29
Obblighi informativi relativi ad autorizzazione e accreditamento

1.   I    comuni   acquisiscono   dal   soggetto   che   richiede
l'autorizzazione all'istituzione  e  alla  gestione  dei  servizi
educativi per  la prima  infanzia, i dati comprovanti il possesso
dei requisiti  di cui all'articolo 27 e li trasmettono al sistema
informativo regionale.

2.  I   comuni  trasmettono   altresì  al   sistema  informativo
regionale, entro  il 28 febbraio di ogni anno, i seguenti dati di
consuntivo relativi  ai servizi  educativi comunali  e  a  quelli
autorizzati, riferiti al 31 dicembre dell'anno precedente:

a) dati  individuali, resi  anonimi,  inerenti  i  bambini  e  le
   famiglie, ai fini del monitoraggio delle caratteristiche degli
   utenti;
b) numero    dei    bambini    effettivamente  frequentanti,  con
   riferimento ai diversi mesi di apertura del servizio;
c) numero  degli operatori  impiegati, distinti  in  educatori  e
   operatori ausiliari e titolo di studio posseduto da ognuno;
d) periodo di apertura e costo totale del servizio a carico della
   struttura;
e) ammontare della retta media mensile a carico delle famiglie.

3.  I   comuni  trasmettono   altresì  al   sistema  informativo
regionale, entro  il 28  febbraio di  ogni  anno,  i  dati  e  le
informazioni relativi ai soggetti accreditati di cui all'articolo
30.

SEZIONE II
ACCREDITAMENTO

ARTICOLO 30
Requisiti per l'accreditamento

1. I  servizi educativi  per l'infanzia  per i quali è richiesto
l'accreditamento   possiedono    i   requisiti    richiesti   per
l'autorizzazione al funzionamento.

2. I soggetti richiedenti l'accreditamento assicurano altresì:
a) la  conformità ai  requisiti di  qualità definiti dai comuni
   per la  rete dei  servizi  educativi  comunali  per  la  prima
   infanzia;
b) la    periodica    attività  di  formazione  e  aggiornamento
   professionale  degli   educatori  operanti   all'interno   dei
   servizi,   sia   in   forma   autonoma   che   attraverso   la
   partecipazione a  progetti di  aggiornamento e  qualificazione
   gestiti, promossi o individuati dai comuni;
c) l'utilizzo  di strumenti  per la  valutazione  della  qualità
   delle prestazioni;
d) l'ammissione  al servizio  di bambini disabili o in condizioni
   di svantaggio sociale o economico;
e) l'esistenza di posti riservati per le emergenze.

3. Fermo  restando quanto  previsto dall'articolo  27, comma 3, i
servizi educativi  per la  prima infanzia gestiti dai comuni sono
in possesso dei requisiti richiesti dal presente articolo.

ARTICOLO 31
Disciplina dell'accreditamento

1.  L'accreditamento   dei  soggetti   pubblici  e   privati   è
rilasciato,  su   domanda  dei   medesimi,  dal  comune  nel  cui
territorio è ubicato il servizio interessato.

2. I comuni disciplinano:
a) i  rapporti convenzionali  con i  soggetti gestori dei servizi
   accreditati;
b) i  rapporti dei servizi accreditati con le strutture educative
   comunali;
c) le modalità di accesso ai servizi;
d) il sistema tariffario;
e) il periodo di validità dell'accreditamento;
f) i  procedimenti di  rilascio, di  controllo,  di  accertamento
   della eventuale  perdita dei requisiti ai fini della pronuncia
   di decadenza,  nonché di revoca per violazione degli obblighi
   convenzionali.

SEZIONE III
ADEGUAMENTO DEI SERVIZI ESISTENTI

ARTICOLO 32
Adeguamento dei servizi educativi comunali

1. I  servizi educativi  per l'infanzia  comunali, operanti  alla
data di  entrata in vigore del presente regolamento, che non sono
in  possesso   dei  requisiti   previsti   per   l'accreditamento
dall'articolo 30, si adeguano entro due anni a tali requisiti.

ARTICOLO 33
Adeguamento dei servizi educativi privati e pubblici non comunali

1. I  servizi educativi  per l'infanzia  privati e  pubblici  non
comunali, operanti  alla data  di entrata  in vigore del presente
regolamento, che  non sono in possesso dei requisiti previsti per
l'autorizzazione     dall'articolo     27,     possono     essere
provvisoriamente    autorizzati    al    funzionamento,    previa
definizione, da parte dei comuni, degli adempimenti necessari per
l'adeguamento.

2. L'adeguamento  di cui  al comma  1 è realizzato entro un anno
dalla data di entrata in vigore del presente regolamento.

ARTICOLO 34
Deroghe

1. I  comuni, in  relazione ai  servizi educativi  per l'infanzia
operanti alla data di entrata in vigore del presente regolamento,
possono prevedere  una riduzione  massima del  20 per cento degli
standard dimensionali previsti dal regolamento stesso nel caso in
cui la  struttura presso  la quale  si  svolge  il  servizio  non
risulti,  per  condizioni  oggettive,  adeguabile  agli  standard
suddetti.

2. La  deroga può essere concessa per un periodo non superiore a
tre anni.

TITOLO IV
CARATTERISTICHE STRUTTURALI ED ORGANIZZATIVE
DEL SISTEMA DI EDUCAZIONE NON FORMALE
DEGLI ADOLESCENTI, DEI GIOVANI E DEGLI ADULTI

CAPO I
ORGANIZZAZIONE DELLE RETI LOCALI DEI SOGGETTI EDUCATIVI

ARTICOLO 35
Reti locali dei soggetti educativi

1. I  comuni, ferme restando le competenze di cui all'articolo 30
della l.  r. 32/2002, organizzano il sistema locale di educazione
non  formale  degli  adolescenti,  dei  giovani  e  degli  adulti
mediante accordi  e intese  di rete  tra i  soggetti  pubblici  e
privati promotori  delle iniziative,  e stabiliscono le procedure
di adesione alle reti e di promozione e sviluppo delle attività.

2. Le  province svolgono  le  funzioni  di  programmazione  e  di
coordinamento intermedio per le azioni di sviluppo del sistema di
educazione non  formale degli  adolescenti, dei  giovani e  degli
adulti di cui all'articolo 29, comma 2 della l r. 32/2002.

3.  La   Regione,  attraverso   gli  atti  della  programmazione,
definisce:

a) indirizzi per assicurare la coerenza e il raccordo fra le reti
   locali;
b) obiettivi educativi di carattere generale delle attività;
c) indirizzi  per  l'attuazione  delle  iniziative  educative  ed
   informative rivolte agli adolescenti ed ai giovani.

ARTICOLO 36
Funzioni dei comuni nell'organizzazione delle reti locali

1. I comuni, nella organizzazione delle reti locali:
a) svolgono    le  attività  di  cui  all'articolo  7,  comma  1
   valorizzando  anche  il  ruolo  degli  organismi  di  supporto
   educativo;
b) gestiscono  le procedure  di adesione alle reti, classificando
   gli aderenti sulla base dei seguenti requisiti:
1) soggetti  che, avendo  nella  propria  missione  istituzionale
   finalità  educative,  sono  dotati  di  patrimoni  culturali,
   ovvero  svolgono   attività  di   studio,  di   ricerca,   di
   documentazione   e    divulgazione   in    campo   letterario,
   scientifico, storico  ed artistico, o promuovono attività nel
   campo delle  tradizioni, del  tempo libero,  dello  sport  non
   agonistico;
2) soggetti   che  hanno  nella  propria  missione  istituzionale
   specifiche finalità  educative e  che, oltre  a  possedere  i
   requisiti di  cui al  numero 1),  dispongono anche  di risorse
   educative consistenti  in personale  docente  e  in  strutture
   logistiche   appositamente   attrezzate   per   attività   di
   formazione;
3) soggetti,  in possesso  dei requisiti di cui al numero 1), che
   operano  specificamente   nel  campo   dell'educazione   degli
   adolescenti e dei giovani;
c) istituiscono  sistemi di  valutazione delle  attività,  sulla
   base   delle    metodologie   indicate    negli   atti   della
   programmazione regionale.

2. I  comuni trasmettono  al sistema informativo regionale i dati
relativi  alla   costituzione  delle   reti  locali,  secondo  le
modalità  indicate   dalla  struttura  regionale  competente  in
materia di sistema informativo.

TITOLO V
DISPOSIZIONI PER LA PROGRAMMAZIONE
DELLA RETE SCOLASTICA

CAPO I
SOGGETTI E PROCEDURE PER LA PROGRAMMAZIONE DELLA RETE SCOLASTICA

ARTICOLO 37
Programmazione della rete scolastica

1. La  programmazione della  rete scolastica  fa riferimento agli
ambiti  territoriali  di  programmazione  dell'offerta  formativa
integrata di cui all'articolo 6, comma 2.

2.   In   base   alle   determinazioni   dell'atto   statale   di
individuazione delle  risorse umane e finanziarie attribuite alla
Regione Toscana  ed alle proposte organizzative delle istituzioni
scolastiche autonome, sono stabilite ogni anno:

a) le    variazioni    del    dimensionamento  delle  istituzioni
   scolastiche autonome;
b) le  variazioni del  numero delle sezioni e classi nelle scuole
   di ogni  ordine e  grado e  delle modalità  di  articolazione
   temporale delle lezioni.

ARTICOLO 38
Soggetti della programmazione della rete scolastica

1. I  comuni e  le  province,  nella  programmazione  della  rete
scolastica, secondo  le rispettive  competenze, attuano procedure
di concertazione e di intesa istituzionale.

2.  La  Regione,  nella  programmazione  della  rete  scolastica,
stipula intese  con l'Ufficio  scolastico regionale anche al fine
di promuovere  efficaci  forme  di  coordinamento  tra  comuni  e
province.

ARTICOLO 39
Procedure per la programmazione della rete scolastica

1. I  comuni, previa concertazione con le istituzioni scolastiche
autonome, trasmettono  alle  province  competenti,  entro  il  15
dicembre di  ogni anno,  le proposte  di  variazione  della  rete
scolastica relative  alle scuole  d'infanzia, elementari  e medie
inferiori.

2.  Le   province,  previa   concertazione  con   le  istituzioni
scolastiche autonome, trasmettono alla Giunta regionale, entro il
31 gennaio  di ogni  anno, le  proposte di  variazione della rete
scolastica relative  alle scuole secondarie superiori, unitamente
alle proposte di cui al comma 1.

3. Le  modalità delle  concertazioni di  cui ai commi 1 e 2 sono
definite dai  comuni e  dalle  province,  secondo  le  rispettive
competenze

4. La  Giunta  regionale,  entro  trenta  giorni  dall'emanazione
dell'atto  statale   di  individuazione  delle  risorse  umane  e
finanziarie attribuite  alla Regione  Toscana, tenuto conto degli
atti di  cui ai  commi 1  e 2  e sulla  base delle  intese di cui
all'articolo 38,  comma 2,  adotta il documento di programmazione
annuale per lo sviluppo della rete scolastica regionale.

5. Le  province, tenuto  conto del documento di programmazione di
cui al  comma  4  e  sulla  base  delle  forme  di  coordinamento
derivanti dalle  intese di cui all'articolo 38, comma 2, adottano
i piani  di organizzazione della rete scolastica, con i contenuti
di cui all'articolo 37.

6. I  comuni  e  le  province,  tenuto  conto  del  documento  di
programmazione di  cui al  comma 4, adottano atti di istituzione,
aggregazione,  fusione,   soppressione  di  istituti  scolastici,
nell'ambito delle rispettive competenze.

7.  La   Giunta  regionale  trasmette  annualmente  al  Consiglio
regionale un  rapporto sullo stato di attuazione del documento di
cui al comma 4.

TITOLO VI
DISPOSIZIONI IN MATERIA DI OBBLIGO FORMATIVO
E DI FORMAZIONE NELL'APPRENDISTATO

CAPO I
INTERVENTI IN MATERIA DI OBBLIGO FORMATIVO

ARTICOLO 40
Destinatari

1. Sono  destinatari degli  interventi di  cui al presente capo i
soggetti di  età compresa  tra  quindici  e  diciotto  anni  che
dimorano in Toscana.

ARTICOLO 41
Percorsi per l'assolvimento dell'obbligo formativo

1. I  percorsi per  l'assolvimento  dell'obbligo  formativo  sono
strutturati  secondo  i  bisogni  formativi  individuali  e  sono
integrati con  le opportunità  offerte dal sistema di istruzione
scolastica e dal sistema della formazione professionale.

2. I percorsi formativi svolti in apprendistato non possono avere
durata inferiore a duecentoquaranta ore annue.

3. La  partecipazione ad attività inerenti all'obbligo formativo
dà luogo  a certificazioni  e crediti,  la  cui  attribuzione  o
riconoscimento avviene  secondo  le  modalità  individuate  agli
articoli 81 e 86, e in base a quanto previsto dalle intese di cui
all'articolo 42, comma 1.

ARTICOLO 42
Funzioni e compiti della Regione

1. Ai  sensi dell'articolo  13, comma  3 della  l. r. 32/2002, la
Giunta  regionale  stipula  con  l'Ufficio  scolastico  regionale
intese volte  a favorire  la definizione  di percorsi integrati e
personalizzati che  danno luogo  a crediti spendibili nel sistema
della formazione professionale e nel sistema dell'istruzione.

2. La Giunta regionale stabilisce le modalità per la definizione
dei percorsi di cui al comma 1.

3. Le  istituzioni scolastiche  che realizzano percorsi formativi
anche finalizzati al conseguimento di una qualifica professionale
sono accreditate  secondo le  disposizioni del  titolo VIII, capo
II.

4.  La   Regione  cura   la   realizzazione   e   l'aggiornamento
dell'anagrafe regionale dell'obbligo formativo.

ARTICOLO 43
Funzioni e compiti delle province

1. Al  fine di  rendere effettiva  la possibilità di rientro nel
sistema di  istruzione dei  soggetti in  obbligo formativo  e  di
promuovere  la   sperimentazione  di  progetti  finalizzati  alla
realizzazione di  un sistema unitario fra l'istruzione scolastica
e la formazione professionale, le province promuovono, secondo le
modalità stabilite dalla Giunta regionale ai sensi dell'articolo
42, comma  2, forme di integrazione fra istituzioni scolastiche e
agenzie formative a tal fine accreditate.

2. I  progetti di cui al comma 1 possono essere finalizzati anche
alla sperimentazione di modalità di certificazione e definizione
di  crediti   acquisibili   e   spendibili,   a   condizioni   di
reciprocità, nei  sistemi  dell'istruzione  e  della  formazione
professionale.

3. I  progetti  di  cui  al  comma  1  possono  riguardare  anche
attività  orientative   in  ambito   educativo,   scolastico   e
professionale ed esperienze di alternanza scuola-lavoro.

ARTICOLO 44
Tutor

1. Il  tutor, nominato  dai centri per l'impiego di cui al titolo
IX,  capo  II,  assicura  per  ogni  soggetto  in  formazione  la
strutturazione unitaria delle attività e dei moduli del percorso
formativo  personalizzato,  ed  effettua  il  monitoraggio  dello
stesso.

2. Per  l'esercizio della  funzione di  tutor  è  necessario  il
possesso di uno dei seguenti requisiti:

a) laurea in scienze della formazione;
b) idonea qualifica professionale;
c) documentata    esperienza  lavorativa  almeno  biennale  nello
   svolgimento della  funzione di  tutor o  di  funzioni  affini,
   posseduta  alla   data  di  entrata  in  vigore  del  presente
   regolamento.

CAPO II
INTERVENTI IN MATERIA DI FORMAZIONE NELL'APPRENDISTATO

ARTICOLO 45
Formazione nell'apprendistato

1. La  formazione nell'apprendistato  si realizza  attraverso  un
percorso personalizzato costituito da:

a) formazione  in ambito  lavorativo,  supportata  da  un  tutore
   aziendale che svolge le funzioni di cui al comma 2;
b) formazione  generale  esterna  all'azienda  svolta  presso  le
   agenzie formative accreditate dalla Regione.

2. Il  tutore aziendale di cui al comma 1 collabora con l'agenzia
formativa allo  scopo di valorizzare il percorso di apprendimento
in alternanza,  affianca  l'apprendista  durante  il  periodo  di
apprendistato, trasmette  le competenze  necessarie all'esercizio
delle  attività   lavorative  e   favorisce  l'integrazione  tra
formazione generale esterna all'azienda e la formazione sul luogo
di lavoro.

ARTICOLO 46
Contenuti della formazione generale esterna

1. I contenuti della formazione generale esterna all'azienda, tra
loro connessi e complementari e finalizzati alla comprensione dei
processi lavorativi, sono articolati come segue:

a) contenuti  a carattere  trasversale, riguardanti  il  recupero
   eventuale    di    conoscenze    linguistico-matematiche,    i
   comportamenti  relazionali,   le  conoscenze  organizzative  e
   gestionali e  le conoscenze  economiche di sistema, di settore
   ed aziendali;  una parte dell'attività formativa è riservata
   alla disciplina del rapporto di lavoro, all'organizzazione del
   lavoro, alle  misure collettive  di prevenzione  ed ai modelli
   operativi per  la tutela  della salute  e della  sicurezza sul
   luogo di lavoro;
b) contenuti  a carattere  professionalizzante di  tipo  tecnico-
   scientifico ed  operativo,  differenziati  in  funzione  delle
   singole figure professionali.

ARTICOLO 47
Caratteristiche dei  moduli della formazione generale esterna per
gli apprendisti

1. L'attività  formativa esterna  per  gli  apprendisti  ha  una
durata  di   centoventi  ore  ed  è  strutturata  in  un  modulo
orientativo e in tre moduli didattici.

2. Il  modulo orientativo ha una durata massima di sei ore e può
essere articolato  in tre  unità della durata massima di due ore
ciascuna.

3. I moduli didattici hanno le seguenti caratteristiche:
a) durata  non inferiore  a trenta  ore, ove  non abbia  luogo la
   riduzione di cui all'articolo 49 comma 2, lettera c);
b) possibilità  per ciascun  modulo didattico di essere affidato
   ad una diversa agenzia accreditata;
c) possibilità  di essere  svolti in  diversi periodi dell'anno,
   non necessariamente  in successione,  scelti dagli apprendisti
   interessati;
d) rilascio  di una  certificazione al  termine  di  ogni  modulo
   didattico;

4. Le  ore di formazione esterna all'azienda sono considerate ore
lavorative e computate nell'orario di lavoro.

ARTICOLO 48
Finalità  e  contenuti  dei  moduli  della  formazione  generale
esterna

1. I  moduli didattici,  tra  loro  connessi  e  complementari  e
rivolti  alla   comprensione  dei   processi   lavorativi,   sono
finalizzati a:

a) sistematizzare  e fondare  sul  piano  tecnico  e  scientifico
   l'esperienza professionale  maturata nel  luogo di lavoro, con
   particolare riferimento  a quella  ottenuta in  affiancamento;
   una  parte   dell'attività  formativa   è   riservata   alla
   disciplina del  rapporto  di  lavoro,  all'organizzazione  del
   lavoro, alle  misure collettive  di prevenzione  ed ai modelli
   operativi per  la tutela  della salute  e della  sicurezza sul
   luogo di lavoro;
b) rafforzare  le competenze  di base, trasversali e trasferibili
   possedute  dal   soggetto,  con   particolare  riferimento   a
   contenuti a  carattere trasversale,  riguardanti  il  recupero
   eventuale    di    conoscenze    linguistico-matematiche,    i
   comportamenti  relazionali,   le  conoscenze  organizzative  e
   gestionali, comunicative  e sociali e le conoscenze economiche
   di sistema, di settore ed aziendali;
c) sviluppare  le  competenze  professionali  in  relazione  alle
   innovazioni in  atto che riguardano il settore produttivo e le
   figure professionali  di interesse  del soggetto in formazione
   con contenuti a carattere professionalizzante di tipo tecnico-
   scientifico ed  operativo,  differenziati  in  funzione  delle
   singole figure  professionali; sono sviluppati altresì i temi
   della  sicurezza   sul  lavoro   e  dei  mezzi  di  protezione
   individuali propri della figura professionale in esame e altri
   temi specifici di carattere professionale.

ARTICOLO 49
Organizzazione dell'attività formativa esterna

1. Le province, sentita la Commissione provinciale tripartita, di
cui all'articolo 25 della l. r. 32/2002, stabiliscono annualmente
i settori  di intervento  per le attività di formazione generale
esterna e le modalità per la scelta degli apprendisti.

2. Il servizio per l'impiego competente provvede:
a) a  convocare  l'impresa  al  fine  di  acquisire  le  esigenze
   formative dell'apprendista nell'azienda;
b) a  convocare l'apprendista  per le attività di informazione e
   di   orientamento    finalizzate   all'individuazione    delle
   conoscenze,  dei   crediti,  dei  titoli  di  studio  e  delle
   competenze  possedute  ed  alla  costruzione  di  un  percorso
   formativo  personalizzato   che  tiene   conto   dei   bisogni
   individuali    di     formazione    dell'apprendista,    delle
   caratteristiche dell'azienda e dell'attività svolta;
c) a  valutare, su  richiesta dell'interessato, una diversificata
   offerta  formativa   oppure  la   riduzione  del   periodo  di
   formazione generale  esterna,  qualora  l'apprendista  sia  in
   possesso di  un titolo di studio post-obbligo, di un attestato
   di qualifica  professionale idoneo  rispetto all'attività  da
   svolgere o di crediti formativi riconosciuti.

3. Nelle  ipotesi di  cui al  comma 2,  lettera c),  è  comunque
previsto lo  svolgimento di  specifici moduli formativi riservati
alla disciplina  del rapporto  di lavoro,  all'organizzazione del
lavoro, alle  misure collettive  di  prevenzione  ed  ai  modelli
operativi per  la tutela della salute e della sicurezza sul luogo
di lavoro.

4. Al termine delle attività di cui al comma 2 l'apprendista, in
raccordo  con   i  servizi  per  l'impiego,  individua  i  moduli
didattici  e   l'agenzia  formativa   presso  la   quale  intende
realizzare la formazione generale esterna.

5. L'agenzia  formativa individuata dall'apprendista ai sensi del
comma 4,  definisce il  percorso di  apprendimento personalizzato
con la  sottoscrizione del patto formativo integrato con il quale
l'apprendista e  l'agenzia formativa concordano gli obiettivi, le
competenze  da   acquisire  in  relazione  ai  moduli  scelti,  i
contenuti didattici  che sostanziano  le competenze, le modalità
di verifica  intermedie e  finali, la  sede di  svolgimento delle
attività e i tempi di realizzazione.

6. Lo  schema del  patto formativo  integrato è  approvato dalla
Giunta regionale.

7. Il  patto formativo  integrato  è  inviato  al  servizio  per
l'impiego della  provincia  competente  e  al  datore  di  lavoro
dell'apprendista.

8. Al termine di ogni modulo formativo, o in caso di interruzione
dello  stesso,   l'agenzia  formativa   comunica  alla  provincia
competente, secondo  le forme e le modalità da questa stabilite,
le competenze  acquisite dall'apprendista  e formula  proposte al
fine del  rilascio della  certificazione e del riconoscimento dei
crediti formativi.

ARTICOLO 50
Buono individuale per le attività di formazione generale esterna
per l'apprendistato

1.   Per    le   attività   di   formazione   generale   esterna
all'apprendista è  attribuito un  buono individuale,  di seguito
denominato  voucher,   spendibile  presso   una  o  più  agenzie
formative accreditate.

2.  Le   province  erogano   alle  agenzie   formative   indicate
dall'apprendista il  voucher per ogni modulo formativo scelto, in
misura  proporzionale   al  numero   delle  ore  formative  e  di
orientamento svolte.

3. L'importo  del voucher  è stabilito  dal piano  di  indirizzo
generale integrato, di cui all'articolo 31 della l. r. 32/2002.

ARTICOLO 51
Obblighi dei soggetti della formazione generale esterna

1. Il  datore di  lavoro è  tenuto a concedere all'apprendista i
permessi retribuiti occorrenti per la frequenza obbligatoria alle
attività di formazione esterna.

2. Il  datore di  lavoro è tenuto a nominare il tutore aziendale
per l'apprendistato, di cui all'articolo 45, comma 1, lettera a).

3. La  funzione di  tutore aziendale  può essere  svolta  da  un
lavoratore qualificato  oppure, nel  caso di  imprese con meno di
quindici  dipendenti   e  di   imprese  artigiane,  dal  titolare
dell'impresa stessa, da un socio o da un familiare coadiuvante.

4. L'apprendista ha l'obbligo di frequenza ai corsi di formazione
esterna;  eventuali   assenze  sono   ammesse  solo   per   cause
contrattualmente previste  ed imputabili  unicamente agli allievi
stessi e sono debitamente certificate.

5. L'apprendista  che si  sia assentato dalle attività formative
è tenuto a partecipare alle eventuali iniziative di recupero; in
mancanza di  un'offerta formativa  per iniziative di recupero, è
necessario  che   l'apprendista  abbia  comunque  partecipato  ad
attività di  formazione esterna  per almeno l'80 per cento delle
ore previste.

6.  L'agenzia  formativa  redige  una  scheda  individuale  delle
presenze dell'apprendista  dove vengono  annotati i dati relativi
all'agenzia, al  percorso  formativo  e  allo  svolgimento  della
formazione.

7. Al  termine del  percorso formativo  o in caso di interruzione
dello  stesso   l'agenzia  formativa   comunica  alla   provincia
competente i  risultati dell'attività  formativa svolta  per  la
certificazione.

TITOLO VII
DIRITTO ALLO STUDIO UNIVERSITARIO

CAPO I
COORDINAMENTO DEGLI INTERVENTI FRA LA REGIONE E LE UNIVERSITÀ

ARTICOLO 52
Conferenza Regione - Università

1. Il  coordinamento degli  interventi della  Regione con  quelli
delle  università   della  Toscana   si  realizza   mediante  la
Conferenza  Regione   -  Università,   di   seguito   denominata
Conferenza.

2. La  Conferenza è  nominata con  decreto del  Presidente della
Giunta regionale ed è costituita dai seguenti membri:

a) il  Presidente della  Giunta regionale, o un suo delegato, con
   funzioni di Presidente;
b) i   Presidenti  delle  aziende  per  il  diritto  allo  studio
   universitario;
c) un   rappresentante    nominato  da  ciascuna  delle  seguenti
   istituzioni: Università  degli Studi  di Firenze, Università
   degli Studi  di Pisa, Università degli Studi di Siena, Scuola
   Normale  Superiore   di  Pisa,   Scuola  Superiore   di  Studi
   universitari  e   di  perfezionamento   Sant'Anna   di   Pisa,
   Università per Stranieri di Siena, Accademia di Belle Arti di
   Firenze, Accademia di Belle Arti di Carrara;
d) un  rappresentante congiuntamente  designato dagli istituti di
   alta formazione  e specializzazione artistica e musicale della
   Toscana e  dall'Istituto Superiore per le Industrie artistiche
   di Firenze;
e) gli  studenti facenti  parte dei  consigli di  amministrazione
   delle aziende per il diritto allo studio universitario.

3. La  Conferenza  esprime  pareri  sulle  proposte  di  sviluppo
universitario in  Toscana per  gli aspetti,  anche programmatici,
inerenti il diritto allo studio universitario.

4. Gli  ordini del  giorno delle  sedute  della  Conferenza  sono
inviati  ai   comuni  sedi   di  attività   universitarie.   Gli
amministratori dei  suddetti comuni  sono invitati  a partecipare
alle sedute  quando sono  trattati  argomenti  riguardanti  nuovi
insediamenti didattici, di ricerca e di servizi.

5. Alla  Conferenza possono  essere  invitati  rappresentanti  di
altre amministrazioni.

6. Le  sedute della  Conferenza sono valide con la presenza della
maggioranza assoluta dei componenti.

7. I  risultati della Conferenza sono annualmente comunicati alla
Consulta nazionale,  di cui all'articolo 6 della legge 2 dicembre
1991,  n.  390  (Norme  sul  diritto  agli  studi  universitari),
istituita presso  il  Ministero  dell'istruzione,  università  e
ricerca scientifica.

CAPO II
AZIENDE PER IL DIRITTO ALLO STUDIO UNIVERSITARIO

SEZIONE I
ORGANIZZAZIONE E FUNZIONAMENTO

ARTICOLO 53
Aziende per il diritto allo studio universitario

1. Le  aziende per  il  diritto  allo  studio  universitario,  di
seguito denominate  aziende, con  sede amministrativa  nei comuni
sedi delle Università di Firenze, Pisa e Siena, hanno il compito
di realizzare,  in collaborazione  con le  università e gli enti
locali, gli  interventi di  cui agli  articoli 9 e 10 della l. r.
32/2002.

ARTICOLO 54
Competenze delle aziende

1. L'Azienda  regionale per  il diritto allo studio universitario
di Firenze è competente a realizzare gli interventi rivolti agli
iscritti dei seguenti istituti:

a) Accademia di Belle Arti di Firenze;
b) Istituto Superiore per le Industrie Artistiche di Firenze;
c) Conservatorio "Luigi Boccherini" di Firenze;
d) Università degli Studi di Firenze.

2. L'Azienda  regionale per  il diritto allo studio universitario
di Pisa  è competente  a realizzare  gli interventi rivolti agli
iscritti dei seguenti istituti :

a) Accademia di Belle Arti di Carrara;
b) Istituto Musicale Pareggiato " Pietro Mascagni" di Livorno;
c) Istituto Musicale Pareggiato "Luigi Boccherini" di Lucca;
d) Università degli Studi di Pisa;
e) Scuola  Superiore in  Scienze della  Mediazione Linguistica di
   Pisa.

3. L'Azienda  regionale per  il diritto allo studio universitario
di Siena  è competente  a realizzare gli interventi rivolti agli
iscritti dei seguenti istituti:

a) Università per Stranieri di Siena;
b) Istituto Musicale Pareggiato "R. Franci" di Siena;
c) Università degli Studi di Siena.

ARTICOLO 55
Consiglio di amministrazione

1. Il  Consiglio di  amministrazione definisce gli obiettivi ed i
programmi da  attuare, indica  le priorità ed emana le direttive
generali per  l'azione amministrativa  e la gestione, verifica la
rispondenza dei  risultati  della  gestione  amministrativa  alle
direttive generali impartite.

2. Sono di competenza del Consiglio di amministrazione:
a) l'approvazione  del regolamento  organizzativo dell'azienda  e
   degli altri regolamenti interni;
b) la   nomina  del  direttore  e  l'adozione  dei  provvedimenti
   relativi al rapporto di lavoro dello stesso;
c) l'approvazione della carta dei servizi dell'azienda;
d) la    determinazione    della  dotazione  organica  e  le  sue
   variazioni;
e) l'approvazione  del piano  annuale di  attività entro  il  31
   ottobre di ogni anno;
f) l'adozione  del bilancio  previsionale economico  entro il  30
   novembre dell'anno precedente a quello cui si riferisce;
g) l'adozione  del bilancio  di esercizio  con i risultati finali
   del  controllo  di  gestione  entro  il  30  aprile  dell'anno
   successivo a quello cui si riferisce;
h) la determinazione delle tariffe dei servizi;
i) l'acquisto e l'alienazione di beni immobili;
j) l'accettazione di donazioni, eredità e legati;
k) l'accensione ed estinzione di mutui.

3. Le  funzioni di  segretario del  Consiglio di  amministrazione
sono svolte  dal direttore  dell'azienda  che  firma  i  relativi
verbali.

ARTICOLO 56
Il Presidente

1.  Il  Presidente  ha  la  rappresentanza  legale  dell'azienda,
convoca e presiede il Consiglio di amministrazione.

2. Per  l'esercizio delle  sue funzioni,  in caso  di  assenza  o
impedimento  temporaneo,  il  Presidente  delega  un  membro  del
Consiglio di amministrazione.

ARTICOLO 57
Il Collegio dei revisori

1. Il  Collegio dei  revisori esamina  tutti gli  atti  approvati
dall'azienda ai  fini del  controllo di legittimità contabile ed
amministrativa.

2. Gli  atti di  cui al  comma 1  sono trasmessi  al Collegio dei
revisori  dal   direttore   entro   sette   giorni   dalla   loro
approvazione. Il  Collegio si  esprime su  ognuno di  essi  entro
quattordici giorni  dalla ricezione. Le osservazioni del Collegio
sono inviate,  entro sette  giorni, all'organo  che ha  approvato
l'atto.

3. Le  osservazioni del  Collegio  dei  revisori  non  sospendono
l'esecutività  degli   atti  ma   formano  oggetto  di  espressa
determinazione,  entro  quindici  giorni  dalla  loro  ricezione,
dell'organo che  ha approvato l'atto. In caso di mancata conferma
gli effetti  giuridici dell'atto cessano allo scadere del termine
utile per la conferma stessa. L'atto confermato non è oggetto di
ulteriori osservazioni da parte del Collegio dei revisori.

4. Il  Collegio dei  revisori invia  al Presidente  della  Giunta
regionale dettagliata  relazione trimestrale  sullo svolgimento e
sull'andamento dell'attività  di controllo così come risultante
dai verbali delle sedute del Collegio.

ARTICOLO 58
Il direttore

1. Il direttore svolge le seguenti funzioni:
a) è   responsabile    della  gestione  finanziaria,  tecnica  e
   amministrativa dell'azienda e dei relativi risultati;
b) formula  le proposte degli atti di competenza del Consiglio di
   amministrazione;
c) dirige  il personale  e  sovrintende  al  funzionamento  degli
   uffici e dei servizi.

2. Il  direttore, scelto  tra coloro  che hanno  svolto  funzioni
dirigenziali per  almeno cinque  anni in enti pubblici o privati,
è nominato  dal  Consiglio  di  amministrazione  sulla  base  di
comprovati  requisiti   tecnico-professionali   individuati   dal
regolamento organizzativo di cui all'articolo 60.

3. L'incarico  di direttore è attribuito mediante assunzione con
contratto di  diritto privato  di durata  non superiore  a cinque
anni.

4. Il  trattamento economico  del direttore  è  determinato  dal
Consiglio di  amministrazione  con  riferimento  agli  emolumenti
spettanti ai dirigenti regionali di ruolo inclusa la retribuzione
di posizione e di risultato.

5.  L'incarico   di  direttore   è  revocato  dal  Consiglio  di
amministrazione, con provvedimento motivato, per gravi violazioni
di legge  e per  gravi inadempimenti  in relazione agli obiettivi
contenuti nel  piano  di  attività  o  alle  direttive  generali
impartite dal Consiglio di amministrazione.

ARTICOLO 59
Indennità

1. La  Giunta regionale  stabilisce, con  proprio atto, la misura
delle indennità  di carica  ed i  rimborsi  spesa  spettanti  ai
componenti degli organi delle aziende.

ARTICOLO 60
Regolamento organizzativo

1.  Il   regolamento  organizzativo   delle   aziende,   di   cui
all'articolo 10,  comma 3  della l.  r. 32/2002,  nel rispetto di
quanto previsto  dalla legge  regionale 20  gennaio  1995,  n.  9
(Disposizioni in  materia di  procedimento  amministrativo  e  di
accesso agli atti), disciplina:

a) le  modalità di convocazione, votazione e funzionamento degli
   organi dell'azienda;
b) i requisiti per la nomina del direttore dell'azienda;
c) le  modalità di  attuazione della  pubblicità degli  atti  e
   dell'accesso ai documenti;
d) l'articolazione  della struttura organizzativa e l'ordinamento
   degli uffici  in base a quanto previsto dall'articolo 68 della
   legge  regionale   17  marzo   2000,  n.  26  (Riordino  della
   legislazione  regionale   in  materia   di  organizzazione   e
   personale).

ARTICOLO 61
Bilancio previsionale ed economico

1.  Il   Consiglio  di  amministrazione  dell'azienda  adotta  il
bilancio previsionale  economico ed  il bilancio  di esercizio in
conformità alle direttive emanate dalla Giunta regionale.

2.  Il   bilancio  previsionale   economico  ed  il  bilancio  di
esercizio, unitamente  alla relazione  del Collegio dei revisori,
sono inviati,  entro trenta  giorni  dalla  loro  adozione,  alla
Giunta regionale  che  li  propone  al  Consiglio  regionale  per
l'approvazione.

ARTICOLO 62
Utilizzo di beni di altri enti

1. L'utilizzo  di beni messi a disposizione dall'università o da
altri enti  per la realizzazione degli obiettivi perseguiti dalle
aziende  è   regolato  da   apposita  convenzione   tra   l'ente
interessato e l'azienda.

SEZIONE II
CARTA DEI SERVIZI E CONTROLLO DEGLI UTENTI

ARTICOLO 63
Principi della carta dei servizi

1. La  carta dei  servizi è  adottata sulla  base  dei  seguenti
principi:

a) uguaglianza  di  trattamento  nell'offerta  dei  servizi  agli
   utenti;
b) obiettività  ed imparzialità  nello svolgimento  dei servizi
   per garantirne la regolarità e la continuità;
c) partecipazione degli utenti alle prestazioni dei servizi;
d) efficienza ed efficacia dei servizi offerti;
e) tutela degli utenti dalle inadempienze dell'azienda.

ARTICOLO 64
Procedura di reclamo degli utenti dei servizi

1. I  reclami in merito a violazioni della carta dei servizi sono
presentati alle  aziende nelle  forme  stabilite  dalla  medesime
carta.

2.  La   carta  dei  servizi  stabilisce  modalità  e  tempi  di
trattazione del reclamo e tempi di risposta agli utenti.

ARTICOLO 65
Monitoraggio delle aziende e commissioni di utenti

1.  Le   aziende  effettuano   periodicamente  rilevazioni  sulle
attività  svolte  per  verificare  il  rispetto  degli  standard
indicati nella carta dei servizi.

2. Le  aziende rendono  pubblici i risultati delle rilevazioni di
cui al comma 1.

3.  Le   aziende  costituiscono  commissioni  di  utenti  per  il
controllo sulla  qualità dei  servizi e  delle  attività  e  ne
disciplinano le modalità di funzionamento.

TITOLO VIII
DISPOSIZIONI IN MATERIA DI FORMAZIONE PROFESSIONALE

CAPO I
PRINCIPI GENERALI

ARTICOLO 66
Caratteristiche del sistema regionale delle competenze

1. Il  sistema  regionale  integrato  di  formazione,  lavoro  ed
istruzione  si  basa  sul  riconoscimento  delle  competenze  dei
singoli individui,  classificate e  descritte  in  un  repertorio
regionale, anche al fine di assicurarne la visibilità.

2. Il  sistema regionale  stabilisce gli standard di competenze e
conoscenze da  conseguire al  termine delle  attività formative,
anche non  finalizzate al  rilascio di qualifiche professionali o
specializzazioni,  e   garantisce  il  raccordo  con  il  sistema
nazionale di standard minimi di competenze.

3. Fino  alla compiuta  realizzazione del sistema regionale delle
competenze, la  Regione garantisce  il costante aggiornamento del
repertorio dei  profili professionali esistenti, anche attraverso
la creazione di nuovi profili.

4. Non  sono finanziabili  o riconoscibili ai sensi dell'articolo
17, comma  1, lettere  a) e  b) della  l. r.  32/2002,  attività
formative inerenti  a profili  professionali non  preventivamente
approvati con  decreto del  dirigente della  struttura  regionale
competente.

CAPO II
ACCREDITAMENTO

ARTICOLO 67
Soggetti accreditabili

1. Sono  tenute all'accreditamento  le sedi operative di soggetti
pubblici o  privati aventi tra le proprie finalità la formazione
o  l'orientamento,   che  organizzano   e  svolgono   servizi  di
formazione,  di   orientamento,  o  di  entrambi  congiuntamente,
finanziati  con   risorse  pubbliche  o  riconosciuti,  ai  sensi
dell'articolo 17, comma 1, lettere a) e b) della l. r. 32/2002.

2. Le sedi operative accreditate per servizi formativi assicurano
anche servizi  di orientamento  gestiti direttamente,  qualora la
sede  formativa  sia  accreditata  anche  per  l'orientamento,  o
indirettamente mediante altre sedi accreditate per tale ambito di
attività.

ARTICOLO 68
Sedi operative

1. Ai  fini dell'accreditamento  la sede operativa dell'organismo
formativo è caratterizzata da:

a) assetto  organizzativo che  garantisca  lo  svolgimento  delle
   seguenti funzioni:
   1) direzione e coordinamento di sede;
   2) gestione economica e amministrativa;
   3) gestione operativa;.
b) struttura  fisica adeguata  all'assetto organizzativo  di  cui
   alla lettera a);
c) capacità  di gestione  di progetti che concorrano al totale o
   parziale finanziamento pubblico con risorse locali, regionali,
   nazionali o comunitarie.

2. Al  fine di  soddisfare le esigenze di specifiche attività le
sedi operative accreditate hanno facoltà di dotarsi di ulteriori
locali, anche  ubicati in  altra parte  del territorio regionale,
purché  essi   presentino  le   caratteristiche  richieste   per
l'accreditamento.

ARTICOLO 69
Esenzioni dall'obbligo di accreditamento

1. Non sono soggetti all'accreditamento:
a) le  aziende, per  le attività  di stage  e tirocinio  che  si
   svolgano presso di esse;
b) le  strutture che  svolgono attività  di supporto  tecnico  e
   amministrativo alle  amministrazioni  competenti  nel  settore
   della formazione;
c) gli  istituti  scolastici,  limitatamente  alle  attività  di
   formazione  e   orientamento  rivolte   ai  propri   studenti,
   finalizzate a prevenire la dispersione scolastica;
d) i    datori  di  lavoro,  pubblici  e  privati,  che  svolgono
   direttamente attività formative per il proprio personale.

2. I  soggetti di cui al comma 1, lettera d), possono svolgere le
attività  formative   mediante  sedi  operative  accreditate  di
organismi formativi.

ARTICOLO 70
Ambiti di accreditamento

1. L'accreditamento  viene rilasciato  in relazione ad uno o più
ambiti di  attività  per  i  quali  l'organismo  formativo  può
chiedere l'accreditamento della propria sede.

2. Sono ambiti di attività:
a) servizi di orientamento;
b) servizi di formazione.

3. Gli ambiti di attività di cui al comma 2 sono suddivisi nelle
seguenti tipologie:

a) attività di orientamento;
b) attività di formazione, articolate come segue:

   1) formazione per l'obbligo formativo;
   2) formazione  successiva all'età  dell'obbligo e  formazione
      superiore;
   
3) formazione continua.

4. L'accreditamento  ottenuto per le attività di formazione vale
anche per  lo svolgimento di azioni di orientamento e inserimento
lavorativo nell'ambito di progetti formativi, purché il costo di
tali azioni  non superi il 20 per cento del costo complessivo del
progetto formativo.

5.  L'accreditamento  ottenuto  da  una  sede  operativa  per  la
realizzazione  di   attività  di   formazione   e   orientamento
finanziate con fondi pubblici all'interno di uno o più ambiti, o
di una  o più  tipologie, come  definite dai  commi 2  e 3, vale
anche ai  fini della  realizzazione di  attività riconosciute ai
sensi dell'articolo  17, comma 1, lettera b) della l. r. 32/2002,
all'interno dello stesso ambito o della stessa tipologia.

ARTICOLO 71
Valutazione dei requisiti per l'accreditamento

1. La verifica del possesso dei requisiti per l'accreditamento è
effettuata dalla Regione.

2. I  requisiti  dell'accreditamento  sono  valutati  secondo  un
sistema di  punteggi, sulla  base dei criteri di cui all'articolo
72, comma 1.

3. La  Regione cura le verifiche finalizzate alla valutazione del
mantenimento  dei   requisiti   per   l'accreditamento   di   cui
all'articolo 72.

ARTICOLO 72
Requisiti per l'accreditamento

1.  La   Giunta  regionale,  con  proprio  atto,  individua,  con
riferimento alle  sedi operative  di  cui  all'articolo  68,  gli
indicatori, i  parametri,  gli  indici  di  accettabilità  e  le
modalità di verifica relativi ai seguenti criteri:

a) assetto giuridico ed organizzativo;
b) capacità logistiche;
c) situazione economica;
d) sistema di relazioni;
e) formalizzazione  dei processi  di produzione ed erogazione dei
   servizi;
f) capacità gestionali;
g) efficienza;
h) efficacia immediata;
i) efficacia a medio termine.

2.  Costituisce   altresì  requisito   per  l'accreditamento  la
moralità del  legale  rappresentante  dell'organismo  formativo,
consistente nel  non aver  riportato condanna  definitiva  per  i
reati di  cui al  libro II,  titolo II  e titolo  XIII del codice
penale, per la quale non sia intervenuta la riabilitazione.

ARTICOLO 73
Certificazioni di qualità

1. Gli  organismi formativi  che al  momento  dell'accreditamento
delle  sedi   operative  non   siano  già   in  possesso   della
certificazione di  qualità secondo  lo standard  ISO 9001,  o di
altre   certificazioni    equipollenti   in    uso   a    livello
internazionale,  si   impegnano  a   ottenerla  entro   due  anni
dall'accreditamento.

2. La  Giunta regionale  individua i criteri per il confronto dei
diversi  sistemi   di   certificazione   con   i   requisiti   di
accreditamento.

ARTICOLO 74
Procedura di accreditamento

1. L'organismo  che intende  richiedere l'accreditamento di una o
più sedi  operative, presenta  la domanda  alla Regione  secondo
modalità da essa definite.

2. Entro  sessanta  giorni  dalla  data  di  presentazione  della
domanda, il dirigente della struttura regionale competente adotta
il relativo provvedimento.

3. In  caso di  rigetto della  domanda, l'organismo formativo non
può presentare  una nuova domanda di accreditamento prima di sei
mesi dal provvedimento.

4. Le  sedi operative  già in  possesso della  certificazione di
qualità  di   cui  all'articolo   73  sono   soggette,  ai  fini
dell'accreditamento,  alla   sola  verifica   del  possesso   dei
requisiti non compresi, in tutto o in parte, nella certificazione
acquisita.

ARTICOLO 75
Revoca dell'accreditamento

1.  L'accreditamento  della  sede  operativa  è  revocato  nelle
seguenti ipotesi:

a) falsità  di dichiarazioni rese nell'ambito della procedura di
   accreditamento;
b) rifiuto di sottoporsi alle procedure di verifica;
c) mancato raggiungimento, per due anni consecutivi, degli indici
   minimi relativi  ad almeno  dieci indicatori  nell'ambito  dei
   criteri individuati ai sensi dell'articolo 72, comma 1;
d) non   conformità    della    sede  operativa,  per  due  anni
   consecutivi, ad  almeno tre indicatori nell'ambito dei criteri
   individuati ai  sensi dell'articolo  72, comma  1, lettere g),
   h), i);
e) revoca della certificazione di qualità, o mancato ottenimento
   della stessa entro i termini di cui all'articolo 73;
f) sopravvenuta  perdita del  requisito di  cui all'articolo  72,
   comma 2;
g) non  corrispondenza  fra  rendiconto  e  bilancio  consuntivo,
   presentati ai sensi degli articoli 90 e 91.

2. L'organismo  formativo cui sia stato revocato l'accreditamento
per una  o più  sedi operative  è escluso  dalla partecipazione
alle procedure  per  accedere  a  finanziamenti  pubblici,  anche
comunitari, e non può presentare richiesta per lo svolgimento di
attività formative riconosciute ai sensi dell'articolo 17, comma
1, lettera b) della l. r. 32/2002.

3. La  revoca dell'accreditamento  non pregiudica  la conclusione
delle attività formative avviate.

4. L'organismo  formativo cui sia stato revocato l'accreditamento
per una  o più  sedi operative  non può  presentare  una  nuova
domanda di accreditamento prima di due anni dal provvedimento.

ARTICOLO 76
Sospensione dell'accreditamento

1. La  Regione, qualora nell'ambito delle verifiche periodiche di
cui  all'articolo   71,  comma   3,  rilevi   situazioni  di  non
conformità relative  a uno  o  due  indicatori  nell'ambito  dei
criteri di  cui all'articolo  72, comma  1,  fissa  all'organismo
formativo un termine per l'adeguamento.

2. Decorso  il termine  di cui al comma 1 senza che le situazioni
di non  conformità siano  state eliminate,  il  dirigente  della
struttura  regionale   competente  adotta   il  provvedimento  di
sospensione dell'accreditamento  della sede  operativa, fino alla
eliminazione delle non conformità.

3. Il  provvedimento di  sospensione è  adottato  immediatamente
quando le  situazioni di  non conformità  riguardino tre  o più
indicatori, ad  eccezione di  quelli relativi  ai criteri  di cui
all'articolo 72,  comma 1,  lettere g), h), i), per i quali opera
il disposto dell'articolo 75, comma 1, lettera d).

4. L'organismo  formativo cui  sia stato sospeso l'accreditamento
per una  o più  sedi operative  è escluso  dalla partecipazione
alle procedure  per  accedere  a  finanziamenti  pubblici,  anche
comunitari, e non può presentare richiesta per lo svolgimento di
attività formative riconosciute ai sensi dell'articolo 17, comma
1, lettera b) della l. r. 32/2002.

5.  La   sospensione  dell'accreditamento  può  essere  altresì
disposta   a    seguito   di   segnalazione,   da   parte   delle
amministrazioni provinciali,  di gravi  irregolarità compiute da
una  sede   nella  gestione  di  attività  di  formazione  o  di
orientamento di  cui all'articolo  17, comma  1, lettere  a) e c)
della l.  r. 32/2002,  riscontrate nell'ambito  dei controlli  di
propria competenza.

CAPO III
ATTIVITÀ FORMATIVE

SEZIONE I
DISCIPLINA GENERALE

ARTICOLO 77
Modalità di svolgimento delle attività formative

1. Le  attività  formative  possono  essere  realizzate  con  le
seguenti modalità:
a) corsi;
b) percorsi formativi individuali.

2. Le  attività di  cui al  comma 1  possono essere  svolte  con
metodologie in  presenza dell'utente  o a  distanza, o alternando
entrambe le metodologie.

3. Le attività formative di cui al comma 1, lettera a) prevedono
lo  svolgimento  di  stage,  o  tirocini,  o  attività  pratiche
guidate, in  misura non  inferiore al  30 per  cento della durata
complessiva.

4.  Le  attività  formative  rivolte  ad  occupati  possono  non
prevedere lo svolgimento delle attività di cui al comma 3.
ARTICOLO 78
Interventi formativi

1. Gli interventi formativi si distinguono in:
a) interventi  finalizzati  al  conseguimento  di  una  qualifica
   professionale o  di  una  specializzazione,  rilasciata  dalle
   province, o  dalla Regione  nelle ipotesi  di cui all'articolo
   28, comma 4 della l. r. 32/2002;
b) interventi    finalizzati  al  mantenimento,  aggiornamento  e
   sviluppo di competenze professionali già possedute.

2. Per  ciascuna delle  qualifiche o  specializzazioni di  cui al
comma 1,  lettera a),  sulla base della struttura del percorso ad
essa finalizzato, come definito dall'articolo 80, è garantita la
corrispondenza alla struttura europea dei livelli di formazione.

ARTICOLO 79
Finanziamenti a domanda individuale

1. I  finanziamenti concessi  per lo  svolgimento di attività di
formazione a  carattere individuale da effettuarsi nel territorio
della  Toscana   possono  essere   utilizzati  solo  presso  sedi
operative accreditate di organismi formativi ai sensi del capo II
del presente titolo.

ARTICOLO 80
Percorsi formativi e crediti

1.  I  percorsi  formativi  che  conducono  al  conseguimento  di
certificazioni si  compongono di  attività formative riferite ad
ambiti di conoscenze e competenze.

2. Ciascuna  attività formativa si struttura in unità formative
cui corrisponde  un numero  di crediti  formativi  commisurato  a
durata, livello formativo e pertinenza delle unità rispetto alle
competenze che compongono il profilo.

3. Un  percorso formativo è concluso quando i frequentanti hanno
acquisito  il  corrispondente  numero  di  crediti  previsti  nel
repertorio regionale di cui all'articolo 66.

4. I  percorsi formativi  possono essere  ridotti per  coloro che
sono in possesso di certificazioni attestanti:

a) il  possesso di  conoscenze e  competenze corrispondenti  agli
   ambiti o alle unità formative in cui si struttura il percorso
   formativo;
b) la   frequenza  di  attività  formative  corrispondenti,  per
   livello e  durata, a  quelle  previste  nel  percorso  cui  si
   intende accedere  o cui  si è  iscritti, svolte  nel  sistema
   scolastico o  in sistemi  diversi da  quello della  formazione
   professionale.

5. La  certificazione dei  crediti è  rilasciata secondo  quanto
disposto dagli articoli 81 e 86.

ARTICOLO 81
Conclusione delle attività formative

1. Nell'ambito  di ogni  percorso formativo,  realizzato  con  le
modalità di cui all'articolo 77, è previsto il rilascio di:

a) attestazione relativa al percorso svolto;
b) qualifica professionale o specializzazione corrispondente alla
   figura di riferimento, al termine dell'intero percorso.

2. L'attestazione  di cui  al comma  1, lettera  a) è rilasciata
dall'organismo    attuatore    dell'intervento    su    richiesta
dell'interessato  qualora   quest'ultimo  non  completi  l'intero
percorso,  o   al  termine   di  interventi  non  finalizzati  al
conseguimento di una qualifica professionale o specializzazione.

3. La  qualifica professionale o specializzazione di cui al comma
1, lettera  b)  è  rilasciata  dall'amministrazione  competente,
previo espletamento di un esame finale, davanti a una commissione
costituita secondo le disposizioni dell'articolo 82.

4. Le  certificazioni di  cui al comma 1 prevedono la descrizione
delle competenze  acquisite, sulla  base di specifica modulistica
regionale  approvata  dal  dirigente  della  struttura  regionale
competente.

ARTICOLO 82
Criteri di composizione della commissione d'esame

1. La  commissione d'esame  è nominata  dall'amministrazione che
rilascia la  qualifica professionale  o  specializzazione  ed  è
composta da:

a) un   rappresentante    dell'amministrazione  che  rilascia  la
   qualifica, con funzioni di presidente;
b) due   componenti    designati    dall'organismo      attuatore
   dell'intervento fra i propri operatori;
c) due  componenti  scelti  dall'amministrazione  competente  fra
   esperti  di   provata  e  certificata  competenza,  verificata
   nell'ambito del  sistema  regionale  di  certificazione  delle
   competenze degli  operatori, nel  settore cui  la qualifica fa
   riferimento.

2.  Ciascun   soggetto  abilitato  a  nominare  componenti  della
commissione nomina i relativi supplenti.

3. La  commissione è  regolarmente  costituita  in  presenza  di
quattro membri, fra cui il presidente.

4. In caso di parità, il voto del presidente vale doppio.

5.   Fino   alla   realizzazione   del   sistema   regionale   di
certificazione delle  competenze degli  operatori, i  due esperti
esterni  di   cui  al   comma  1,  lettera  c)  sono  individuati
rispettivamente dalle  associazioni dei  datori di lavoro e dalle
associazioni dei lavoratori, rappresentate negli organismi di cui
agli articoli  23 e  25 della  l. r.  32/2002. In  ogni  caso  è
assicurata  la  rotazione  fra  le  diverse  associazioni,  avuto
riguardo al settore economico cui la qualifica o specializzazione
fa riferimento.

ARTICOLO 83
Modalità di lavoro della commissione d'esame

1.  La   commissione  di   cui  all'articolo   82  raccoglie   le
informazioni sulle singole prove intermedie e i relativi esiti, e
procede alla  certificazione finale  del percorso  svolto secondo
quanto previsto dall'articolo 81, comma 1, lettera b).

2. La  commissione procede  altresì a un esame alla presenza del
candidato, comprendente comunque una prova orale.

3. Il  verbale dei lavori della commissione è redatto sulla base
di specifica  modulistica regionale approvata dal dirigente della
struttura regionale competente.

ARTICOLO 84
Indennità per i componenti della commissione d'esame

1. Ai componenti della commissione di cui all'articolo 82 compete
un'indennità determinata  dall'amministrazione competente  sulla
base dei criteri stabiliti dalla Giunta regionale.

2. Gli  oneri finanziari connessi all'attività della commissione
sono   sostenuti    dall'organismo   attuatore    dell'intervento
formativo.

ARTICOLO 85
Moduli professionalizzanti

1.  Il   rilascio  delle   qualifiche   professionali   o   delle
specializzazioni  al   termine  di   percorsi  formativi   svolti
nell'ambito di  corsi di  laurea avviene  a seguito  di  verifica
amministrativa  del  regolare  svolgimento  del  percorso  e  del
superamento di tutte le prove di verifica intermedie.

2. La verifica di cui al comma 1 è effettuata da una commissione
costituita  presso   l'università  attuatrice   dell'intervento,
composta da  due membri  designati dall'università  e due membri
designati dalla Regione.

3. La  commissione, sulla  base della verifica di cui al comma 1,
attesta il  conseguimento della  qualifica professionale  o della
specializzazione.

ARTICOLO 86
Riconoscimento  delle   competenze  acquisite  al  di  fuori  dei
percorsi formativi di tipo formale

1. I  soggetti che  hanno realizzato percorsi di autoformazione o
di tipo  informale, o  che hanno  realizzato in  periodi  diversi
singole unità formative come definite dall'articolo 80, comma 2,
possono  presentare  ai  centri  per  l'impiego  domanda  per  il
riconoscimento della qualifica o specializzazione.

2.  La   domanda  di   cui   al   comma   1   è   corredata   da
autocertificazione dei percorsi svolti.

3. Ai fini del riconoscimento di cui al comma 1 l'amministrazione
competente nomina una commissione composta da:

a) un    rappresentante    dell'amministrazione  competente,  con
   funzioni di presidente;
b) due  componenti scelti dalle associazioni dei datori di lavoro
   e  dalle  associazioni  dei  lavoratori,  rappresentate  negli
   organismi di cui agli articoli 23 e 25 della l. r. 32/2002;
c) un  esperto del settore cui la qualifica o specializzazione fa
   riferimento, designato dall'amministrazione competente.

4. La  commissione, previo espletamento di un esame, comprendente
comunque una  prova orale,  attesta il conseguimento da parte del
soggetto  delle   competenze  necessarie   all'ottenimento  della
qualifica o specializzazione e ne fornisce la descrizione.

SEZIONE II
COMITATO REGIONALE PER L'ISTRUZIONE
E FORMAZIONE TECNICA SUPERIORE

ARTICOLO 87
Istituzione del  Comitato regionale per l'istruzione e formazione
tecnica superiore

1.  È   istituito  il  Comitato  regionale  per  l'istruzione  e
formazione tecnica superiore.

2. Il  Comitato è  nominato con  decreto  del  Presidente  della
Giunta regionale, dura in carica per il periodo della legislatura
regionale ed è costituito dai seguenti membri:

a) l'Assessore  regionale competente per materia, che lo presiede
   o suo delegato;
b) un   rappresentante    designato    da  ciascuna  provincia  e
   circondario;
c) un rappresentante designato dall'Associazione nazionale comuni
   d'Italia (ANCI);
d) un  rappresentante  designato  dall'Unione  nazionale  comuni,
   comunità ed enti montani (UNCEM);
e) il  direttore generale  dell'Ufficio scolastico regionale o un
   suo delegato;
f) i   rettori  delle  Università  di  Firenze,  Pisa,  Siena  e
   dell'Università per stranieri di Siena, o loro delegati;
g) tre  componenti designati  dalle associazioni  dei  datori  di
   lavoro e  tre  componenti  designati  dalle  associazioni  dei
   lavoratori rappresentate  negli organismi di cui agli articoli
   23 e 25 della l. r. 32/2002;

3. Entro  novanta giorni  dalla scadenza del Comitato gli enti di
appartenenza dei  soggetti di  cui al  comma  2  comunicano  alla
struttura  regionale   competente  la   designazione  dei  propri
rappresentanti all'interno del Comitato.

ARTICOLO 88
Funzioni del Comitato regionale

1. Il  Comitato regionale ha funzioni propositive e consultive in
ordine al  sistema di  istruzione e  formazione tecnica superiore
(IFTS).

2. Il Comitato regionale si esprime, in particolare, riguardo a:
a) individuazione   dei    settori,    delle      qualifiche    e
   specializzazioni professionali e dei profili nei quali esse si
   articolano;
b) indicazioni   in  merito  ai  criteri  per  la  selezione  dei
   progetti;
c) criteri per il monitoraggio e la valutazione.

CAPO IV
PROCEDURE DI MONITORAGGIO E VERIFICA

SEZIONE I
CERTIFICAZIONE E RENDICONTAZIONE DELLE SPESE

ARTICOLO 89
Autocertificazione delle spese sostenute

1. Gli  organismi attuatori  degli interventi di cui all'articolo
17, comma  1, lettere  a) e  c) della  l. r.  32/2002 trasmettono
all'amministrazione     l'autocertificazione      delle     spese
effettivamente  sostenute   nel  periodo   di  riferimento,  alle
scadenze e con le modalità indicate dalla Giunta regionale.

2. Le  spese effettivamente  sostenute corrispondono  a pagamenti
effettuati dagli  organismi attuatori  e giustificati  da fatture
quietanzate  o   da  documenti  contabili  di  valore  probatorio
equivalente.

ARTICOLO 90
Verifica dei rendiconti

1. Al  fine del  riconoscimento  delle  spese  sostenute  per  la
realizzazione   delle   azioni   finanziate   e   del   pagamento
dell'eventuale saldo l'organismo attuatore presenta il rendiconto
finale.

2.  L'amministrazione   competente  effettua   la  verifica   dei
rendiconti di spesa.

3. Al fine del positivo esito della verifica è necessario che le
spese:

a) siano   imputabili    allo    specifico    progetto  approvato
   dall'amministrazione competente;
b) siano state correttamente classificate;
c) siano  state effettivamente  sostenute, ai sensi dell'articolo
   89, comma 2;
d) siano  ricomprese nei  limiti dei  preventivi approvati  e dei
   parametri fissati;
e) siano ammissibili, ai sensi dell'articolo 92;
f) siano  coerenti con  le  risultanze  del  bilancio  consuntivo
   presentato ai sensi dell'articolo 91.

ARTICOLO 91
Bilancio consuntivo

1.  Gli   organismi  attuatori   degli  interventi   al   termine
dell'esercizio finanziario  presentano alla  Regione estratti del
bilancio consuntivo,  sulla base  dei centri di costo individuati
dalla Giunta regionale.

ARTICOLO 92
Ammissibilità e finanziabilità delle spese

1. I criteri di ammissibilità e finanziabilità delle spese sono
determinati  dalla  Giunta  regionale  sulla  base  dei  seguenti
principi:

a) pertinenza  ed imputabilità ad azioni ammissibili nell'ambito
   del progetto;
b) riferibilità al periodo di vigenza del finanziamento;
c) comprovabilità;
d) verificabilità dell'avvenuto pagamento.

ARTICOLO 93
Revoca del finanziamento concesso per lo svolgimento di attività
di formazione

1. Il  finanziamento attribuito  a un  organismo formativo per lo
svolgimento di  attività di  formazione è revocato nei seguenti
casi:

a) mancato    avvio  dell'attività  formativa  entro  i  termini
   previsti dall'atto di concessione del finanziamento;
b) totale  o  parziale  inadempimento  degli  obblighi  posti  al
   soggetto attuatore dall'atto di concessione del finanziamento;
c) numero  dei destinatari  dell'intervento inferiore  al  minimo
   previsto dall'atto di concessione del finanziamento.

2.  L'amministrazione   competente,  in  presenza  di  una  delle
situazioni  di   cui  al   comma  1,   le  contesta   formalmente
all'organismo attuatore.

3. Entro  cinque giorni dalla comunicazione l'organismo formativo
oppone per iscritto le proprie controdeduzioni.

4. Nel  caso in  cui l'organismo formativo non opponga le proprie
controdeduzioni nel termine di cui al comma 3, o queste non siano
accolte, l'amministrazione  competente  revoca  il  finanziamento
concesso e  provvede al  recupero  delle  relative  somme,  salvo
l'ulteriore risarcimento dei danni.

SEZIONE II
SISTEMA DI MONITORAGGIO, VALUTAZIONE E VERIFICA

ARTICOLO 94
Monitoraggio degli interventi

1.  La  Regione  e  le  province,  nell'ambito  delle  rispettive
competenze,  curano   il  monitoraggio   fisico,  finanziario   e
procedurale degli  interventi  programmati,  nel  rispetto  delle
disposizioni nazionali e comunitarie, mediante la rilevazione, la
raccolta, l'elaborazione  e  l'analisi  di  informazioni  e  dati
significativi per la valutazione di efficacia ed efficienza.

2. Le  province forniscono  le informazioni  e i  dati di propria
competenza, nei  termini e  secondo  le  specificazioni  tecniche
richieste.

3. La  struttura regionale  competente trasmette annualmente alla
Giunta  regionale,  entro  i  sei  mesi  successivi  all'anno  di
riferimento, i  dati risultanti dall'attività di monitoraggio di
cui al comma 1, per le determinazioni di competenza.

ARTICOLO 95
Verifiche degli interventi

1.  Tutti   gli  interventi   di  formazione  professionale  sono
sottoposti a  un sistema  di verifiche  secondo  quanto  disposto
dalle  determinazioni   regionali  adottate   in  attuazione  del
regolamento (CE)  n. 438  della Commissione,  del 2  marzo  2001,
relativo  a   modalità  di  applicazione  del  regolamento  (CE)
n.1260/1999 del  Consiglio  per  quanto  riguarda  i  sistemi  di
gestione e  di controllo  dei contributi concessi nell'ambito dei
fondi strutturali.

TITOLO IX
DISPOSIZIONI IN MATERIA DI LAVORO

CAPO I
ORGANISMI ISTITUZIONALI

SEZIONE I
COMMISSIONE REGIONALE PERMANENTE TRIPARTITA

ARTICOLO 96
Composizione della Commissione regionale permanente tripartita

1.  La   Commissione  regionale  permanente  tripartita,  di  cui
all'articolo 23 della l. r. 32/2002, è composta da:
a) Assessore  regionale competente  in  materia  di  lavoro,  con
   funzioni di Presidente;
b)  sei   componenti,  e   relativi  supplenti,  designati  dalle
   organizzazioni   sindacali   dei   datori   di   lavoro   più
   rappresentative a livello regionale;
c)  sei   componenti,  e   relativi  supplenti,  designati  dalle
   organizzazioni sindacali dei lavoratori più rappresentative a
   livello regionale;
d) consigliere regionale di parità di cui al decreto legislativo
   23  maggio  2000,  n.  196  (Disciplina  dell'attività  delle
   consigliere e  dei consiglieri  di parità  e disposizioni  in
   materia di azioni positive);

2. Per  la trattazione degli argomenti previsti dall'articolo 23,
comma 4  della l.  r. 32/2002, la Commissione è integrata da tre
componenti  effettivi,  e  relativi  supplenti,  designati  dalle
associazioni  dei   disabili  più   rappresentative  a   livello
regionale individuate ai sensi del presente regolamento.

ARTICOLO 97
Nomina e durata in carica

1. La Commissione regionale permanente tripartita è nominata con
decreto del  Presidente della  Giunta regionale  sulla base delle
designazioni delle organizzazioni sindacali dei datori di lavoro,
dei lavoratori  e delle  associazioni dei disabili individuate ai
sensi del presente regolamento.

2. Decorsi  trenta giorni  dalla richiesta di nomina da parte del
dirigente della  struttura regionale  competente senza  che siano
pervenute allo  stesso tutte le designazioni, la Commissione può
essere  nominata  in  presenza  della  metà  delle  designazioni
previste.

3. La Commissione dura in carica per il periodo della legislatura
regionale.

ARTICOLO 98
Ambiti economici  di interesse  regionale per  la  determinazione
della maggiore  rappresentatività delle organizzazioni sindacali
dei datori di lavoro

1.  I  sei  componenti  della  Commissione  regionale  permanente
tripartita designati dalle organizzazioni sindacali dei datori di
lavoro sono  rappresentativi  di  ciascuno  dei  seguenti  ambiti
economici:

a) agricoltura;
b) artigianato;
c) commercio;
d) cooperazione;
e) industria;
f) turismo.

ARTICOLO 99
Criteri per la determinazione del grado di rappresentatività
delle organizzazioni sindacali dei datori di lavoro

1. Il  grado di  rappresentatività  di  ciascuna  organizzazione
sindacale dei  datori di lavoro è definito dal maggior numero di
imprese  iscritte  all'organizzazione  sindacale  dei  datori  di
lavoro in ciascun ambito economico indicato dall'articolo 98.

2. All'organizzazione  maggiormente  rappresentativa  in  ciascun
ambito economico  è attribuita  la designazione di un componente
effettivo e del relativo supplente.

3. Ad una organizzazione sindacale dei datori di lavoro, anche se
presente in  più ambiti economici indicati dall'articolo 98, non
può essere attribuito più di un componente effettivo e relativo
supplente.

ARTICOLO 100
Criteri per la determinazione del grado di rappresentatività
delle organizzazioni sindacali dei lavoratori

1. Il  grado di  rappresentatività  di  ciascuna  organizzazione
sindacale dei  lavoratori presenti  in almeno tre degli ambiti di
cui all'articolo  98, è  definito dal maggior numero di iscritti
lavoratori dipendenti  da imprese private operanti sul territorio
regionale.

2.  Il   numero  dei   componenti  della   Commissione  regionale
permanente tripartita  per ciascuna  organizzazione sindacale dei
lavoratori è attribuito con i seguenti criteri:

a) proporzionalità alla percentuale del numero di iscritti;
b) non  può essere  attribuito  all'organizzazione  maggiormente
   rappresentativa un  numero di  componenti superiore alla metà
   di quelli disponibili;
c) le  percentuali di  cui alla  lettera a),  sono arrotondate in
   eccesso se  di numero  pari o superiore a sei ed in difetto se
   di numero inferiore.

ARTICOLO 101
Criteri per  la determinazione  del grado  di  rappresentatività
delle associazioni dei disabili

1. Il  grado di  rappresentatività di  ciascuna associazione dei
disabili è definito dal maggior numero di iscritti residenti sul
territorio regionale.

2. La  ripartizione del  numero dei componenti delle associazioni
dei disabili  avviene secondo  il criterio  dell'attribuzione dei
componenti effettivi  e relativi  supplenti alle tre associazioni
dei disabili  più rappresentative  per numero  di  iscritti  sul
territorio regionale.

ARTICOLO 102
Avvio delle  procedure per la determinazione delle rappresentanze
sindacali  dei   datori  di   lavoro,  dei   lavoratori  e  delle
associazioni dei disabili

1. Il  dirigente  della  struttura  regionale  competente,  entro
centoventi  giorni   dalla  data  di  insediamento  della  Giunta
regionale,  dà   avvio  alle   procedure  mediante   avviso,  da
pubblicarsi  sul   Bollettino  ufficiale  della  Regione  Toscana
(BURT).

ARTICOLO 103
Procedura per la determinazione delle rappresentanze
delle organizzazioni sindacali dei datori di lavoro

1. Entro  trenta giorni  dalla pubblicazione  dell'avviso di  cui
all'articolo  102  le  organizzazioni  sindacali  dei  datori  di
lavoro, tramite  il legale  rappresentante regionale,  inviano al
dirigente della  struttura regionale competente una dichiarazione
sostitutiva di certificazione contenente:

a)  attestazione   della   natura   e   del   livello   regionale
   dell'organizzazione;
b) il  numero di  imprese iscritte a norma del loro statuto ed in
   regola con  i pagamenti  delle quote associative alla data del
   31 dicembre  dell'anno precedente la pubblicazione dell'avviso
   di cui all'articolo 102.

ARTICOLO 104
Procedura  per   la  determinazione  delle  rappresentanze  delle
organizzazioni sindacali dei lavoratori

1. Entro  trenta giorni  dalla pubblicazione  dell'avviso di  cui
all'articolo 102,  le organizzazioni  sindacali  dei  lavoratori,
tramite il  legale rappresentante regionale, inviano al dirigente
della   struttura    regionale   competente   una   dichiarazione
sostitutiva di certificazione contenente:

a) attestazione   della    natura    e    del  livello  regionale
   dell'organizzazione;
b) il  numero degli  iscritti lavoratori  dipendenti  da  imprese
   private operanti  sul territorio  regionale alla  data del  31
   dicembre dell'anno  precedente la pubblicazione dell'avviso di
   cui all'articolo 102;
c) la  rappresentanza dei  lavoratori in  almeno tre degli ambiti
   economici indicati all'articolo 98.

ARTICOLO 105
Procedura  per   la  determinazione  delle  rappresentanze  delle
associazioni dei disabili

1. Entro  trenta giorni  dalla pubblicazione  dell'avviso di  cui
all'articolo 102, le associazioni dei disabili, tramite il legale
rappresentante regionale,  inviano al  dirigente della  struttura
regionale   competente    una   dichiarazione    sostitutiva   di
certificazione contenente:

a) attestazione   della    natura    e    del  livello  regionale
   dell'associazione;
b) il  numero degli  iscritti residenti  nel territorio regionale
   alla  data   del   31   dicembre   dell'anno   precedente   la
   pubblicazione dell'avviso di cui all'articolo 102.

ARTICOLO 106
Determinazione   della    maggiore    rappresentatività    delle
organizzazioni sindacali dei datori di lavoro

1. Entro  sessanta giorni  dalla ricezione  delle informazioni di
cui all'articolo  103, il  dirigente  della  struttura  regionale
competente:

a) rileva   il    grado    di    rappresentatività  di  ciascuna
   organizzazione sindacale  dei  datori  di  lavoro  in  ciascun
   ambito economico indicato dall'articolo 98;
b) individua per ogni ambito economico l'organizzazione sindacale
   dei datori  di lavoro  maggiormente rappresentativa alla quale
   spetta  designare   il  componente  effettivo  e  il  relativo
   supplente nella Commissione regionale permanente tripartita;
c) invia    le  richieste  di  designazione  alle  organizzazioni
   individuate ai sensi del presente articolo;
d)  comunica   alle   organizzazioni   che   hanno   inviato   la
   dichiarazione di  cui  all'articolo  103,  i  risultati  della
   rilevazione effettuata  ai sensi della lettera a) del presente
   articolo.

ARTICOLO 107
Determinazione   della    maggiore    rappresentatività    delle
organizzazioni sindacali dei lavoratori

1. Entro  sessanta giorni  dalla ricezione  delle informazioni di
cui all'articolo  104, il  dirigente  della  struttura  regionale
competente:

a) rileva   il    grado    di    rappresentatività  di  ciascuna
   organizzazione sindacale dei lavoratori ai sensi dell'articolo
   100;
b) individua  il  numero  dei  componenti  effettivi  e  relativi
   supplenti  che  le  organizzazioni  sindacali  dei  lavoratori
   designano nella Commissione regionale permanente tripartita;
c) invia    le  richieste  di  designazione  alle  organizzazioni
   sindacali dei  lavoratori individuate  ai sensi  del  presente
   articolo;
d) comunica  a tutte  le  organizzazioni  che  hanno  inviato  la
   dichiarazione di  cui  all'articolo  104,  i  risultati  della
   rilevazione effettuata  ai sensi della lettera a) del presente
   articolo.

ARTICOLO 108
Determinazione   della    maggiore    rappresentatività    delle
associazioni dei disabili

1. Entro  sessanta giorni  dalla ricezione  delle informazioni di
cui all'articolo  105, il  dirigente  della  struttura  regionale
competente:

a) rileva il grado di rappresentatività di ciascuna associazione
   dei disabili;
b) individua  il  numero  dei  componenti  effettivi  e  relativi
   supplenti che  le  associazioni  designano  nella  Commissione
   regionale permanente tripartita;
c) invia    le    richieste  di  designazione  alle  associazioni
   individuate ai sensi del presente articolo;
d) comunica   a  tutte  le  associazioni  che  hanno  inviato  la
   dichiarazione di  cui  all'articolo  105,  i  risultati  della
   rilevazione effettuata  ai sensi della lettera a) del presente
   articolo.

ARTICOLO 109
Modalità di designazione dei componenti effettivi e supplenti

1. Entro  trenta giorni  dalla richiesta  formulata dal dirigente
della struttura regionale competente, le organizzazioni sindacali
dei datori  di lavoro,  dei  lavoratori  e  le  associazioni  dei
disabili designano  i propri rappresentanti effettivi e supplenti
nella Commissione  regionale permanente  tripartita, e comunicano
al dirigente  tale  designazione  unitamente  alla  dichiarazione
sostitutiva di  certificazione, di  ogni persona designata, circa
l'inesistenza di  cause ostative  alla nomina di cui all'articolo
15, comma  1 della legge 19 marzo 1990, n. 55 (Nuove disposizioni
per la  prevenzione della  delinquenza di tipo mafioso e di altre
gravi forme  di  manifestazione  di  pericolosità  sociale),  da
ultimo modificato dalla legge 13 dicembre 1999, n.475.

SEZIONE II
COMITATO DI COORDINAMENTO ISTITUZIONALE

ARTICOLO 110
Composizione del Comitato di coordinamento istituzionale

1.  Il   Comitato  di   coordinamento   istituzionale,   di   cui
all'articolo 24 della l. r. 32/2002, è composto da:

a) Assessore  regionale competente  in  materia  di  lavoro,  con
   funzioni di Presidente;
b) presidenti delle amministrazioni provinciali o loro delegati e
   relativi supplenti;
c) sette sindaci o loro delegati, e relativi supplenti, designati
   dall'ANCI regionale;
d) tre  presidenti delle  comunità montane  o loro  delegati,  e
   relativi supplenti, designati dall'UNCEM;
e) presidenti   dei    circondari  o  loro  delegati  e  relativi
   supplenti, nel  caso in  cui le  funzioni e  i compiti  di cui
   all'articolo 29,  comma 7 della l. r. 32/2002 siano attribuiti
   dalle province  ai circondari,  istituiti ai sensi della legge
   regionale 19  luglio 1995,  n. 77  (Sistema delle autonomie in
   Toscana:   poteri   amministrativi   e   norme   generali   di
   funzionamento), da  ultimo modificata dalla legge regionale 31
   ottobre 2001, n. 53.

ARTICOLO 111
Nomina e durata in carica

1. Il  Comitato di  coordinamento istituzionale  è nominato  con
decreto del  Presidente della  Giunta regionale  sulla base delle
designazioni che  devono pervenire,  da parte  degli enti  di cui
all'articolo 110,  entro trenta  giorni dalla richiesta formulata
dalla Regione.

2. Qualora  sia decorso  il termine  di cui  al comma 1 senza che
siano pervenute  tutte le  designazioni, il  Comitato può essere
nominato in  presenza della  metà  delle  designazioni  previste
dall'articolo 110.

3. Il  Comitato dura  in carica  per il periodo della legislatura
regionale.

SEZIONE III
COMITATO REGIONALE PER IL FONDO PER L'OCCUPAZIONE DEI DISABILI

ARTICOLO 112
Composizione  del   Comitato   regionale   per   il   Fondo   per
l'occupazione dei disabili

1. Il  Comitato regionale  per il  Fondo  per  l'occupazione  dei
disabili,  di  cui  all'articolo  27  della  l.  r.  32/2002,  è
costituito da:

a) Assessore  regionale competente  in  materia  di  lavoro,  con
   funzioni di Presidente;
b) un  componente, e  relativo supplente,  designato  dall'Unione
   regionale delle Province toscane (URPT);
c) un    componente,    e  relativo  supplente,  designato  dalla
   organizzazione   sindacale   dei   datori   di   lavoro   più
   rappresentativa a livello regionale;
d) un    componente,    e  relativo  supplente,  designato  dalla
   organizzazione sindacale dei lavoratori più rappresentativa a
   livello regionale;
e) un    componente,    e  relativo  supplente,  designato  dalla
   associazione  dei  disabili  più  rappresentativa  a  livello
   regionale.

ARTICOLO 113
Nomina e durata in carica

1. Il  Comitato regionale  per il  fondo  per  l'occupazione  dei
disabili è  nominato con  decreto del  Presidente  della  Giunta
regionale  sulla   base  delle   designazioni  da   parte   delle
organizzazioni dei  datori di  lavoro, dei  lavoratori,  e  delle
associazioni dei  disabili maggiormente  rappresentative, nonché
dell'URPT,  che   devono  pervenire  entro  trenta  giorni  dalla
richiesta  formulata  dal  dirigente  della  struttura  regionale
competente.

2. Decorsi  trenta giorni  dalla richiesta di nomina da parte del
dirigente della  struttura regionale  competente senza  che siano
pervenute  allo   stesso  dirigente  tutte  le  designazioni,  il
Comitato può  essere nominato  in  presenza  della  metà  delle
designazioni previste dall'articolo 112.

3. Il  Comitato dura  in carica  per il periodo della legislatura
regionale.

ARTICOLO 114
Criteri e  procedura per  la individuazione  e la  determinazione
della  rappresentatività   della  organizzazione  sindacale  dei
datori di lavoro

1. L'organizzazione  sindacale dei  datori di lavoro maggiormente
rappresentativa, di cui all'articolo 112, comma 1, lettera b), è
individuata in  base al  maggior numero  di imprese  iscritte con
più di quindici dipendenti, soggette agli obblighi di assunzione
obbligatoria dei  disabili di cui alla legge 12 marzo 1999, n. 68
(Norme per  il  diritto  del  lavoro  dei  disabili),  da  ultimo
modificata dal decreto legislativo 19 dicembre 2002, n. 297.

2. L'individuazione  della rappresentanza  nel Comitato regionale
per il  Fondo per  l'occupazione dei  disabili avviene secondo le
procedure di cui all'articolo 102 e all'articolo 103.

3. Entro  sessanta giorni  dalla ricezione delle comunicazioni di
cui all'articolo  103, il  dirigente  della  struttura  regionale
competente:

a) rileva   il    grado    di    rappresentatività  di  ciascuna
   organizzazione sindacale dei datori di lavoro;
b) invia    la    richiesta  di  designazione  all'organizzazione
   maggiormente rappresentativa  così come  individuata ai sensi
   del comma 1;
c) comunica   alle    organizzazioni    che    hanno  inviato  la
   dichiarazione  di  cui  all'articolo  102  i  risultati  della
   rilevazione effettuata  ai sensi della lettera a) del presente
   articolo.

ARTICOLO 115
Criteri e  procedura per  l'individuazione  e  la  determinazione
della  rappresentatività   dell'organizzazione   sindacale   dei
lavoratori

1.  L'organizzazione   sindacale  dei   lavoratori   maggiormente
rappresentativa, di cui all'articolo 112, comma 1, lettera c), è
individuata in  base al  maggior numero  di  iscritti  lavoratori
dipendenti da imprese private operanti sul territorio regionale.

2. L'individuazione  della rappresentanza  nel Comitato regionale
per il  Fondo per  l'occupazione dei  disabili avviene secondo le
procedure di cui all'articolo 102 ed all'articolo 104.

3. Entro  sessanta giorni  dalla ricezione delle comunicazioni di
cui all'articolo  104, il  dirigente  della  struttura  regionale
competente:

a) rileva   il    grado    di    rappresentatività  di  ciascuna
   organizzazione sindacale dei lavoratori;
b) invia    la    richiesta  di  designazione  all'organizzazione
   sindacale dei lavoratori maggiormente rappresentativa;
c) comunica   alle    organizzazioni    che    hanno  inviato  la
   dichiarazione  di  cui  all'articolo  103  i  risultati  della
   rilevazione effettuata  ai sensi della lettera a) del presente
   articolo.

ARTICOLO 116
Criteri e  procedura per  l'individuazione  e  la  determinazione
della rappresentatività dell'associazione dei disabili

1. L'associazione  dei disabili  maggiormente rappresentativa, di
cui all'articolo 112, comma 1, lettera c), è individuata in base
al  maggior   numero  degli  iscritti  residenti  sul  territorio
regionale.

2. L'individuazione  della rappresentanza  nel Comitato regionale
per il  Fondo per  l'occupazione dei  disabili avviene secondo le
procedure di cui all'articolo 102 ed all'articolo 105.

3. Entro  sessanta giorni  dalla ricezione delle comunicazioni di
cui all'articolo  104, il  dirigente  della  struttura  regionale
competente:

a) rileva il grado di rappresentatività di ciascuna associazione
   dei disabili;
b) invia    la    richiesta    di  designazione  all'associazione
   maggiormente rappresentativa;
c) comunica  alle associazioni che hanno inviato la dichiarazione
   di  cui   all'articolo  104   i  risultati  della  rilevazione
   effettuata ai sensi della lettera a) del presente articolo.

SEZIONE IV
DISPOSIZIONI TRANSITORIE

ARTICOLO 117
Norma transitoria

1. In sede di prima applicazione i procedimenti per la nomina dei
componenti della Commissione regionale permanente tripartita, del
Comitato regionale  per il Fondo per l'occupazione dei disabili e
del Comitato  di coordinamento  istituzionale, sono avviati entro
sessanta giorni dall'entrata in vigore del presente regolamento.
2 La  Commissione regionale permanente tripartita, il Comitato di
coordinamento istituzionale  e il Comitato regionale per il Fondo
per l'occupazione  dei disabili,  nominati ai  sensi della  legge
regionale 6 agosto 1998, n. 52 (Norme in materia di politiche del
lavoro e di servizi per l'impiego), rimangono in carica fino alla
data di nomina degli organismi di cui al comma 1.

CAPO II
SERVIZI PER L'IMPIEGO

ARTICOLO 118
Sistema regionale e provinciale per l'impiego

1. Il  sistema regionale  per l'impiego  è costituito dalla rete
dei sistemi provinciali.

2.  Il   sistema  provinciale  è  costituito  dalla  rete  delle
strutture territoriali che erogano i servizi per l'impiego.

3.  Le   strutture  territoriali   del  sistema  provinciale  per
l'impiego sono:
a) il centro per l'impiego;
b) il servizio territoriale;
c) lo sportello di prima accoglienza.

4. I servizi per l'impiego, nel rispetto degli standard minimi di
cui all'articolo  120, svolgono  nell'ambito  del  territorio  di
propria competenza,  le funzioni  amministrative ed  i servizi ad
essi assegnati dalle province.

5. Le  province promuovono  e  favoriscono  l'interazione  tra  i
diversi soggetti  operanti nell'ambito  territoriale, ed  il loro
collegamento alla  rete  telematica  del  sistema  regionale  per
l'impiego secondo  gli standard  tecnici  regionali,  nell'ambito
delle rispettive  competenze e  ruoli  definiti  dalla  normativa
vigente e nei limiti previsti dai commi 2 e 3.

ARTICOLO 119
Tipologie dei servizi per l'impiego

1. Le  tipologie dei  servizi per  l'impiego si  articolano nelle
seguenti aree funzionali:

a) accoglienza;
b) consulenza e servizi per l'occupabilità;
c) servizi alle imprese ed alla pubblica amministrazione;
d) servizi amministrativi per l'occupabilità;
e) incontro domanda e offerta di lavoro;
f) gestione del sistema informativo;
g) gestione della struttura.

ARTICOLO 120
Standard minimi di funzionamento dei servizi

1.  Al   fine  di  assicurare  omogeneità  di  erogazione  delle
prestazioni su  tutto  il  territorio,  gli  standard  minimi  di
funzionamento dei  servizi, che nell'ambito delle aree funzionali
individuate nell'articolo  119  ciascuna  struttura  territoriale
deve assicurare, sono:

a) centro per l'impiego:
1) accoglienza:
1.1 prima informazione;
1.2 prima iscrizione e certificazioni;
1.3 autoconsultazione;

2) consulenza e servizi per l'occupabilità:
2.1 consulenza orientativa di primo e secondo livello;
2.2 bilancio di competenze e consulenza orientativa;
2.3 informazione strutturata e formazione orientativa di gruppo;
2.4  azioni   di  accompagnamento   al  lavoro  e  di  tutoraggio
individuale;

3) servizi alle imprese ed alla pubblica amministrazione:
3.1 informazione  strutturata e  servizi amministrativi  di primo
livello;
3.2 consulenza e procedure amministrative di secondo livello;

4) servizi amministrativi per l'occupabilità:
4.1 attività amministrative consulenziali;
4.2 attività amministrative;
4.3 avviamenti al lavoro con procedure predeterminate;

5) gestione del sistema informativo:
5.1 servizi informativi ed informatici interni ed esterni;
5.2 gestione reti;

6) incontro domanda e offerta di lavoro:
6.1 preselezione e selezione del personale;

7) gestione della struttura:
7.1 gestione organizzativa delle strutture e delle procedure;
7.2 promozione dei servizi offerti dalla struttura;
7.3 direzione e gestione organizzativa delle risorse umane;
7.4 ricerche ed attività di monitoraggio;

b) servizio territoriale:
1) accoglienza:
1.1 prima informazione;
1.2 prima iscrizione e certificazioni;
1.3 autoconsultazione;

2) consulenza e servizi per l'occupabilità:
2.1 consulenza orientativa di primo e secondo livello;

3) servizi alle imprese ed alla pubblica amministrazione:
3.1 informazione  strutturata e  servizi amministrativi  di primo
livello;

4) servizi amministrativi per l'occupabilità:
4.1 attività amministrative consulenziali;

c) sportello di prima accoglienza
1. accoglienza:
1.1 prima informazione;
1.2 autoconsultazione.

2. L'articolazione in attività delle tipologie di servizi di cui
al comma  1 e  la misurazione  della loro efficienza ed efficacia
sono definite con le forme le modalità di cui all'articolo 122.

ARTICOLO 121
Qualità e omogeneità delle prestazioni

1. Nell'erogazione  dei servizi  per l'impiego  è  garantita  la
qualità e l'omogeneità delle prestazioni su tutto il territorio
regionale.

2. Le  strutture territoriali  dei  servizi  per  l'impiego  sono
contrassegnate da un logo unico approvato dalla Giunta regionale,
sono ubicate  in modo da favorire il loro raggiungimento da parte
dell'utenza ed  hanno  una  dimensione  proporzionale  all'utenza
prevista.

3.  Il   personale  dei   servizi  per  l'impiego  ha  competenze
specifiche  individuate  per  ciascuna  area  funzionale  di  cui
all'articolo 119.

4.  Le   strutture  territoriali   del  sistema  provinciale  per
l'impiego devono  ottenere entro  due anni dall'entrata in vigore
del  presente  regolamento  la  certificazione  di  qualità  dei
servizi erogati.

ARTICOLO 122
Masterplan regionale dei servizi per l'impiego

1. Per  l'individuazione  ed  il  raggiungimento  degli  standard
minimi di  funzionamento dei  servizi per  l'impiego,  la  Giunta
regionale con  proprio atto,  di concerto  con  le  province,  in
attuazione  dell'accordo   per  l'individuazione  degli  standard
minimi di  funzionamento dei  servizi per  l'impiego già sancito
dalla Conferenza unificata, procede annualmente alla ricognizione
e alla valutazione del funzionamento e dell'efficacia dei servizi
per l'impiego  e approva  il masterplan regionale dei servizi per
l'impiego, con il quale individua e definisce:

a) le  attività in  cui devono  articolarsi  i  servizi  di  cui
   all'articolo 120;
b) gli  indicatori di accessibilità, di risorse, di prodotto, di
   risultato minimi  che devono  essere garantiti nell'erogazione
   dei servizi stessi;
c) le  modalità di  attuazione di  quanto stabilito all'articolo
   121;
d) il monitoraggio e la valutazione della qualità ed omogeneità
   delle prestazioni.


Il presente  Regolamento è  pubblicato nel  Bollettino Ufficiale
della Regione  Toscana. È  fatto obbligo  a chiunque  spetti  di
osservarlo e  farlo  osservare  come  Regolamento  della  Regione
Toscana.

Firenze, 8 agosto 2003

BARBINI
(designato con D.P.G.R. n. 155 del 1.8.2003)




SISTEMA EDUCATIVO
FORMAZIONE
LAVORO


