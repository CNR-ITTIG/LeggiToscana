Ordinamento della  dirigenza e  della struttura  operativa  della
Regione. Modifiche  alla legge  regionale 17  marzo 2000,  n.  26
(Riordino   della    legislazione   regionale   in   materia   di
organizzazione e personale).

Il Consiglio Regionale ha approvato il 29-07-2003.
Il Presidente  della Giunta  Regionale promulga la seguente legge
regionale:

CAPO I
LA STRUTTURA OPERATIVA DELLA GIUNTA REGIONALE

ARTICOLO 1
(Strutture di massima dimensione)

1. Le  strutture di massima dimensione a supporto degli organi di
governo della Regione sono:

a) la direzione generale della presidenza;
b) le altre direzioni generali;
c) l'avvocatura.

2. La  Giunta regionale  provvede con  propria  deliberazione  ad
individuare le  strutture di  cui al  comma 1,  lettera  b)  e  a
definirne le competenze.

ARTICOLO 2
(Direzione generale della presidenza)

1.  La   direzione  generale   della  presidenza  costituisce  la
struttura di  supporto tecnico  ed  amministrativo  all'esercizio
delle funzioni del Presidente della Giunta regionale e garantisce
il presidio delle coerenze dell'attività regionale in relazione,
in particolare, alle funzioni concernenti:

a) la produzione normativa;
b) la programmazione;
c) l'informazione e la comunicazione istituzionale;
d) i rapporti istituzionali con gli enti locali.

2. Il  Presidente della  Giunta regionale  provvede, con  proprio
decreto, a  specificare le  competenze della  direzione  generale
della presidenza.

ARTICOLO 3
(Comitato tecnico della programmazione)

1. Il  Comitato tecnico  della programmazione (CTP) è costituito
dal direttore  generale della  presidenza, che lo presiede, e dai
responsabili delle  altre strutture di massima dimensione, di cui
all'articolo 1.

2. Il  CTP è  organo  consultivo  del  Presidente  della  Giunta
regionale  e  della  Giunta  stessa  e  assicura  la  rispondenza
complessiva  dell'attività   della  struttura   operativa   agli
obiettivi definiti dalla Giunta, nonché la coerenza delle scelte
organizzative.

3. Il  CTP esprime  obbligatoriamente  il  proprio  parere  sulle
proposte di  legge, sui regolamenti, sugli atti di programmazione
generale, sui  programmi settoriali  di indirizzo e sugli atti di
organizzazione di competenza della Giunta regionale.

4. La  Giunta regionale,  con propria deliberazione, specifica le
competenze e  le modalità  di funzionamento  del CTP e individua
altresì gli  atti, ivi  compresi quelli di cui al comma 3, per i
quali il  CTP esprime il proprio parere collegialmente e gli atti
per i quali il parere è espresso dal suo presidente.

ARTICOLO 4
(Strutture a responsabilità dirigenziale)

1.  All'interno   delle  strutture  di  massima  dimensione  sono
costituite strutture  a responsabilità  dirigenziale, denominate
aree di coordinamento e settori.

2. Le  aree  di  coordinamento  sono  le  strutture  di  maggiore
complessità dopo quelle di massima dimensione.

3. Le  aree di coordinamento presenti all'interno della direzione
generale  della   presidenza  sono  costituite  con  decreto  del
Presidente della  Giunta  regionale;  le  aree  di  coordinamento
presenti all'interno  delle altre strutture di massima dimensione
sono costituite con deliberazione della Giunta regionale.

4. I  settori si  differenziano in  relazione  alla  complessità
delle funzioni svolte.

5. Con  deliberazione della  Giunta regionale  sono determinati i
criteri   per    l'individuazione   dei    settori   e   per   la
differenziazione dei medesimi, ai sensi del comma 4.

ARTICOLO 5
(Sistema di controllo interno)

1. Con deliberazione della Giunta regionale sono disciplinati:
a) il  sistema  del  controllo  strategico  e  le  procedure  del
   controllo di gestione;
b) le  procedure di  controllo di  regolarità  amministrativa  e
   contabile.

CAPO II
I DIRIGENTI REGIONALI

ARTICOLO 6
(Direttore generale)

1. Il  direttore generale  assicura l'unitarietà di azione della
direzione generale e svolge a tal fine le seguenti funzioni:

a) definisce gli indirizzi della direzione generale in attuazione
   degli obiettivi  e delle  strategie definite  dagli organi  di
   direzione politica  e dal  CTP, curando  l'integrazione con le
   altre direzioni generali;
b) assiste e supporta gli organi di direzione politica proponendo
   gli atti di competenza degli stessi;
c) dirige,  organizza e  gestisce la  struttura cui è preposto e
   adotta gli  atti conseguenti;  è responsabile dell'attuazione
   dei programmi e delle direttive generali definiti dagli organi
   di direzione politica;
d) cura  e  gestisce  i  rapporti  con  gli  enti  e  le  aziende
   regionali;
e) costituisce  i settori, previo parere del CTP, reso sulla base
   di  un'istruttoria  della  direzione  generale  competente  in
   materia di organizzazione;
f) nomina  e revoca  i responsabili delle aree di coordinamento e
   dei settori;
g) individua  le posizioni  dirigenziali di  cui all'articolo 9 e
   assegna i relativi incarichi;
h) assegna  gli obiettivi  e  le  risorse  umane,  strumentali  e
   finanziarie  alle   strutture  dirigenziali   della  direzione
   generale;
i) dirige,   coordina  e  controlla  l'attività  delle  aree  di
   coordinamento e  dei settori di diretto riferimento costituiti
   all'interno della  direzione generale  e assume  nei confronti
   dei dirigenti poteri sostitutivi in caso di inerzia;
j) esercita  le funzioni disciplinari nei confronti del personale
   della  direzione  generale  non  appartenente  alla  qualifica
   dirigenziale.

2. Il  direttore generale,  in caso  di  assenza  temporanea,  è
sostituito da  un responsabile  di area  di coordinamento  da lui
designato. In  caso di  assenza o impedimento dei responsabili di
area di  coordinamento, il direttore generale è sostituito da un
altro dirigente della direzione, da lui designato.

3. Le  disposizioni della presente legge concernenti il direttore
generale  si  applicano,  in  quanto  compatibili,  al  direttore
generale dell'avvocatura.

ARTICOLO 7
(Responsabile di area di coordinamento)

1.  Il   responsabile   di   area   di   coordinamento   assicura
l'integrazione di  ambiti di  competenze omogenee  o di  funzioni
trasversali in  coerenza con  gli obiettivi  e nell'ambito  degli
indirizzi definiti  dal direttore  generale di riferimento. A tal
fine svolge le seguenti funzioni:

a) supporta  il direttore  generale nell'assistere  gli organi di
   direzione politica;
b) coordina    le  proposte  dei  responsabili  dei  settori  per
   l'elaborazione dei programmi;
c) cura  l'attuazione dei  programmi e  delle direttive generali,
   assicurando l'unitarietà di azione dell'area;
d) indirizza,    coordina  e  verifica  l'attività  dei  settori
   costituiti all'interno  dell'area o  il complesso di attività
   inerenti   alle   funzioni   trasversali   di   cui   assicura
   l'integrazione;
e) assume   nei    confronti    dei  dirigenti  dell'area  poteri
   sostitutivi  in  caso  di  inerzia,  previa  comunicazione  al
   direttore generale;
f) promuove    i  procedimenti  disciplinari  nei  confronti  del
   personale assegnato  all'area non  appartenente alla qualifica
   dirigenziale;
g) convoca  e presiede periodiche riunioni dei dirigenti preposti
   alle strutture dell'area.

2. Il  responsabile di  area di coordinamento, in caso di assenza
temporanea, è  sostituito  da  un  dirigente  dell'area  da  lui
designato.

ARTICOLO 8
(Responsabile di settore)

1.  Il   responsabile  di  settore  assicura  lo  svolgimento  di
attività riferite  ad un  complesso omogeneo  di  materie  o  di
obiettivi. A tal fine svolge le seguenti funzioni:

a) predispone  gli atti  di competenza  degli organi di direzione
   politica;
b) attua  i programmi,  cura le  attività e  adotta gli  atti di
   competenza del settore;
c) dirige,  organizza e  controlla il settore, attuando le misure
   idonee a  migliorarne la  funzionalità; assegna gli obiettivi
   e, in relazione a questi, ripartisce le relative risorse;
d) promuove    i  procedimenti  disciplinari  nei  confronti  del
   personale assegnato al settore non appartenente alla qualifica
   dirigenziale;
e) garantisce  l'integrazione  e  il  raccordo  organizzativo  di
   funzioni trasversali  non ricomprese  nelle  competenze  delle
   aree di coordinamento.

2. Il  responsabile di  settore  può,  per  specifiche  esigenze
funzionali o  di progetto  e per  un periodo di tempo delimitato,
delegare con atto scritto a dipendenti inquadrati nella categoria
immediatamente  inferiore  alla  qualifica  dirigenziale,  alcune
delle attività  di cui  al comma  1, lettera  b), sulla base dei
criteri determinati  con deliberazione  della  Giunta  regionale.
L'attribuzione  di   tale  delega   comporta  un   aumento  della
retribuzione di posizione. Non si applica in ogni caso l'articolo
2103 del codice civile.

ARTICOLO 9
(Posizioni dirigenziali individuali)

1. Posizioni  dirigenziali  individuali  per  lo  svolgimento  di
attività a  contenuto specialistico  possono essere  costituite,
sulla base  dei criteri  individuati dalla  Giunta regionale  con
propria deliberazione,  all'interno delle  strutture  di  massima
dimensione  con   riferimento  ad  una  delle  strutture  di  cui
all'articolo 4.

ARTICOLO 10
(Accesso alla qualifica dirigenziale)

1. I dirigenti regionali appartengono a un'unica qualifica.

2. L'accesso alla qualifica dirigenziale avviene esclusivamente a
seguito di concorso. Possono partecipare rispettivamente:

a) i  dipendenti di  ruolo dell'amministrazione  regionale  o  di
   altre pubbliche  amministrazioni, muniti  di laurea conseguita
   in  corso   di  durata   almeno  quadriennale,   o  di  laurea
   specialistica, che  abbiano compiuto  almeno  cinque  anni  di
   servizio nella  categoria immediatamente  inferiore  a  quella
   dirigenziale. Sono  considerati utili  a tale  fine anche  gli
   anni in  cui i predetti dipendenti abbiano esercitato funzioni
   dirigenziali;
b) i  dipendenti di enti pubblici economici o aziende private, in
   possesso di  laurea  conseguita  in  corso  di  durata  almeno
   quadriennale, o  di laurea  specialistica, che  abbiano svolto
   per almeno tre anni le funzioni dirigenziali.

ARTICOLO 11
(Incarichi di responsabilità di direzione generale)

1. I  direttori generali sono collocati al di fuori dell'organico
della Regione.

2. Il direttore generale della presidenza è nominato con decreto
del  Presidente  della  Giunta  regionale;  gli  altri  direttori
generali sono nominati con deliberazione della Giunta regionale.

3. L'incarico  di direttore  generale è attribuito con contratto
di diritto  privato, di  durata  non  superiore  a  cinque  anni,
rinnovabile, fermo  restando quanto  previsto  al  comma  11.  Il
contratto individua i casi di risoluzione anticipata del rapporto
di lavoro.

4. L'incarico  di direttore generale ha carattere di esclusività
ed  è  a  tempo  pieno.  Il  trattamento  economico  di  ciascun
direttore generale,  onnicomprensivo, è determinato dalla Giunta
regionale, con  riferimento ai  parametri  relativi  alle  figure
apicali della dirigenza pubblica ed ai valori medi di mercato per
figure dirigenziali equivalenti.

5. Il  direttore generale, salvo quanto previsto al comma 7, può
essere scelto  tra i  dirigenti regionali  in possesso  di laurea
conseguita in  corso di  durata  almeno  quadriennale,  o  laurea
specialistica,  che   abbiano  maturato  almeno  cinque  anni  di
anzianità nella  qualifica dirigenziale.  La sottoscrizione  del
contratto di cui al comma 3 comporta la novazione del rapporto di
lavoro in  atto. Il  servizio prestato  in forza del contratto è
utile ad  ogni effetto ai fini dei trattamenti di quiescenza e di
previdenza, nel  rispetto  della  normativa  vigente  in  materia
previdenziale, nonché  ai fini dell'anzianità di servizio. Alla
cessazione del  contratto, salva  l'ipotesi di  licenziamento per
giusta causa,  il dirigente  è riassunto  automaticamente  nella
posizione  giuridica   ed  economica  in  godimento  prima  della
sottoscrizione   del    contratto   stesso,   con   conservazione
dell'anzianità complessivamente maturata ai fini del trattamento
giuridico, economico,  di quiescenza  e di  previdenza. Il  posto
nella  dotazione   organica  ricoperto   dal  dirigente  nominato
direttore generale  rimane  indisponibile  per  tutta  la  durata
dell'incarico.

6. Il  direttore generale, salvo quanto previsto al comma 7, può
altresì essere  scelto tra soggetti esterni alla Regione, dotati
di  professionalità  adeguata  alle  funzioni  da  svolgere,  in
possesso  di   laurea  conseguita   in  corso  di  durata  almeno
quadriennale, o  laurea specialistica  e  con  esperienza  almeno
quinquennale  in   qualifiche  dirigenziali  di  enti  o  aziende
pubbliche o  private, o  che abbiano  conseguito una  particolare
specializzazione   professionale,    culturale   e    scientifica
desumibile da concrete esperienze di lavoro.

7. Il  direttore generale  dell'avvocatura può essere scelto fra
soggetti interni  o esterni  alla Regione  che abbiano esercitato
per almeno  cinque anni  la professione  di avvocato abilitato al
patrocinio presso le giurisdizioni superiori.

8. Per  i soggetti  di cui ai commi 6 e 7 provenienti dal settore
pubblico,  l'incarico   è  conferito   previo  collocamento   in
aspettativa    o     fuori    ruolo,     secondo    l'ordinamento
dell'amministrazione di provenienza.

9. In  relazione alla  cura degli  interessi  della  Regione,  il
direttore  generale   può  essere   destinatario  di   nomine  o
designazioni regionali;  in tal  caso, gli  eventuali  emolumenti
derivanti dalla  nomina o  designazione corrisposti da terzi sono
direttamente versati alla Regione.

10. Il  direttore generale  della presidenza  cessa dall'incarico
decorsi sessanta giorni dalla elezione del nuovo Presidente della
Giunta  regionale;   gli   altri   direttori   generali   cessano
dall'incarico decorsi  sessanta giorni dalla prima riunione della
Giunta.

11. In  caso di  cessazione anticipata  dall'incarico di  cui  al
comma 3,  la Giunta  regionale, o  il Presidente della Giunta per
quanto riguarda  il direttore  generale della presidenza, possono
attribuire l'incarico  stesso ad  un dirigente  del  ruolo  unico
regionale, per  un periodo  non superiore  a novanta  giorni.  Al
dirigente incaricato  compete, oltre  al trattamento economico in
godimento, la  differenza fra tale trattamento e quello spettante
ai sensi del comma 4.

ARTICOLO 12
(Incarichi di  responsabilità di  area  di  coordinamento  e  di
settore)

1. Gli  incarichi di  responsabile di  area di coordinamento e di
responsabile di settore sono attribuiti con decreto del direttore
generale, e  cessano decorsi  sessanta  giorni  dal  conferimento
dell'incarico al nuovo direttore generale.

2. Entro  il termine  di cui  al comma  1 il  direttore  generale
conferisce i  nuovi incarichi.  Decorso inutilmente  tale termine
sono  rinnovati  automaticamente  gli  incarichi  dei  precedenti
responsabili.

ARTICOLO 13
(Mobilità dei dirigenti regionali)

1. Nel  conferimento degli incarichi dirigenziali la mobilità è
assunta  come  generale  criterio  organizzatore  ai  fini  della
migliore funzionalità della struttura operativa e della migliore
utilizzazione delle risorse.

2. Il  direttore generale  può in  ogni  tempo,  per  specifiche
esigenze di  servizio, assegnare  ad altro  incarico  di  livello
corrispondente  i   dirigenti   della   struttura   di   cui   è
responsabile, sentiti i dirigenti interessati.

3.  La   mobilità  dei  dirigenti  dalla  struttura  di  massima
dimensione cui  sono assegnati  ad altra  è disposta, sentito il
dirigente  interessato,  dal  direttore  generale  competente  in
materia di  personale, su  richiesta del direttore generale della
struttura di  destinazione, sentito  il direttore  generale della
struttura di provenienza.

ARTICOLO 14
(Dirigenti a contratto)

1. Gli  incarichi previsti dall'articolo 9 e dall'articolo 12, al
fine  di   sopperire  ad  individuate  esigenze  della  struttura
operativa, e limitatamente ad un numero di posti non superiore al
dieci  per   cento  della   dotazione  organica  della  qualifica
dirigenziale, possono  essere conferiti  dal  direttore  generale
competente in  materia di  personale, su  proposta del  direttore
generale  della  struttura  di  assegnazione,  con  contratto  di
diritto  privato.   Alla  copertura  dei  posti  della  dotazione
organica della  qualifica dirigenziale  del  Consiglio  regionale
provvede il direttore generale competente in materia di personale
in  conformità   alla  richiesta  del  segretario  generale  del
Consiglio regionale di cui all'articolo 24.

2. I  dirigenti a  contratto vengono  scelti  in  relazione  alle
funzioni da  svolgere tra  soggetti in  possesso  di  diploma  di
laurea conseguito  in corso  di  durata  almeno  quadriennale,  o
laurea specialistica,  che  abbiano  conseguito  una  particolare
specializzazione   professionale,    culturale   e   scientifica,
desumibile da  concrete esperienze  di lavoro  maturate anche  in
posizioni dirigenziali o nella qualifica immediatamente inferiore
a quella  dirigenziale in  enti pubblici, o in analoghe posizioni
presso enti pubblici economici o aziende private.

3. Il contratto di cui al comma 1 non può avere durata superiore
a cinque anni ed è rinnovabile.

4. L'incarico di cui al presente articolo è conferito a soggetti
provenienti  dal   settore  pubblico   previo   collocamento   in
aspettativa    o     fuori    ruolo,     secondo    l'ordinamento
dell'amministrazione di provenienza.

ARTICOLO 15
(Responsabili di programma e di progetto)

1. La  Giunta regionale,  su  proposta  del  CTP,  affida  ad  un
direttore generale  o ad un responsabile di area di coordinamento
la  responsabilità  dell'attuazione  di  programmi  integrati  e
trasversali, previsti  dal programma regionale di sviluppo (PRS),
che interessino più direzioni generali.

2. La  responsabilità dei  progetti ricompresi  nei programmi di
cui al  comma 1  è affidata  dal responsabile  di programma a un
dirigente regionale.

3. La  responsabilità dei  progetti  previsti  dal  PRS  ma  non
inseriti  in   programmi  è   affidata  dal  direttore  generale
competente per materia a un dirigente regionale.

4. La  responsabilità dei  programmi e  dei progetti  di cui  al
presente  articolo  è  attribuita  secondo  il  principio  della
prevalenza delle  materie oggetto  del programma  o del  progetto
stessi.

5. La  responsabilità del programma o del progetto è aggiuntiva
rispetto agli  incarichi assegnati  e viene  meno in  seguito  al
raggiungimento degli  obiettivi prefissati  o alla  scadenza  del
programma o progetto.

6. Il responsabile di programma svolge le seguenti funzioni:

a) indirizzo, programmazione e coordinamento del programma;
b) assegnazione  a ciascun  responsabile di progetto di obiettivi
   in termini  di tempi,  costi e  qualità, nonché, su proposta
   del responsabile  di progetto  stesso, delle  risorse umane  e
   finanziarie;
c) monitoraggio  e  relazione  sullo  stato  di  avanzamento  del
   programma,  secondo   gli  indirizzi   e  le   metodologie  di
   riferimento definite  dal CTP  o  da  una  struttura  da  esso
   delegata.

7. Il responsabile di progetto svolge le seguenti funzioni:

a) programmazione  e coordinamento  operativo delle attività del
   progetto;
b) monitoraggio  e  relazione  sullo  stato  di  avanzamento  del
   progetto al  dirigente responsabile  di programma,  oppure, in
   caso di assenza di un programma di riferimento, al CTP.

8.  I   responsabili  di   programma  rispondono   al   CTP   del
raggiungimento degli  obiettivi di  efficacia ed  efficienza loro
assegnati.

9. I  responsabili di progetti ricompresi in programmi rispondono
funzionalmente al responsabile di programma.

10. I responsabili di progetti previsti dal PRS ma non ricompresi
in programmi  rispondono  funzionalmente  al  direttore  generale
competente per materia.

CAPO III
SISTEMA DI VALUTAZIONE DEI DIRIGENTI

ARTICOLO 16
(Soggetti della valutazione)

1. La  valutazione dei  direttori generali  è  effettuata  dalla
Giunta regionale.

2. La  valutazione dei  responsabili di  area di coordinamento è
effettuata dal direttore generale di riferimento. Nel caso in cui
il   responsabile    di   area    di   coordinamento   garantisca
l'integrazione  di   funzioni  trasversali   la  valutazione   è
effettuata sentiti gli altri direttori generali.

3. La  valutazione dei responsabili di settore e dei dirigenti di
cui all'articolo  9 che riferiscono a un'area di coordinamento è
effettuata dal  direttore generale,  su proposta del responsabile
dell'area di coordinamento stessa.

4. La  valutazione dei responsabili di settore e dei dirigenti di
cui all'articolo  9 che  riferiscono  direttamente  al  direttore
generale è effettuata dal direttore generale medesimo.

5. La  valutazione  dei  dirigenti  di  cui  all'articolo  9  che
riferiscono ad  un settore  di diretto  riferimento al  direttore
generale  è   effettuata  da   quest'ultimo,  su   proposta  del
responsabile di settore.

ARTICOLO 17
(Criteri per la valutazione dei direttori generali)

1. La Giunta stabilisce con proprio atto i criteri e le procedure
per la  valutazione dei direttori generali nonché l'attribuzione
di una quota di compenso correlata ai risultati conseguiti.

ARTICOLO 18
(Criteri e procedure per la valutazione dei dirigenti regionali)

1. Gli indirizzi, i criteri e le procedure per la valutazione dei
dirigenti regionali  sono definiti con deliberazione della Giunta
regionale.

2. Il  mancato  raggiungimento  degli  obiettivi,  l'inosservanza
delle  direttive   generali  impartite  dall'organo  politico,  o
l'inosservanza delle direttive impartite dal direttore generale e
dal responsabile  di area di coordinamento possono comportare per
il  dirigente   l'impossibilità  di   rinnovo  di   un  incarico
dirigenziale dello stesso livello ai sensi dell'articolo 4, comma
4, o  la revoca dall'incarico, a seconda della gravità del caso.
Nei casi  di particolare  gravità il  rapporto  di  lavoro  può
essere risolto,  secondo le  disposizioni del  codice civile e in
conformità alle previsioni del contratto collettivo.

3. I  provvedimenti di cui al comma 2 sono adottati dal direttore
generale  di   riferimento.  La   proposta  di  provvedimento  è
comunicata al dirigente interessato, che ha diritto di presentare
le proprie controdeduzioni entro trenta giorni.

4. I  provvedimenti di  cui  al  comma  2  sono  adottati  previo
conforme parere  del Comitato  dei garanti,  istituito  ai  sensi
dell'articolo 19.  Il parere viene reso entro trenta giorni dalla
richiesta. Decorso  inutilmente tale  termine  si  prescinde  dal
parere.

5. Il  termine di  cui al comma 4 può essere interrotto una sola
volta per richiesta di chiarimenti, che devono essere forniti dal
direttore  generale   interessato  entro  quindici  giorni  dalla
richiesta, e  ricomincia a  decorrere trascorsi i quindici giorni
suddetti.

ARTICOLO 19
(Comitato dei garanti)

1. È  istituito il  Comitato dei  garanti, i cui componenti sono
nominati con decreto del Presidente della Giunta regionale.

2. Il  Comitato è  presieduto da  un magistrato  amministrativo,
anche in  quiescenza,  designato  dal  Presidente  del  Tribunale
amministrativo regionale della Toscana.

3. Del  Comitato fanno  parte, inoltre,  un  dirigente  regionale
eletto da  tutti gli  appartenenti alla qualifica dirigenziale ed
un esperto  scelto dal  Presidente  della  Giunta  regionale  tra
soggetti con  specifica qualificazione  ed esperienza nei settori
dell'organizzazione amministrativa e del lavoro pubblico.

4. Il Comitato dura in carica tre anni.

5. Con  deliberazione della  Giunta regionale  sono  definite  le
modalità di  elezione del  componente dirigente  regionale e  le
modalità di funzionamento del Comitato.

CAPO IV
DOTAZIONE ORGANICA E PROGRAMMAZIONE DEL FABBISOGNO DI PERSONALE

ARTICOLO 20
(Dotazione organica e articolazione degli organici)

1. Con  propria deliberazione  la Giunta  regionale determina  la
dotazione organica  delle proprie  strutture e ripartisce i posti
relativi alla qualifica dirigenziale e alle singole categorie per
il personale non dirigente.

ARTICOLO 21
(Programmazione del fabbisogno di personale)

1. Il  direttore generale  competente  in  materia  di  personale
provvede alla determinazione del fabbisogno annuale di personale,
tenuto  conto  della  programmazione  triennale  del  fabbisogno,
approvata dal  CTP sulla  base  degli  indirizzi  espressi  dalla
Giunta regionale.

CAPO V
LA STRUTTURA OPERATIVA DEL CONSIGLIO REGIONALE

ARTICOLO 22
(Struttura operativa degli uffici del Consiglio regionale)

1. Il  Consiglio regionale  adegua la propria struttura operativa
allo svolgimento  delle  funzioni  legislative,  d'indirizzo,  di
controllo e di rappresentanza.

2. Ai  fini di cui al comma 1, ed in attesa del nuovo Statuto, si
applicano al  Consiglio  regionale,  in  quanto  compatibili,  le
disposizioni della  presente legge,  con particolare  riferimento
alle strutture  dirigenziali, alle  funzioni ed alle modalità di
accesso e di nomina dei dirigenti, alle norme transitorie.

ARTICOLO 23
(Ufficio di presidenza del Consiglio regionale)

1. L'Ufficio di presidenza del Consiglio regionale svolge, per il
Consiglio regionale,  le funzioni  che la presente legge provvede
ad affidare alla Giunta regionale.

2. Alla  competenza di  tale organo  sono affidate tra l'altro le
funzioni relative  al Consiglio  regionale  in  ordine  a  quanto
previsto:

a) all'articolo 1, comma 2;
b) all'articolo 4, commi 3 e 5;
c) all'articolo 5;
d) all'articolo 8, comma 2;
e) all'articolo 9;
f) all'articolo 16, comma 1;
g) all'articolo 17;
h) all'articolo 27 , comma 5;
i) all'articolo 27, comma 6.

3. L'Ufficio  di presidenza  del Consiglio  regionale esercita le
competenze di  cui  al  comma  2,  lettere  b)  e  h),  ai  sensi
dell'articolo 62, comma 2, dello Statuto.

4. L'Ufficio  di presidenza  del Consiglio regionale, con propria
deliberazione, determina  la dotazione  organica della  struttura
consiliare,  sentita   la  Giunta   regionale  in   ordine   alle
compatibilità economiche.

ARTICOLO 24
(Segretario generale del Consiglio regionale)

1. Il  direttore  generale  del  Consiglio  regionale  assume  la
denominazione di segretario generale del Consiglio regionale.

2. Il segretario generale del Consiglio regionale è nominato con
deliberazione  della   Giunta  regionale,   in  conformità  alla
richiesta dell'Ufficio di presidenza del Consiglio regionale.

3. Il segretario generale del Consiglio regionale è invitato, di
norma, alle riunioni del CTP.

4. Il  segretario generale  del Consiglio regionale provvede alla
determinazione  del   fabbisogno  annuale  di  personale  per  il
Consiglio  regionale,   sulla  base   degli  indirizzi   espressi
dall'Ufficio di  presidenza del  Consiglio regionale,  sentita la
Giunta regionale.

5. Il  segretario generale  può affidare  ad un  responsabile di
area di  coordinamento la  responsabilità  di  progetti  per  il
conseguimento di  obiettivi  integrati  e  trasversali,  indicati
dall'Ufficio di presidenza del Consiglio regionale.

CAPO VI
MODIFICHE ALLA LEGGE REGIONALE 17 MARZO 2000, N. 26

ARTICOLO 25
(Modifica all'articolo 6 della legge regionale n. 26 del 2000)

1. All'articolo  6 della  legge regionale  17 marzo  2000, n.  26
(Riordino   della    legislazione   regionale   in   materia   di
organizzazione e  personale), da  ultimo modificata  dalla  legge
regionale 11  luglio 2000,  n. 61, dopo il comma 4 è inserito il
seguente:

   "4 bis.  Il responsabile  dell'ufficio  di  gabinetto  di  cui
   all'articolo 5,  comma 1, adotta gli atti concernenti le spese
   di  rappresentanza,   di  cerimoniale   e  di  patrocinio  del
   Presidente della Giunta regionale".
   
ARTICOLO 26
(Modifiche all'articolo 7 della legge regionale n. 26 del 2000)

1. I  commi 5 e 6 dell'articolo 7 della legge regionale n. 26 del
2000 sono sostituiti dai seguenti:

   "5.  La   Giunta  regionale  e  l'Ufficio  di  presidenza  del
   Consiglio  regionale  determinano,  d'intesa,  il  trattamento
   economico  dei   responsabili  delle   strutture  speciali  di
   supporto agli organi di direzione politica.
   
   6.  Tale  trattamento  non  può  essere  superiore  a  quello
   spettante ai  dirigenti responsabili di area di coordinamento,
   per i  responsabili degli  uffici di  gabinetto del Presidente
   della  Giunta   regionale  e   del  Presidente  del  Consiglio
   regionale, ed  a quello spettante ai dirigenti responsabili di
   settore per  i responsabili  degli  uffici  di  segreteria  di
   ciascun componente la Giunta regionale e di ciascun componente
   l'Ufficio di presidenza del Consiglio regionale".
   
CAPO VII
NORME TRANSITORIE E FINALI

ARTICOLO 27
(Transizione dall'attuale alla nuova struttura organizzativa)

1. Il  dipartimento della presidenza e degli affari legislativi e
giuridici assume  la denominazione  di direzione  generale  della
presidenza e  mantiene le  competenze in atto fino all'emanazione
del decreto di cui all'articolo 2, comma 2.

2. I  dipartimenti della  Giunta regionale esistenti alla data in
entrata in  vigore della presente legge assumono la denominazione
di direzioni  generali e  mantengono le  competenze in  atto fino
all'approvazione della deliberazione di cui all'articolo 1, comma
2.

3. I  coordinatori in carica alla data in entrata in vigore della
presente legge assumono la denominazione di direttori generali.

4. I  coordinatori in carica alla data in entrata in vigore della
presente legge  sono confermati  e il loro rapporto di lavoro con
la Regione è regolato dai contratti in essere.

5. Entro  sessanta giorni  dalla data  di entrata in vigore della
presente legge  il Presidente  della Giunta regionale costituisce
le aree  di coordinamento  all'interno della  direzione  generale
della presidenza  e la  Giunta regionale  costituisce le  aree di
coordinamento  all'interno   delle  altre  strutture  di  massima
dimensione.

6.  Entro   i  successivi  trenta  giorni  i  direttori  generali
costituiscono i  settori, individuano  le posizioni  dirigenziali
individuali e  nominano i  dirigenti  responsabili  di  tutte  le
strutture  dirigenziali,  nonché  delle  posizioni  individuali,
sulla base di criteri determinati dalla Giunta regionale.

7. Le  nomine di  cui al  comma 6  divengono efficaci a decorrere
dall'1 gennaio 2004. Contestualmente all'efficacia di tali nomine
cessano gli incarichi dirigenziali in essere alla data di entrata
in vigore della presente legge.

ARTICOLO 28
(Dotazione organica temporanea)

Fino all'approvazione  della deliberazione di cui all'articolo 20
rimane  in  vigore  l'attuale  dotazione  organica  della  Giunta
regionale  e  l'articolazione  nelle  categorie  della  dotazione
organica stessa.

ARTICOLO 29
(Controlli sugli atti normativi)

1. Fino  all'emanazione  della  disciplina  sul  procedimento  di
formazione  degli   atti  normativi   le  proposte  di  legge  ad
iniziativa della  Giunta regionale  e i regolamenti sono soggetti
a:
a) parere   della    struttura  della  direzione  generale  della
   presidenza competente  in materia  di produzione  normativa in
   ordine alla  legittimità,  alla  coerenza  con  l'ordinamento
   regionale e alla corretta redazione;
b) parere   della    struttura  della  direzione  generale  della
   presidenza competente  in materia  di programmazione in ordine
   alla coerenza con le norme e gli atti della programmazione;
c) parere  della  apposita  struttura  della  direzione  generale
   competente in  materia di  finanze e  bilancio, in ordine alla
   compatibilità finanziaria con gli equilibri complessivi della
   finanza regionale e con le politiche di bilancio;
d) parere  della  apposita  struttura  della  direzione  generale
   competente  in   materia   di   personale   in   ordine   alla
   compatibilità con le norme sull'organizzazione e il personale
   regionale.

ARTICOLO 30
(Norma finale e abrogazioni)

1. Le  disposizioni della  presente legge si applicano, in quanto
compatibili, agli  enti e alle aziende regionali il cui personale
faccia parte  del ruolo  unico  regionale,  nonché  all'Istituto
regionale per  la programmazione economica della Toscana (IRPET),
all'Agenzia  regionale  di  sanità  (ARS),  all'Agenzia  per  la
promozione economica  della Toscana (APET), all'Agenzia regionale
toscana per  le erogazioni in agricoltura (ARTEA) ed alle Aziende
regionali per il diritto allo studio universitario (ARDSU).

2. Sono  abrogati gli  articoli da  15 a 45 e l'articolo 50 della
legge regionale  n. 26  del 2000,  fatta eccezione per il comma 5
dell'articolo 33.


La presente  legge è  pubblicata sul  Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 5 agosto 2003

PASSALEVA
(designato con DPGR n. 132 del 22.5.2000)

La presente  legge è  stata approvata  dal  Consiglio  Regionale
nella seduta del 29-07-2003.




ENTE REGIONE
PERSONALE

