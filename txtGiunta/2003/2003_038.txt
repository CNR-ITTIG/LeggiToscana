Consorzi di  bonifica - Modifiche al sistema della contribuenza e
della programmazione  delle opere. Modifiche agli articoli 8, 10,
14, 16,  17, 20  e 24 della legge regionale 15 maggio 1994, n. 34
(Norme in materia di bonifica)

Il Consiglio Regionale ha approvato il  23-7-2003
Il Presidente  della Giunta  Regionale promulga la seguente legge
regionale:

ARTICOLO 1
(Modifica all'articolo 8 della LR  34/1994)

1. Al  termine del  comma 8  dell'articolo 8  della  della  legge
regionale 15  maggio 1994,  n. 34 (Norme in materia di bonifica),
è aggiunto di seguito il seguente periodo:

   "Ai fini  della difesa  del suolo  i piani  di  bonifica  sono
   riferiti alle  attività di  manutenzione e  di gestione delle
   opere esistenti  ed efficaci  per l'equilibrio  idrogeologico,
   idraulico, idraulico  costiero e  ricomprendono tutte le opere
   definite e  programmate dagli  strumenti  di  bacino  e  dagli
   strumenti  di  governo  del  territorio  in  attuazione  degli
   indirizzi di bacino".
   
ARTICOLO 2
(Formazione  dei  piani  generali  di  bonifica  -  Parere  delle
Autorità di  ambito ottimale  e  delle  Autorità  di  bacino  -
Modifiche all'articolo 10 della LR  34/1994)

1. Al  termine del  comma 9 dell'articolo 10 della LR 34/1994, è
aggiunto di seguito il seguente periodo:

   "Prima della  deliberazione le  province  acquisiscono,  anche
   tramite  apposita   conferenza  di  servizi,  i  pareri  delle
   competenti  Autorità   di  ambito  ottimale  e  Autorità  di
   bacino".
   
ARTICOLO 3
(Sostituzione dell'articolo 14 della LR  34/1994)

1. L'articolo 14 della  LR  34/1994 è sostituito dal seguente:

   "Art. 14
   (Istituzione)
   
   1. I  consorzi di  bonifica sono  istituiti   o soppressi  con
   deliberazione  del  Consiglio  regionale,  su  proposta  della
   Giunta regionale, sentite le province competenti, le comunità
   montane e  i comuni  interessati per territorio. A tal fine la
   Giunta regionale,  allo scopo  di acquisire i pareri suddetti,
   convoca un'apposita  conferenza dei  cui esiti  è  dato  atto
   nella proposta al Consiglio regionale.
   
   2. Il Consiglio regionale può istituire un consorzio per ogni
   comprensorio  di   bonifica.  Per   esigenze   motivate   può
   attribuire le  competenze di  più comprensori limitrofi ad un
   solo consorzio ovvero alla comunità montana, anche in deroga,
   in questo  secondo caso,  alle condizioni  di cui all'articolo
   53, comma 2 e comma 4.
   
   3. Nei  comprensori nei quali non siano costituiti consorzi di
   bonifica,  le   competenze  della   presente  legge,   se  non
   esercitate da  consorzi o comunità montane limitrofe ai sensi
   del  comma  2,  sono  attribuite  alle  province.  Qualora  un
   comprensorio sia  situato nel  territorio di più province, si
   applicano l'articolo  11, comma  3 e  i relativi provvedimenti
   attuativi.
   
   4. In  caso di  modificazioni dei  comprensori,  il  Consiglio
   regionale delibera,  in conformità  con il presente articolo,
   le   modificazioni    dei   consorzi   interessati,   compresa
   l'eventuale soppressione."
   
ARTICOLO 4
(Sostituzione dell'articolo 16 della LR  34/1994)

1. L'articolo 16 della LR  34/1994, è così sostituito:

   "Art. 16
   (Contributo consortile)
   
   1. Il  contributo consortile  costituisce la  quota dovuta  da
   ciascun consorziato  per le spese di cui all'articolo 3, comma
   2 e  all'articolo 4, comma 1, lettera b), nonché per le spese
   di funzionamento del consorzio.
   
   2. L'ammontare  del contributo  consortile è determinato, con
   la deliberazione  annuale di  riparto della  contribuenza,  in
   proporzione ai benefici derivanti a ciascun immobile.
   
   3. A  tal fine  il consorzio  elabora un  piano di  classifica
   degli immobili  che individua i benefici derivanti dalle opere
   di bonifica, stabilisce i parametri per la quantificazione dei
   medesimi  e   determina  per   ciascun  immobile  l'indice  di
   contribuenza derivante dal calcolo parametrale.
   
   4. Il  contributo consortile  costituisce  onere  reale  sugli
   immobili ed  è esigibile  ai sensi dell'articolo 21 del regio
   decreto 13 febbraio 1933, n. 215.
   
   5. I  soggetti pubblici  e privati, anche non consorziati, che
   utilizzano le  opere di  bonifica,  il  reticolo  e  le  opere
   idrauliche in  gestione ai  consorzi di  bonifica o agli altri
   soggetti competenti  come recapito di scarichi, contribuiscono
   alle spese  in proporzione al beneficio ottenuto. A tal fine i
   consorzi di  bonifica e  gli altri enti competenti provvedono,
   entro tre mesi dall'entrata in vigore della presente legge, al
   censimento degli scarichi.
   
   6. Gli  immobili in  relazione  ai  quali  è  corrisposta  la
   tariffa del  servizio  idrico  integrato  di  cui  alla  legge
   regionale 21  luglio 1995,  n. 81  (Norme di  attuazione della
   legge 5  gennaio 1994,  n.  36  "Disposizioni  in  materia  di
   risorse idriche")  sono esentati  dal pagamento del contributo
   consortile connesso  ai servizi  di  raccolta,  collettamento,
   scolo ed allontanamento delle acque reflue, fermi restando gli
   altri  obblighi   contributivi  se  dovuti  per  le  attività
   effettuate ai sensi della presente legge.
   
   7. I  gestori del  servizio idrico  integrato di  cui alla  LR
   81/1995 e i comuni per l'eventuale quota riferibile alle acque
   meteoriche non  ricomprese nella  definizione di "acque reflue
   urbane" di  cui all'articolo  2, comma  1, lettera i) del DLgs
   11-5-1999  n.  152  (Disposizioni  sulla  tutela  delle  acque
   dall'inquinamento e  recepimento  della  direttiva  91/271/CEE
   concernente il  trattamento delle  acque reflue urbane e della
   direttiva 91/676/CEE  relativa  alla  protezione  delle  acque
   dall'inquinamento provocato  dai nitrati  provenienti da fonti
   agricole), sono  tenuti a  contribuire alle spese dei consorzi
   di bonifica,  o degli  altri soggetti competenti, in relazione
   al beneficio  tratto, nell'ambito  dei servizi  loro affidati,
   dalla gestione  delle opere  di bonifica, del reticolo e delle
   opere idrauliche.  A tal  fine entro tre mesi dalla entrata in
   vigore della  presente  legge,  i  consorzi  di  bonifica,  le
   comunità  montane   e  le   province  interessate  provvedono
   all'adeguamento dei vigenti piani di classifica.
   
   8. I  consorzi di  bonifica o  gli altri  soggetti  competenti
   stipulano, entro  il 31  dicembre 2003, una convenzione con la
   competente Autorità di ambito ottimale di cui alla LR 81/1995
   o, qualora  esistenti, con  le gestioni  dei soggetti  di  cui
   all'articolo 10,  comma 3  della legge  5 gennaio  1994, n. 36
   (Disposizioni in materia di risorse idriche).
   
   9. La  convenzione individua le opere di bonifica, il reticolo
   e le opere idrauliche  da cui il servizio idrico integrato e i
   comuni  traggono   beneficio  per  l'esercizio  delle  proprie
   competenze.
   
   10. La  convenzione, sulla base dei nuovi piani di classifica,
   stabilisce i  criteri per determinare annualmente il costo del
   servizio da  corrispondersi, a titolo di contributo alle spese
   consortili, al  consorzio di bonifica o all'ente competente da
   parte del gestore del servizio idrico integrato o dei soggetti
   gestori di cui all'articolo 10, comma 3 della l. 36/1994 e dei
   comuni.
   
   11. La  convenzione entra  in vigore  dal 1  gennaio dell'anno
   successivo a quello di stipula.
   
   12. La  convenzione stipulata  a norma  del presente  articolo
   entra a  far parte  integrante della  convenzione disciplinata
   dall'articolo 4  della legge  regionale 4  aprile 1997,  n. 26
   (Norme di  indirizzo per  l'organizzazione del servizio idrico
   integrato in  attuazione degli  articoli 11 e 12 della legge 5
   gennaio 1994,  n. 36)  ed i  relativi oneri sono coperti dalla
   tariffa del  servizio idrico  integrato. In  prima attuazione,
   tale convenzione  è redatta  sulla base  di uno  schema  tipo
   predisposto dalla  Giunta regionale, entro tre mesi dalla data
   di entrata in vigore della presente legge.
   
   13.  Il  contributo  consortile  inferiore  al  valore  minimo
   iscrivibile a  ruolo, ai  sensi della  normativa  vigente,  è
   riscosso tramite  avviso bonario  di pagamento o tramite ruolo
   pluriennale, quest'ultimo  emesso al raggiungimento del minimo
   di legge."
   
ARTICOLO 5
(Modifica all'articolo 17 della LR 34/1994)

1. Dopo  il comma 8 dell'articolo 17 della LR 34/1994 è aggiunto
il seguente comma:

   "8bis. Al  fine di  promuovere la partecipazione alle elezioni
   consortili,  si   dà  annuncio   del  loro   svolgimento  con
   pubblicazione nell'albo  pretorio dei  comuni interessati, con
   avviso da  pubblicarsi su  almeno due  quotidiani a diffusione
   locale e tramite manifesti."
   
ARTICOLO 6
(Modifica all'articolo 20 della LR 34/1994)

1. Il  comma 1  dell'articolo 20  della LR  34/1994 è sostituito
dal seguente:

   "1. Il  consiglio dei  delegati è  composto da  un numero  di
   membri stabilito  dallo statuto del consorzio, dei quali il 51
   per cento  eletto dai  consorziati e  il 49 per cento nominati
   dalla  provincia   competente  tra   gli  amministratori  e  i
   consiglieri   dei   comuni   rientranti   anche   parzialmente
   nell'ambito territoriale del comprensorio di bonifica."
   
ARTICOLO 7
(Modifica all'articolo 24 della LR  34/1994)

2. Il comma 3 dell'articolo 24 della LR 34/1994 è sostituito dal
seguente:

   "3. Il  51 per  cento dei membri della deputazione è nominato
   tra i  delegati eletti  dai consorziati,  il restante  49  per
   cento tra i delegati nominati dalla provincia."


La presente  legge è  pubblicata sul  Bollettino Ufficiale della
Regione. È  fatto obbligo  a chiunque spetti di  farla osservare
come legge della Regione Toscana.

Firenze, 29 luglio 2003

MARTINI

La presente  legge è  stata approvata  dal  Consiglio  Regionale
nella seduta del 23-7-2003.




ASSETTO IDROGEOLOGICO
ORDINAMENTO


