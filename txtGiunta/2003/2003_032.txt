Disciplina dell'impiego di sorgenti di radiazioni ionizzanti

Il Consiglio Regionale ha approvato il 02-07-2003
Il Presidente  della Giunta  Regionale promulga la seguente legge
regionale:

CAPO I
Disposizioni generali

ARTICOLO 1
(Ambito di applicazione)

1. La  Regione, con  la  presente  legge,  disciplina  il  regime
autorizzativo  concernente l'impiego di radiazioni ionizzanti, in
conformità con  quanto disposto  dall'articolo 29,  comma 2, del
decreto legislativo  17 marzo  1995,  n.  230  (Attuazione  delle
direttive   89/618/Euratom,    90/641/Euratom,   92/3/Euratom   e
96/29/Euratom in  materia di radiazioni ionizzanti), e successive
modifiche, dettando,  specificamente,   le norme  per il rilascio
del  nulla   osta  preventivo   classificato  di   categoria   B,
relativamente alle  attività  comportanti  esposizioni  a  scopo
medico.

2. Fermo  restando quanto disposto dal comma 1, la presente legge
disciplina inoltre:

a) le   modalità    per    l'espressione  del  parere  regionale
   finalizzato  al  rilascio,  da  parte  dell'autorità  statale
   competente, del nulla osta di categoria A;
b) l'individuazione   dell'autorità   competente    al  rilascio
   dell'autorizzazione all'allontanamento  dei materiali  di  cui
   all'articolo 30,  comma 1,  del  d.lgs  230/1995,  nonché  le
   modalità relative al rilascio dell'autorizzazione medesima;
c) le modalità della tenuta e dell'aggiornamento dell'inventario
   delle attrezzature  radiologiche e delle sorgenti radioattive,
   per l'acquisizione degli elementi conoscitivi finalizzati alla
   più adeguata programmazione sanitaria regionale;
d) le  valutazioni delle  esposizioni a scopo medico con riguardo
   alla  popolazione   regionale  e   dei  relativi   gruppi   di
   riferimento;
e) controllo della radioattività ambientale.

ARTICOLO 2
(Rinvio normativo)

1.  Ferma   restando  l'attuazione   delle  disposizioni  di  cui
all'articolo  1,  comma  1,  la  presente  legge  è  emanata  in
attuazione altresì:

a) delle  relative norme  di cui al decreto legislativo 26 maggio
   2000, n.  187 (Attuazione  della  direttiva  97/43/Euratom  in
   materia  di   protezione  sanitaria  delle  persone  contro  i
   pericoli delle  radiazioni ionizzanti  connesse ad esposizioni
   mediche);
b) di quelle di cui al decreto legislativo 26 maggio 2000, n. 241
   (Attuazione  della   direttiva  96/29/Euratom  in  materia  di
   protezione sanitaria della popolazione e dei lavoratori contro
   i rischi derivanti dalle radiazioni ionizzanti);
c) del  decreto legislativo  9 maggio  2001, n. 257 (Disposizioni
   integrative e  correttive del  D.Lgs. 26  maggio 2000, n. 241,
   recante attuazione della direttiva 96/29/Euratom in materia di
   protezione sanitaria della popolazione e dei lavoratori contro
   i rischi derivanti dalle radiazioni ionizzanti).

2. Ai  fini di  cui alla  presente legge,  valgono le definizioni
adottate dal capo II del d.lgs. 230/1995.

CAPO II
Procedure autorizzative

ARTICOLO 3
(Nulla osta preventivo all'impiego di sorgenti)

1. La  competenza relativa  al rilascio del nulla osta preventivo
di cui  all'articolo 1, comma 1, è  attribuita ai comuni, previo
parere della  Commissione regionale disciplinata dall'articolo 4.
I comuni stabiliscono con proprio regolamento:

a) le  modalità del  rilascio del nulla osta, ai contenuti dello
   stesso, ed alle relative modifiche;
b) la  proposizione, da  parte  dell'interessato,  della  domanda
   finalizzata alla  concessione  del  nulla  osta  di  cui  alla
   lettera a).

2. Ai  fini del  rilascio del  nulla osta  di cui  al comma  1, i
comuni, con  riferimento alle attività comportanti esposizioni a
scopo  medico,  per  le  pratiche  concernenti  la  detenzione  e
l'impiego  di   sorgenti  di  radiazioni  ionizzanti,  accertano,
tramite  i  dipartimenti  di  prevenzione  delle  aziende  unità
sanitarie locali:

a) l'idoneità    dell'ubicazione    dei  locali,  dei  mezzi  di
   radioprotezione, l'adeguatezza  delle modalità  di  esercizio
   delle attività e delle attrezzature;
b) l'idoneità della qualificazione del personale addetto;
c) l'idoneità  delle modalità  di previsione  e gestione  delle
   conseguenze di eventuali incidenti;
d) l'idoneità ed adeguatezza delle modalità di allontanamento o
   smaltimento nell'ambiente di rifiuti radioattivi, che si renda
   necessario, anche  con riferimento  alla eventuale dismissione
   dell'attività, ai sensi dell'articolo 7.

3. I comuni sono tenuti a conformare le procedure di cui al comma
1 alle  procedure di  autorizzazione  delle  strutture  sanitarie
pubbliche e private di cui alla legge regionale 23 febbraio 1999,
n. 8  (Norme in  materia di requisiti strutturali, tecnologici ed
organizzativi  delle   strutture  sanitarie:   autorizzazione   e
procedura di accreditamento).

ARTICOLO 4
(Commissione  regionale   per    la  prevenzione  dei  rischi  da
radiazioni ionizzanti)

1. È  istituita la  Commissione regionale per la prevenzione dei
rischi  da   radiazioni   ionizzanti,   di   seguito   denominata
"Commissione",  con  compiti  di  consulenza  nei  confronti  dei
comuni. La  Commissione esprime  il parere  previsto, ai fini del
rilascio del relativo nulla osta, dall'articolo 3, comma 1, sulla
base degli  accertamenti e delle verifiche previste dall'articolo
3, comma  2. La Commissione trasmette il parere di sua competenza
al  comune   interessato,   entro   quarantacinque   giorni   dal
ricevimento dai  dipartimenti di prevenzione delle aziende unità
sanitarie locali  degli accertamenti di cui all'articolo 3, comma
2.

2. La  Commissione svolge altresì compiti e funzioni istruttorie
ai fini dell'espressione del parere regionale di cui all'articolo
8 e  costituisce l'organismo  tecnico-consultivo competente nelle
materie e  nelle  problematiche  oggetto  della  presente  legge,
relative alle pratiche che implichino rischio da esposizione alle
radiazioni ionizzanti,  a garanzia  della prevenzione del rischio
stesso, e  della conseguente  protezione della  popolazione,  dei
pazienti, e dei lavoratori. La Commissione è altresì competente
all'espressione dei  pareri ai comuni ai fini dell'autorizzazione
alle operazioni  di dismissione, di cui all'articolo 7, e ai fini
dell'autorizzazione  all'allontanamento   dei  rifiuti   di   cui
all'articolo 9, comma 3.

3. La  Commissione dura  in carica  3 anni  ed è  nominata dalla
Giunta regionale. La Commissione è composta da:

a) il dirigente del servizio competente del dipartimento "Diritto
   alla  salute   e  Politiche   di  solidarietà"  della  Giunta
   regionale, che svolge le funzioni di presidente;
b) un fisico esperto in fisica medica;
c) un  fisico esperto  qualificato di  terzo grado;  d) un medico
   specialista in medicina nucleare;
e) un medico specialista in radioterapia o in radiodiagnostica;
f) un medico autorizzato;
g) un rappresentante della Direzione regionale del lavoro;
h) un rappresentante del Corpo nazionale dei vigili del fuoco.

4. La  Giunta regionale  disciplina con  il  regolamento  di  cui
all'articolo 16:

a) la  procedura per  l'espressione  dei  pareri  di  competenza,
   compresa l'individuazione  degli organismi  ed enti  di cui la
   Commissione si avvale ai fini dell'espressione degli stessi;
b) l'organizzazione   interna,  le  norme  di  funzionamento,  le
   modalità  relative   allo  svolgimento  dell'attività  della
   Commissione, comprese   quelle  inerenti la periodicità delle
   riunioni ed  il numero  minimo dei  partecipanti ai fini della
   validità dell'espressione dei pareri di competenza.

ARTICOLO 5
(Domanda di nulla osta)

1. La  domanda finalizzata al rilascio del nulla osta all'impiego
di sorgenti  di radiazioni ionizzanti classificato di categoria B
a  scopo   medico,  è   redatta  e   presentata,  dal   soggetto
interessato, nelle forme e con le modalità prescritte dal comune
competente.

2. La  domanda di  cui al  comma 1, deve, in ogni caso, contenere
gli elementi   previsti  dall'Allegato  IX  al  d.lgs.  230/1995,
inserito dal  d.lgs 241/2000,  ed essere corredata altresì dalla
relativa documentazione,  ivi specificata, redatta e sottoscritta
da un  esperto qualificato,  ai sensi dell'articolo 77 e seguenti
dello  stesso   d.lgs  230/1995,  anche  al  fine  di  comprovare
l'idoneità dei  locali destinati  all'esercizio della pratica di
cui si tratta.

ARTICOLO 6
(Contenuti del nulla osta e relative modifiche)

1.  Il   comune  competente  rilascia  il  nulla  osta  ai  sensi
dell'articolo 3  e, qualora  ne ravvisi  la necessità in base al
parere espresso dalla Commissione di cui all'articolo 4, provvede
all'integrazione del  nulla osta mediante specifiche prescrizioni
tecniche.

2. Il  titolare del  nulla osta  ogni qual  volta  nel  corso  di
svolgimento della pratica autorizzata si prevedano variazioni che
comportino:

a) un  significativo aumento  delle condizioni  di rischio per il
   paziente, per i lavoratori, o per la popolazione,
b) modifiche  sostanziali che  incidano, anche solo parzialmente,
   sui contenuti  o sulle  prescrizioni dettate con il nulla osta
   stesso,  è  tenuto  a  richiedere  al  comune  competente  la
   modifica o l'integrazione dello stesso.

3. Nei  casi di cui al comma 2, il comune competente autorizza le
modifiche   o   integrazioni   richieste   nel   rispetto   delle
disposizioni dettate  dalla presente  legge  con  riferimento  al
rilascio del nulla osta originario.

ARTICOLO 7
(Disposizioni per la dismissione della pratica)

1. L'intendimento di cessare la pratica oggetto del nulla osta è
comunicato al  comune competente  che provvede all'autorizzazione
alla dismissione.

2. Ai  fini di cui al comma 1, qualora nel nulla osta siano state
inserite specifiche  prescrizioni in  merito  alle  modalità  di
dismissione, il  titolare della  pratica autorizzata  è tenuto a
redigere un  piano delle  operazioni, a  cui deve essere allegata
apposita relazione  tecnica, redatta da un esperto qualificato ai
sensi dell'articolo  77 e  seguenti  del  d.lgs  230/1995,  ed  a
trasmetterlo al  competente comune. Tale piano, da effettuarsi ai
fini della  dismissione, è comprensivo delle valutazioni e delle
misure relative  alla   sicurezza e  protezione, con  particolare
riferimento:

a) alle   modalità    di  gestione  e  smaltimento  dei  rifiuti
   radioattivi risultanti dallo svolgimento della pratica e dalle
   operazioni di dismissione;
b) alla sistemazione delle sorgenti di radiazioni impiegate.

3. Il  comune competente  autorizza le  operazioni di dismissione
anche acquisendo,  qualora ne  ravvisi la  necessità, il  parere
della Commissione  di cui  all'articolo  4,  che  può  contenere
prescrizioni tecniche  ritenute necessarie;  a tal fine, provvede
alla trasmissione,  per l'acquisizione  del relativo  parere, del
piano presentato ai sensi del comma 2 rispettivamente:

a) alla  competente azienda unità sanitaria locale b) al Comando
   provinciale dei vigili del fuoco;
c) alla Direzione provinciale del lavoro;
d) alla   struttura    territorialmente  competente  dell'Agenzia
   regionale per la protezione ambientale della Toscana (ARPAT).

4. Il  soggetto interessato  è  obbligato  ad  ottemperare  alle
prescrizioni eventualmente dettate ai sensi del comma 3.

5. Competono  ai comuni  i controlli  tesi ad  accertare il pieno
rispetto  delle   prescrizioni  dettate  ai  sensi  del  presente
articolo,  nonché   la  positiva   conclusione  della   fase  di
dismissione. In particolare, tali controlli accertano:

a) la    mancanza    di    vincoli    di    natura    radiologica
   sull'installazione in cui la pratica sia stata esercitata;
b) la  corretta sistemazione  dei rifiuti radioattivi prodotti, e
   delle sorgenti impiegate.

ARTICOLO 8
(Parere sul rilascio di nulla osta classificato di categoria A)

1. La  Regione esprime il parere previsto dall'articolo 28, comma
1, del d.lgs. 230/1995. A tal fine, la Giunta regionale provvede,
con apposita  deliberazione, avvalendosi della Commissione di cui
all'articolo 4.

CAPO III
Disposizioni per l'allontanamento dei rifiuti

ARTICOLO 9
(Autorizzazione all'allontanamento dei rifiuti)

1. I  comuni, nell'ambito  di  pratiche  comportanti  un  rischio
dovuto a  radiazioni ionizzanti,  contestualmente al  nulla  osta
disciplinato  dall'articolo   3,  provvedono   all'autorizzazione
relativa all'allontanamento  dei rifiuti prodotti, ove contengano
radionuclidi, secondo  quanto disposto dall'articolo 30, comma 1,
del d.lgs. n. 230/1995.

2. Fatto  salvo quanto  disposto dal comma 1, i comuni provvedono
al rilascio  di apposita  autorizzazione per l'allontanamento dei
rifiuti  di  cui  al  comma  1,  destinati  ad  essere  smaltiti,
riciclati o  riutilizzati in  installazioni, ambienti, o comunque
in  attività   diverse  da   quelle  soggette   al  nulla   osta
disciplinato  dall'articolo   3  della  presente  legge,  qualora
l'allontanamento stesso  non  sia  disciplinato  nell'ambito  del
provvedimento autorizzativo  relativo  all'attività  di  cui  si
tratti.

3 Nei  casi di  cui al  comma 2,  i comuni provvedono al rilascio
dell'autorizzazione all'allontanamento  dei rifiuti  nei  termini
previsti dal regolamento comunale di cui all'articolo 3, comma 1,
previo parere della Commissione, di cui all'articolo 4, integrata
dagli esperti  e dagli organismi a tal fine individuati, ai sensi
dello stesso  articolo 4,  comma 4,  lettera b),  nel regolamento
regionale  di  cui  all'articolo  16,  e  con  le  procedure  ivi
previste.

4. I  rifiuti di cui al presente articolo possono essere raccolti
e conferiti  ad impianti  di smaltimento, trattamento o deposito,
esclusivamente  tramite  operatori  autorizzati  ai  sensi  della
normativa vigente.

CAPO IV
Controlli e vigilanza

Art.10
(Esercizio delle funzioni di controllo e vigilanza)

1. I  controlli finalizzati all'applicazione della presente legge
e relativi  alla tutela  sanitaria del  paziente sono  svolti dal
dipartimento di  prevenzione dell'azienda unità sanitaria locale
territorialmente competente.

2. Fatta  salva la competenza del dipartimento di cui al comma 1,
all'esercizio dei  controlli inerenti  la tutela  dai  rischi  da
radiazioni ionizzanti  dei lavoratori,  di quelli  relativi  alle
macchine  radiogene,   nonché  di   quelli  inerenti  la  tutela
sanitaria  della   popolazione,  provvedono   le  amministrazioni
pubbliche specificamente  individuate  ai  sensi  del  d.lgs.  n.
230/1995  e  dalle  altre  disposizioni  legislative  vigenti  in
materia.

3.  I   controlli  di  cui  al  comma  1  sono  effettuati    con
periodicità   almeno   biennale.   I   dipartimenti   competenti
all'effettuazione di  essi sono  altresì tenuti  ad espletare  i
compiti ad essi spettanti, su specifica richiesta:

a) delle  amministrazioni pubbliche  competenti al rilascio degli
   atti autorizzativi disciplinati dalla presente legge;
b) di    ogni    altra  Autorità  pubblica  comunque  competente
   all'esercizio  di   funzioni  di   tutela,  della   salute   o
   dell'ambiente,  dai   pericoli  derivanti  dall'impiego  delle
   radiazioni ionizzanti.

4. La  Giunta regionale,  ogni due  anni, presenta  al  Consiglio
regionale e  alla Commissione consiliare competente una relazione
sintetica sui  risultati dei  controlli di  cui al comma 1, sulla
base di report elaborati dalle aziende unità sanitarie locali.

CAPO V
Archivio radiologico toscano

ARTICOLO 11
(Istituzione e compiti)

1.  È   istituito  l'archivio  regionale  delle  apparecchiature
radiogene e  delle sostanze  radioattive, di  seguito  denominato
"archivio", con  il compito  di  raccogliere  ed  elaborare  dati
informativi delle  strutture che  esercitino pratiche concernenti
l'impiego di  radiazioni ionizzanti,  disciplinate dalla presente
legge,  al fine di vigilare sulla piena attuazione di essa.

2. L'archivio  di cui  al  comma  1,    è  costituito  dai  dati
informativi   sulle apparecchiature  radiogene e  sulle  sostanze
radioattive effettivamente  detenute e  rientra, ad ogni effetto,
tra  gli   adempimenti  obbligatori   da   assolversi   ai   fini
dell'attuazione del  disposto di  cui all'articolo  8 del  d.lgs.
187/2000.

3. La  Regione provvede,  con il  regolamento di cui all'articolo
16, a  disciplinare  le  forme,  le  modalità  di  gestione,  di
funzionamento  e   di  attuazione   dell'archivio,  ivi  compresa
l'eventuale istituzione  di un  sistema  telematico  di  gestione
delle comunicazioni.

ARTICOLO 12
(Obblighi di comunicazione)

1.  I   detentori  di   apparecchiature  radiogene   o   sostanze
radioattive, soggetti  al rispetto  della disciplina  di  cui  al
d.lgs. 230/1995,  sono tenuti  a trasmettere  all'archivio di cui
all'articolo  11,   entro   trenta   giorni   dall'inizio   della
detenzione, la comunicazione relativa alla detenzione stessa.

2. I  soggetti di cui al comma 1 sono inoltre tenuti a comunicare
all'archivio  le   variazioni  intervenute   nell'impiego   delle
sorgenti   di    radiazioni   ionizzanti,    relativamente   alle
caratteristiche, alla  sede di  impiego, alle  dismissioni  delle
sorgenti stesse.

ARTICOLO 13
(Scambio di informazioni)

1. Fermo  restando quanto  previsto dalle  disposizioni di cui al
presente capo,  i comuni competenti al rilascio del nulla osta di
cui all'articolo 3 provvedono a trasmettere alla Giunta regionale
ed ai  dipartimenti di prevenzione delle aziende unità sanitarie
locali  competenti   per  territorio   copia  dei   provvedimenti
rilasciati ai  sensi della  presente legge,  nonché di quelli di
modifica e di autorizzazione alla dismissione.

2. I  comuni competenti  sono tenuti  a consentire  l'accesso  ai
provvedimenti   di cui  al comma  1 a  tutte  le  amministrazioni
pubbliche che svolgano funzioni inerenti le materie oggetto della
presente legge.

CAPO VI
Valutazioni delle dosi alla popolazione

ARTICOLO 14
(Compiti regionali)

1. La  Regione provvede  all'attuazione dei compiti previsti, con
riferimento  alla   valutazione  delle   dosi  alla  popolazione,
dall'articolo 12  del d.lgs.  187/2000. A  tal  fine,  la  Giunta
regionale disciplina,  con il regolamento di cui all'articolo 16,
le modalità  organizzative finalizzate  alla  valutazione  delle
esposizioni  a   scopo  medico,  con  riguardo  alla  popolazione
regionale ed ai gruppi di riferimento della stessa.

CAPO VII
Controlli sulla radioattività

ARTICOLO 15
(Controllo della radioattività ambientale)

1. La  Regione provvede all'esercizio delle funzioni di controllo
della radioattività  ambientale, mediante la costituzione di una
rete regionale  di prelievo e di analisi, in grado di rilevare ed
evidenziare  le   eventuali   variazioni   della   contaminazione
radioattiva sulle più comuni matrici alimentari.

2. La  rete regionale  di cui  al comma  1  è  gestita,  per  le
attività di  rilevamento  e  di  misura,  dall'apposito  "Centro
regionale  di   rilevamento  della   radioattività  ambientale",
allocato presso  l'ARPAT, e costituisce il riferimento tecnico ed
operativo della  rete nazionale di controllo della radioattività
ambientale.  Il   Centro   provvede   altresì   alla   specifica
elaborazione, d'intesa  con la struttura regionale competente, di
programmi annuali  finalizzati allo  svolgimento dei  compiti  ad
esso attribuiti.

3. La Regione, in base ai dati ed alle informazioni trasmesse dal
Centro di  cui al  comma 2,  elabora una  relazione annuale,  che
pubblica sul Bollettino ufficiale della Regione Toscana.

CAPO VIII
Disposizioni finali

ARTICOLO 16
(Norme regolamentari)

1. La  Giunta regionale  disciplina, con  apposito regolamento da
emanarsi entro  centoventi giorni  dall'entrata in  vigore  della
presente legge:

a) le  modalità di funzionamento dei lavori della Commissione di
   cui all'articolo 4, comma 4;
b) le  forme e  le modalità di funzionamento, di attuazione e di
   finanziamento dell'archivio,  come previsto  dall'articolo 11,
   comma 3;
c) le   modalità    organizzative  e  di  finanziamento  per  la
   valutazione delle esposizioni, di cui all'articolo 14;
d) le modalità di copertura degli oneri finanziari relativi alle
   attività non di competenza comunale.

ARTICOLO 17
(Oneri finanziari)

1. In  conformità con quanto disposto dall'articolo 39, comma 3,
del d.lgs. 241/2000, gli oneri finanziari relativi alle procedure
concernenti le  attività da  effettuarsi ai sensi della presente
legge sono  posti a carico dei soggetti richiedenti non pubblici,
sulla base  del costo  effettivo  del  servizio  determinato  dai
comuni, secondo  i  propri    regolamenti  per  le  attività  di
competenza, e dalla Giunta regionale attraverso il regolamento di
cui all'articolo  16 della presente legge per le attività svolte
dai  dipartimenti  di  prevenzione  delle  aziende  USL  e  dalla
Commissione.

ARTICOLO 18
(Norme transitorie)

1. In  fase  di  prima  attuazione,  la  Regione  costituisce  la
Commissione  di   cui  all'articolo   4,  entro  sessanta  giorni
dall'entrata in vigore della presente legge.

2. Fino all'insediamento della Commissione la Regione continua ad
avvalersi della  Commissione per  la prevenzione  dei  rischi  da
radiazioni ionizzanti  operante istituita  ai sensi  della  legge
regionale   28 aprile  1977, n. 27 (Istituzione della Commissione
regionale  per   la  Prevenzione   dei   rischi   da   radiazioni
ionizzanti).

3. Ai  fini della conversione e della convalida dei provvedimenti
autorizzativi rilasciati  ai sensi  del  decreto  del  Presidente
della Repubblica  13  febbraio  1964,  n.  185  (Sicurezza  degli
impianti  e   protezione  sanitaria   dei  lavoratori   e   delle
popolazioni  contro   i  pericoli   delle  radiazioni  ionizzanti
derivanti dall'impiego  pacifico dell'energia nucleare), prevista
dall'articolo 146,  comma 2,  del  d.lgs.  230/1995,  i  titolari
presentano apposita domanda corredata da documentazione redatta e
sottoscritta, per  quanto di competenza, dall'esperto qualificato
di cui  all'articolo 77  del d.lgs.  230/1995, dal medico addetto
alla sorveglianza  medica  di  cui  all'articolo  83  del  d.lgs.
230/1995 e  dal responsabile  dell'impianto  radiologico  di  cui
all'articolo 5, comma 5, del d.lgs. 187/2000.

ARTICOLO 19
(Abrogazione)

1. La  legge regionale   28 aprile 1977, n. 27 (Istituzione della
Commissione regionale per la Prevenzione dei rischi da radiazioni
ionizzanti), è  abrogata a  decorrere dall'entrata in vigore del
regolamento previsto dall'articolo 16.


La   presente legge  è pubblicata sul Bollettino Ufficiale della
Regione. È fatto obbligo a chiunque spetti di osservarla e farla
osservare come legge della Regione Toscana.

Firenze, 7 luglio 2003

MARTINI

La presente  legge è  stata approvata  dal  Consiglio  Regionale
nella seduta del 02-07-2003.




SICUREZZA

