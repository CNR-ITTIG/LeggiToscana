LEGGE REGIONALE   N. 26 DEL 24-08-1972
REGIONE TOSCANA

Estensione dell'assistenza farmaceutica ai coltivatori diretti.

Fonte: BOLLETTINO UFFICIALE DELLA REGIONE TOSCANA N. 32 del 25 agosto 1972

Il Consiglio Regionale ha approvato
Il Presidente della Giunta promulga
la seguente legge:

              
                

              
            

ARTICOLO 1

In attesa dell'istituzione del Servizio sanitario
nazionale la Regione Toscana eroga contributi ai Comuni
della Regione ai fini dell'assistenza farmaceutica
ai coltivatori diretti titolari, coadiuvanti e familiari
iscritti negli appositi elenchi degli Uffici provinciali
dei Contributi Unificati ed ai pensionati coltivatori
diretti che come tali godono di pensione da parte
dell'Istituto Nazionale di Previdenza e loro familiari.

Hanno altresì  diritto all'assistenza farmaceutica
erogata dalla Regione coloro che in attesa di essere
compresi negli elenchi degli Uffici provinciali dei
Contributi Unificati ed ai quali i predetti Uffici attestino
il possesso di tutti i requisiti necessari per
l'iscrizione.

L'intervento finanziario della Regione si attua
tramite i Comuni, i quali possono aderire previa
deliberazione.

              
                

              
            

ARTICOLO 2

Ciascun Comune che abbia deciso di aderire, previa
deliberazione consiliare, provvede alla costituzione
di una commissione avente sede presso il Comune
medesimo con il compito di provvedere:
  a) al rilascio del ricettario agli aventi diritto all'
assistenza in base alle leggi 22 novembre 1954,
n. 1136 e 29 maggio 1967, n. 369, secondo gli elenchi
forniti dagli Enti mutualistici;
  b) al controllo dei documenti di spesa.

La commissione, presieduta dal Sindaco o da un
suo delegato, è  di norma composta da Consiglieri della
maggioranza e della minoranza e dalle rappresentanze
delle organizzazioni professionali di categoria.

Alla commissione partecipano inoltre l'ufficiale sanitario
del Comune ed un rappresentante della Cassa
Mutua comunale.

              
                

              
            

ARTICOLO 3

Per l'assistenza farmaceutica di cui ai precedenti
articoli, la Regione contribuisce nella misura del 35%
del costo dei medicinali quale risulta dal prezzo segnato
in fustella.

              
                

              
            

ARTICOLO 4

La Giunta regionale, ai fini dell'erogazione farmaceutica
in forma diretta, promuove convenzioni
provinciali fra gli organismi rappresentativi delle farmacie
e i Comuni unitamente agli Enti mutualistici.

              
                

              
            

ARTICOLO 5

Entro il 15 dei mesi di gennaio, aprile, luglio e
ottobre ciascuna Amministrazione comunale provvede
a compilare gli elenchi degli assistiti nel trimestre
immediatamente precedente.

Dai sopradetti elenchi deve risultare il nominativo
dell'assistito ed il costo globale dei farmaci acquistati
da ogni singolo assistito.  Una copia di detti elenchi,
unitamente alla copia degli elenchi di cui all'art. 2 e
loro successivi aggiornamenti, deve essere fatta pervenire
alla Regione Toscana entro e non oltre 30
giorni dalla fine del trimestre a cui si riferiscono.

              
                

              
            

ARTICOLO 6

La Giunta regionale è  autorizzata a concedere ai
Comuni acconti trimestrali proporzionati agli importi
dovuti a norma del precedente art. 3.

La liquidazione finale sarà  operata annualmente
a chiusura dell'esercizio e comunque non oltre il mese
di febbraio sulla base della spesa effettivamente sostenuta
e documentata.

              
                

              
            

ARTICOLO 7

Le provvidenze di cui alla presente legge decorrono
dal primo giorno del mese successivo alla data
di pubblicazione della legge nel Bollettino Ufficiale
della Regione ed hanno effetto sino a quando non
saranno emanate apposite provvidenze in materia da
parte dello Stato.

              
                

              
            

ARTICOLO 8

Per l'attuazione della presente legge è  autorizzata
la spesa annua di L. 800.000.000 da finanziarsi
su apposito capitolo del Bilancio regionale.  Alla spesa
afferente il periodo che decorre dal giorno indicato
al precedente articolo fino al 31 dicembre 1972, si
fa fronte con il capitolo 45/13 iscritto nel Bilancio
del corrente esercizio finanziario.

La presente legge regionale è  pubblicata sul
Bollettino Ufficiale della Regione. E' fatto obbligo a
chiunque spetti di osservarla e farla osservare come
legge della Regione Toscana.

