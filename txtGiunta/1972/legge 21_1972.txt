LEGGE REGIONALE   N. 21 DEL 20-07-1972
REGIONE TOSCANA

Norme per il conferimento di incarichi ai sensi dell'art. 62, quinto comma, dello Statuto.

Fonte: BOLLETTINO UFFICIALE DELLA REGIONE TOSCANA N. 28 del 28 luglio 1972


Il Consiglio Regionale ha approvato
Il Presidente della Giunta promulga
la seguente legge:

              
                

              
            

ARTICOLO 1

Il conferimento di incarichi previsto dall'art. 62,
quinto comma, dello Statuto è  disciplinato dalla presente
legge.

              
                

              
            

ARTICOLO 2

La Giunta regionale può  conferire incarichi per
prestazioni di opera intellettuale e comunque di lavoro
autonomo, a soggetti estranei all'Amministrazione
ed agli uffici regionali, secondo il disposto dell'
articolo 62, quinto comma dello Statuto, ove non
possa provvedere con personale in servizio presso la
Regione.

Restano salve in materia le competenze del Consiglio
regionale previste dal regolamento di cui all'
art. 9 dello Statuto.

              
                

              
            

ARTICOLO 3

Gli incarichi possono essere conferiti a persone
fisiche, persone giuridiche, enti, istituti ed organizzazioni
che per le loro caratteristiche diano sicuro
affidamento in ordine allo svolgimento dei compiti
speciali loro affidati.

              
                

              
            

ARTICOLO 4

Gli incarichi di cui agli articoli precedenti devono
avere oggetti preventivamente determinati dall'Amministrazione
regionale e devono essere tali da richiedere
per il loro svolgimento particolari competenze
professionali ed organizzative.

              
                

              
            

ARTICOLO 5

Gli incarichi sono conferiti con deliberazione e
per un tempo determinato;  salvi casi particolari in
cui l'oggetto del lavoro o le caratteristiche di esso
esigano una durata diversa, la durata di ogni incarico
non può  superare l'anno finanziario.

Gli incarichi possono essere rinnovati.  Il rinnovo
è  soggetto alle medesime procedure e forme del primo
incarico.

              
                

              
            

ARTICOLO 6

Le condizioni dell'incarico sono stabilite con la
deliberazione di conferimento.  Al soggetto incaricato
deve essere richiesta l'accettazione di tali condizioni,
salvo che per circostanze particolari non sia richiesta
nella deliberazione la stipula di formale convenzione.

              
                

              
            

ARTICOLO 7

La deliberazione di conferimento dell'incarico determina
il compenso spettante ai soggetti incaricati
in relazione al lavoro loro affidato, salvo l'applicazione
di tariffe professionali ove il carattere della prestazione
lo consenta.

La deliberazione può  inoltre prescrivere che il
compenso venga corrisposto a scadenze predeterminate
nel corso dell'espletamento dell'incarico.

              
                

              
            

ARTICOLO 8

Alla spesa di cui alla presente legge si provvede
con lo stanziamento all'uopo previsto ai capitolo 7 e
8 del Bilancio della Regione per l'esercizio finanziario
1972 ed ai corrispondenti capitoli per gli esercizi
successivi.
 

La presente legge regionale è  pubblicata sul Bollettino
Ufficiale della Regione. E' fatto obbligo a
chiunque spetti di osservarla e farla osservare come
legge della Regione Toscana.


Firenze, 20 luglio 1972.

